me sire nobles li lyons 
o lui auoit touz ses barons 
trois iorz ot ia sa cor tenue 
bien l ont li barons maintenue 
sanz ce que n es enuoie querre 
sont uenu par mer et par terre 
tuit ensamble por li seruir 
que bien le ueillent obeir 
por ce que chascuns bien sauoit 
de roi que il sa cor tandroit 
a ces tres hautes anneus festes 
iugemant de partot les bestes 
la gent le roi ne fu pas quoie 
par la sale moinent grant ioie 
tuit font feste enmi le palais 
chantent noces uielent lais 
tuit i sunt fors renart li rous 
dont a oui maintes clamors 
dont a maintes clamors eue 
li rois quant sa gent fu uenue 
l un uers l autre son chant auale 
atant ez uos parmi la sale 
dant grinbert uenir et renart 
mais s or ne set d angin et d art 
de ce que tant a fait la muse 
ysangrin au roi l ancuse 
mult par tans si com nos cuidons 
hiert de lui prise uengoisons 
se or ne set renart de frape 
il iert cheuz en male trape 
renart a l antrer de la porte 
ua reculant mult le conforte 
grinberz et dist   n aiez paor 
de yy maus prent en le mellor 
se tu t an tornoies de ci 
ce puez tu bien sauoir de fi 
uueilles ou non repareras 
uers le roi ganchir ne porras 
renart ne t esmaie tu mie 
tu ne sez com longue est ta uie 
couart doute toz iorz la mort 
or soies de bon reconfort 
fortune si torne as hardiz 
si com tesmoigne li escriz  
renart ot que cil le sermone 
et que mult bon conseil li done 
ou palais s an entrent ades 
renart deuant et cil apres 
renart ne sambloit pas uilain 
son conseil tenoit par la main 
la presse deront et depart 
n i a celui qui ne l esgart 
deuant le roi com il le uit 
s agenoilla puis li a dist 
  rois deus le filz sainte marie 
gart uos et uostre compaignie  
renart si parole et argue 
et neporquant s il le salue 
miaus uossist estre en mer toz nuz 
que a cort fust encor uenuz 
li barons sunt tuit en repos 
par la sale n i ot si os 
qui ot faire crie ne noise 
li rois parla renart se coise 
et a dit par grant felonie 
  cest salut ne uos ran ge mie 
rous uenimeus de pute foi 
ainz remanrois ceanz o moi 
ainzque partoiz de cest estage 
me lairé uos ceanz bon gage 
a mains cele rouse pelice 
quant estoies dedanz ta lice 
ne cuidoies mes reparier 
tot le mont cuidoies guerroier 
tant com torna bien ta roele 
nos as serui de la fauele 
mais mainte foiz ai oi dire 
apres grant ioie uient grant ire 
et apres mou uant uante byse 
tant ua li poz a l aigue brise 
or cuit ie bien sire renart 
qu il est brisiez de uostre part  
li rois parla renart escoute 
et uist que sa gent i est toute 
  renart  fait il   a ton uiaire 
sanbles que soies deputaire 
bien per a toi quel fust li poz 
quar tu ies plus enflez que boz  
renart mult a en toi engien 
onques nul ior ne feis bien 
por ce que tant m as corrocié 
et ysangrin tant engignié 
et por ce que thiebert li chaz 
par ton engin fu pris au laz 
et brun li hors parmi le groing 
ou chasne dont ostas le coing 
tel garredon t en ferai randre 
par la gole te ferai pandre  
renart sot mult d afaitemant 
si respondi mult sagemant 
  biau sire sauue uostre grace 
onques ne fui de tele estrace 
qu a mon seignor face contraire 
ne chose que ne doie faire 
ie sui uostre hom et uos me sires 
de moi ne deuez chose dire 
qui estre me doie en nuisance 
mais bien en auez la puissance 
de moi giter fors de la terre 
ne puis pas sosfrire uostre guerre 
tant par redout mes anemis 
si me poise com i ai mespris 
a rien qui uos apartiegne 
mais non ai pas que moi souiegne 
tel les uos ont or fait entandre 
et conté por moi entreprandre 
qui ne l oseront ia prouer 
manconge puent controuer 
mais a uoir dire sai ge bien 
que ie n ai entrepris de riens 
iames predom n iert amez 
li plus loiaus est plus blasmez 
fous est qui or dit uerite 
plusor en sunt desherité 
et deserte honi a tort 
li tricheors sunt li plus fort 
nus ne uos deust si decoiure 
que ne poissiez apercoiure 
qui manconge uos ferai croire 
ou dira chose qui n est pas uoire 
yy anz a que me coneustes 
mais onques puis homme n eustes 
por uos ai tante paine eue 
encor en ai la char rompue 
des granz trauaus ce est la soume 
quant ie por uos alai a rome 
en salerne et a monpeslier 
por la poison apareillier 
qui bone fu au mal saner 
qui uos faisoit forment pener 
sire mestier uos ai eu  
ce dist grinberz mult deceu 
  renart cuidiez qu il ait mesfait 
por riens ne uorroit auoir fait 
grinberz  fait nobles   bien a dit 
ia de ce ne sera desdit 
bien puet estre qu i m a serui 
mes malemant le m a meri 
ueritez est mandai renart 
thiebert i fu de moie part 
qui bien li dist qu a cort uenist 
ne pas en desdoing n ou tenist 
renart qui fait mainte promesse 
et qui set de la fauue arnesse 
respondi que bien le feroit 
et que a cort o lui uanroit 
renart fist de l aler semblant 
renart uint son cheual amblant 
quant il furent a une uile 
renart qui set de mainte guile 
sot l ostel a zz prestre estoit 
por lui duremant se guerroioit 
en sa maison n ot nule entree 
fors zz bouet c on n ot fermee 
la ot tandu laz por le prandre 
renart fist a tyebert entandre 
que par ilec soloit uenir 
et as gelines auenir 
et tant i ot souriz et raz 
n an n tant dusqu a arraz 
tyebert cuida que uoir deist 
de grant folie s entramist 
au departir s an por fol 
li laiz li chai sor le col 
il ne sot tant boter ni traire 
que d ilec se poist retraire 
cil qui se furent entremis 
du laz faire qu il orent mis 
quant sorent qu il orent prison 
li un mace l autre baston 
et renart se mist a la uoie 
qui n a cure que lon le uoie 
thiebert batent et done cous 
li laz ront ou estoit li cous 
quant thiebert s i santi a terre 
les genoux lieue les denz serre 
il i auint gente auanture 
n auint plus bele a creature 
que li prestres si fu uenuz 
deschauz et sanz braies toz nuz 
uint a tiebert se u uost ferir 
et cil qui se uoloit guerir 
du preuoire la coille prist 
onques de riens n i entreprist 
en sa mein ot ce est la uoire 
le plus de la coille au preuoire 
mania ainzqu issist de l ostel 
ainz n eschapa thiebert de tel 
la prestesse i est corrue 
ne sera mais chiere tenue 
quant uoit que la coille a ostee 
lasse fait elle maleuree 
mes sires a perdu sa ioie 
par coi chiere tenue estoie 
n en aura iamais de moi cure 
quant il a perdu s ambleure 
or sai bien qu il me guerpira 
quant il aidier ne se porra 
a ioie a tenue ma iouante 
tant sui ie plus triste et dolante 
il me donoit les biaus mangiers 
et les biaux dras mult uoluntiers 
or sai bien faillir m i estoit 
grant ioie a en faire l estuet 
me sires a perdu hardement 
li chaz l a serui malemant 
si com il demoinent lor duel 
li chaz se mist par zz boel 
renart s an fu ia departiz 
einsi fu li ieus mal partiz 
de ces choses i a il maintes 
thiebert des autres i a maintes 
brun se plaint que il le fist batre 
au chasne ou il le fist enbatre 
que charpantier orent ouert 
et laissié tot a descouert 
dist li que miel auoit dedanz 
cil l an cuida traire a ses danz 
son groing i mist et enbati 
tantque les coinz en abati 
onques des coinz n en lessa zz 
et ou fust remes le groing brun 
lors fu li las en grant dolor 
toute ot perdue la color 
renart n en fist fors que sorrire 
quant il le uit en tel marrtire 
si dist or brun mangiez assez 
tantque soiez bien saoulez 
le miel est uostre ie l uos lais 
que ie m an uois tost a eslais 
i ai non renart biaus amix bruns 
ce n est pas li geanz communs 
uos uolez tost auoir senz faille 
ia n en ferai uers uos bataille 
ainz le uos clamerai tot quite 
ie n ai cure de faire nique 
quant assez ot rampones faites 
et li fel li ot plusor faites 
tornez s an est ne sai plus dire 
li last remes en grant martire 
le groing estant et saiche et tire 
ne l puet auoir se ne l descire 
n estoit pas du tout a son chois 
li forestiers uenoit dou bois 
yy estoient en la route 
quant uoient brun l un l autre boute 
ie uoi zz hors dist li premiers 
or i parra fait li forestier 
cil qui bien aidier se puet 
or le prenon faire l estuet 
quant brun li hors les ot uenir 
dont ne se pot plus atenir 
ainz saiche a soi par tel air 
que le cuer en fait departir 
ne de son groing ne de ses moes 
n en remest point entre ses ioues 
mais ainzque il en fust ostez 
li ont tant batuz les costez 
de macues et de bastons 
issus en est a recullons 
arrieres main gita a hasart 
renart l a tenu por musart 
fuiant s an ua a longue aleure 
mais mult aincois ot sosfert paine 
et danz renart qui n ait confesse 
fuiant s an ua a longue lesse 
tantqu a l antre d une rue 
renart grant rampones li rue 
biau sire brun et quar me dites 
se uos iestes moines ou hermites 
et se messe chanter saués 
que uos si grant queronne auez 
mult par auez uermoi le chief 
bien pert que fustes a meschief 
et que la force n en fust pas uostre 
li pas n est pas a aux qui uostre 
einsi serui renart mon home 
mais par les sainz c on prie a rome 
que ie bon droit lor en ferai 
se trouer le puis ie l pandrai 
einsi a fait dant brun sa plainte 
et la mesange sa complainte 
quar quant ele uost baisier 
et a lui se uost acointier 
les danz gita por lui combrer 
et si la cuida estrangler 
mestier li orent ses eles ilues 
et elle sailli en son crues 
mult par faisoit grant desuerie 
quant il faisoit tel tricherie 
qu ele estoit o lui sa commere 
si le tenoit par son compere 
por ce dist qu i n est pas loiaus 
la se contient com desloiaus 
renart ne fait de riens a croire 
per nature fait le contraire 
dame pinte se rest clamee 
qui de maintes genz est amee 
de sa seror dame coupee 
que renart li a esclopee 
et yy mortes de ses serors 
dont au cuer ai morteus dolors 
grant mal a fait a mult de gent 
dont ia por or ne por argent 
n ou doit on laissier a iugier 
por ses felonies uangier 
li corbiaus est a cort uenuz 
et dist que droit li soit tenuz 
de renart qui prist son fromage 
que as danz le uoloit saisir 
mais ne fa mie a son plaisir 
quant s apercut qu il le uoloit prendre 
si s an torna ne l uost atandre 
renart qui set de tantes fumes 
li arracha yy des plumes 
bien le cuida auoir sorpris 
par son auoir et entrepris 
il li disoit qu il auoit plaie 
mais de lui ot male menaie 
ne uos porroie pas retraire 
le mal l anui et le contraire 
que renart a fait a brun l ors 
a ysangrin et a plusors 
ysangrin s est a moi clamez 
de renart qui si est blasmez 
de sa fame qu il a malmise 
et desoz lui par force mise 
si uilment et en tel maniere 
con fust une uil chamberiere 
toz ses pansers i fu forniz 
se d androit lui n est il honiz 
ie ne ueil que ma gent m en hace 
il me couient que droit lor face 
quant roieniaus li uiaus mastins 
qui resot de plusors latins 
et qui mult a fier le corage 
si rechisgne com beste sauuage 
l auoie tramis de ma part 
qu i me feist uenir renart 
lors li fist renart si grant honte 
que ie n an sai dire le conte 
mais bien ai oui la querele 
de ce dont roieniaus l apele 
et dist que par sa traison 
le fist retenir en prison 
et muser le soir par paroles 
li dist d une seue engenolle 
que uns uilains i auoit tandue 
lez une uoie desfandue 
que la gisoit zz saintuaire 
qui iert apelez saint hylaire 
et bien entandant li a fait 
que la redrecoient li contrait 
mais n an sauoit pas la uerte 
pansoit que deist uerite 
tant le fist par engin acroire 
que sa parole tint a uoire 
cil que s i saigne guerissoit 
nus n est si saiges ne foloit 
la li fist renart le musage 
en l angin auoit zz fromage 
que uns uilains mis i auoit 
et renart mult bien l i sauoit 
roieniaus ne fist pas que sages 
il s adreca prist le fromage 
ne uost muer que il n i morde 
au resachier estraint la corde 
qui desor le col li deuale 
paine et angoisse dolor male 
quant se demaine et se detorne 
mais renart qui point ne seiorne 
et qui mené l ot comme fol 
le laissa pandre par le col 
renart li rous qui mal feus arde 
li dist que des uignes fust garde 
bien fu li mastins deceuz 
des gardes fu aperceuz 
au macues et au tinauz 
li uindrent batre ses buriauz 
ilec ont tant le last batu 
qu a terre l ont ius abatu 
ne brait ne crie qu i ne puet 
simplement contenir l estuet 
a grant paine en eschapa uis 
si com il dit ce uos pleuis 
bien deuroit on renart destruire 
toz li mondes li deuroit nuire 
qui si honist la bone gent 
ia n an prandra or ni argent 
que ie ne le destruie o pande 
se il n est teus que il se desfande 
honte m a fait et uilenie 
trop ai sosfert sa ribaudie 
renart tout ce m auez uos fait 
cui soit biau mal dezat ait 
mais par ma barbe se ie puis 
et ie en mon conseil le truis 
quant uos de moi departiroiz 
iamais beste ne trairoiz 
la moie foi en uuel iurer 
que tout ce uerroiz auerer 
quant a ce en iestes uenu 
que droit en ier a cor tenu 
renart  fait il   trop ies haiz  
cil n estoit pas trop esbahiz 
ne trop hastif de sa parole 
esté auoit a bone escole 
uers terre tint enclin le chief 
et fait semblant que ne li soit grief 
bien sauoit taire et bien parler 
bien respondre et bien oposer 
quant il en a et lieu et aise 
si li couient que il se taise 
quar il uoit le roi corrocié 
zz pou a le chief enbrunchié 
il n ot en lui riens que aprendre 
bien se sot garder de mesprandre 
a moi a dit que li otroit 
que il puisse respondre par droit 
et qu el droit que dira s acort 
en fera tantque n aura tort 
  renart  fait nobles   bien as dit 
ia de ce n i auras desdit 
or di donc nos t escouterons 
se tu dis bien nos l entandrons 
sire  ce dit renart   bien dites 
qui auez dit ne sui pas quites 
des aloignes que uos ai faites 
que uos auez sor moi retraites 
de thiebert et de la mesange 
mais bien uos di a quo que prendre 
de chantecler et de coupee 
que par moi ne fu esclopee 
ne roinel ne fis domage 
ne tiecelin de son fromage 
brun li hors s est de moi clamez 
certes a tort en sui blasmez 
que onc par moi ne perdi sa pel 
ne ne fis tort a roinel 
n a mon compere ysangrin 
a tort m encusant li uoisin 
mauues seruize ai toz iorz fait 
por bien faire xxx 
chascuns le sert n i a si sort 
que teus ne peche qui encort 
tele grace m a deus dounee 
mais iteus est ma destinee 
que si bien ne sauroie faire 
qu ades ne m en uenist contraire 
certes mult ai a teus bien fait 
qui or me porchacent ces plait 
mult tost m auiez fait semondre 
et ie sui toz pres del respondre 
au iugemant de ceste cort  
a cest mot ysangrin acort 
tot maintenant deuant les autres 
et roieniaus li faus li ueillastres 
la mesange et thiebert li chaz 
qui auoit esté pris au laz 
dame rousance la geline 
et dame pinte sa uoisine 
renart uoit n i a mestier ganche 
seigniez s est a la main esclanche 
s or ne set renart de barat 
mar acointa thiebert le chat 
et brun l ors s il n est aurous 
mult sera forment gracious 
renart se ainsinc s an eschape 
sanz laissier chaperon ou chape 
la n ot mestier parole fainte 
de renart font au roi complainte 
de tantes parz l estuet parler 
qu a poine se puet escuser 
ce dist nobles   que uos est uis  
renart respont   ce m est auis 
sique bien connois par raison 
uers uos n a nul mesproison 
sire sire  ce dit renart 
  ia deus nen ait de m arme part 
se ie de mesfait me recort 
dont enuers uos eusse tort 
il diront quant que il uoudront 
mais por ce riens ne me toudront 
s i uos plait qui me sires iestes 
ie sui sorpris de plusors bestes 
a tel ai porté grant honor 
qui puis m a fait grant deshonor 
ie sai que li cors n est pas miens 
touteuoies uaincra li biens 
onques de riens ne m antramis 
dont deusse auoir anemis 
dant ysangrin mon chier compere 
mais foi que doi l arme mon pere 
a sa fame ne quist folie 
si est mult por moi assallie 
et pres sui prouer sanz faille 
ou par iouise ou par bataille 
einsi com en le gardera 
ou com la cort le iugera  
ysangrin est sailliz en place 
cuique soit bel ne mi desplace 
sa droiture uoudrai prouer 
tout sanz maconge controuer  
nobles commande que il die 
n i a celui com contredie 
  renart  dist ysangrin   atant 
ie sui cil qui mon droit atant 
des annuiz que tu m as faiz 
que nos auons ceanz retraiz 
ne me sunt encor amandé 
sil l auoit li rois commandé 
mult alas le saint esgarder 
ainzqu an n an poist amener 
et des ieuenes et des chanuz 
en as assez por fous tenuz 
tuit cil qui de toi clamé sunt 
tout en presant ici estont 
par moi qui par toi soit honiz 
ueil que li chans soit hui feniz 
par la uerite m an itrai 
ia se ie puis n en mentirai 
la ou ie puisse aperceuoir 
ainz m en irai parmi le uoir 
ie n ai mestier de faire alonge 
ne de controuer en manconge 
de traison te prouerai 
que garentie i trouerai 
et monterrai tot par raison 
et felonie et traison 
bien t en saurai l achoison dire 
se t an uoloies escondire  
renart respont   bien dit aués 
or dites commant le sauez  
dist ysangrin   bien le dirai 
que ia de mot n an mantirai 
mes comperes iestes en loi 
si m auez mené a belloi 
plus de yy foiz que ie n an mante 
mainte beste auez fete dolante 
bien l ont plusors aperceu 
que maintes foiz m auez ueu 
que sa bien se cuers ne te faut 
que uenu somes a l assaut 
mult ai par toi mal enduré 
maintes foiz s an sunt pariuré 
de ma fame m as maubailli  
ce dist renart   tu as failli 
onques a ta fame n ou fis 
n a nus n a toi onques ne mesfis  
dist ysangrin   certes renart 
ie l monterrai de moie part 
que uos par force l asaillites 
en con trouer pas ne faussites 
uoiant mes iaux uosisse ou non 
li batistes uos le crepon 
bien uos ui bouter et enpindre 
et durement la queue estaindre 
iluec la teniez por sote 
ne sambloit pas ieu de pelote 
ce ne porroies tu desfandre 
que ne te ueisse descendre 
et uos braies sus remonter 
ne m est honte du raconter 
mais se ie celer le poie 
en nul leu dire ne l uoudroie  
ce dist renart   ia deu ne place 
le creator que tant me hace 
que face tel descouuenue 
que ma comere ai foutue 
plus bas de l ueil si com uos dites 
donques seroi ie herites 
or puet lan bien de fi sauoir 
que ne sauez honor auoir 
que ce auez amanteu 
dont li autres se sunt teu 
ne deussiez pas chose dire 
qui a hersant tornast a hire 
mais si auez la chose amprise 
honte auez arrieres dos mise 
bien as ores honte endossee 
quant einsis hounis t esposee 
le bouter et le soufauchier 
ce fis ie por lui for sachier 
bouter ampeindre me ueistes 
bien sai qu an mal le tenistes 
mais ie n ou fis se por bien non 
si an ai or mal guerredon 
mult fui fous com m an entremis  
cil li dist   bien t en puez uanter 
bien sez a fol messe chanter 
c est bien chose conneue 
mainte honte ai par toi eue 
tu ies de tele autorite 
en toi n a point de uerite 
tant me conseillas en l oreille 
qu antrer me feist en la seille 
et aualer puis dedanz 
la male goute aies es danz 
tant foiz m auras faite honte 
que ie n an sai dire le conte 
tu deis qui la porroit estre 
laianz en paradis terrestre 
c or en ies mes anemis 
il i auoit gaagnerie 
et plain et bois et praerie 
qu an ne porroit riens demander 
qu an ne pouist laianz trouer 
et qui uoudroit mangier poissons 
luz ou lamproies ou saumons 
tant en auroit com il uodroit 
a sa uoluntei esliroit 
de toz biens iert li leus garniz 
enqui fui par toz escharniz 
ie cuidai bien que deisses uoir 
mais ie ne fis mie sauoir 
mult m angingas a icele oure 
ou seel entrai sanz demoure 
et la cordelle destorteille 
tu estoies en l autre seille 
ie fui pesanz et tu legiers 
tu traites tu losangiers 
si aualai et tu montas 
quant enmi le puis me trouas 
lors fu mes cuers iriez et greins 
et tu de felonie plains 
ie demanda que tu queroies 
tu deis qu amont en aloies 
ce est la coutume du mont 
li zz uiennent li autre uont 
d enfer estoies eschapez 
et ie i remenoie entrapez 
ie ne sai que tu deuenis 
tel traison me porqueis 
ileques sosfri ie mesaise 
de boiure estoie a grant aise 
trois foiz me reclost sus la teste 
mult i endurai grant moleste 
li blanc moine me traistrent hors 
mais tant me batirent le cors 
de potances et de bastons 
qu il me mistrent a uantreillons 
de peus me firent tel deport 
la me laisserent tot por mort 
en une fosse qu estoit puanz 
par la queue me traistrent anz 
de puor dui estre creuez 
mult dui estre por toi greuez 
d ilec me parti a grant poine 
que ne pouoie auoir m alaine 
encor m an duellant tuit li mambres 
mult sui dolanz quant m en remambre 
tu me feis aler peschier 
a l iaue et tant acrochier 
que tote oi la queue engilee 
sanz la queue perdre a l issir 
ne poi ie mie departir 
ysangrin diz le tu a certes 
que tu par moi eus tel pertes 
par foi tu paroles xxx 
ta lecherie t an fist force 
tu estoies si besoigneus 
et de poissons si angoisseus 
que n an cuidoies preu auoir 
bien dist li liures de sauoir 
que qui tot couoite tout pert 
ce set on bien tot en apert 
que teus couoite a sa part 
qui le tout pert ainzqu il s an part 
mult est honiz qui tant couoite 
que son gaan pert sanz esploite 
desque tu le poisson santis 
qu en ton giron yy n an meis 
mais por escharnir te tenoies 
se chargié ton col n an auoies 
sique tu en fuses si chargiez 
que tu i fus bien agaitiez 
quant dou uenir t alai semondre 
tu commancas zz poi a gondre 
quant ie fui annuiez d atandre 
si te laissai les poissons prandre 
se mal t an uint quel blasme an ai 
c onques des poissons ne maniai 
renart bien te sez acuser 
et genz paroles par muser 
ne porroie hui auoir retrait 
les maus que tu m as diz et faiz 
toz iorz m as tenu por bricon 
zz ior auoie mangié d un bacon 
si auoie mestier de boire 
ici me feis bien decoiure 
tu me deis que d un celier 
te fist an maistre bouteillier 
en ta garde estoient li uin 
toz tans au suer et au matin 
la me menas tu comme fol 
assez i oi batu le col 
la me menas tu a anuers 
tu m as chanté de mains faus uers  
ce dist renart   or as tu tort 
de ce sui ge mult bien recort 
que tant beus que tu fus iures 
si te uantas que tot sanz liures 
chanteroies bien zz conduit 
lors commancas a si grant bruit 
que tuit cil de la uile uindrent 
qui a grant merueille le tindrent 
quant i oi la noise uenir 
nus ne le doit a mau tenir 
se ie dou celier hors m an uins 
que mult nos auoient sorpris 
se fus batuz a moi que tient 
qui mal porchace mal li uient 
renart mult ies de male part 
ia me tenis bien por musart 
quant tu me feis la queronne 
d eue chaude comme persone 
si grant et si ample et si lee 
que toute oi la teste pelee 
ne me remest poil sor les ioes 
tu t an tornast faisant les moes 
de moi deuoies moine faire 
certes mult ies de mal afaire 
par toi est ma char afoiblie 
aillors te crui si fis folie 
zz troncon m i donas d anguile 
que tu conqueis par ta guile 
por moi faire plus alechier 
en maint leus m as fait trabuchier 
ie demandai ou les trouas 
por moi faire plus alechas 
que charretier tant en menoient 
a bien petit qu i ne cessoient 
des anguiles i auoit tant 
souant s aloient arestant 
li cheual traaient a poine 
la charrete qui trop iert plaine 
demandai toi par quel semblance 
em poisse amplir ma pance 
tu me deis qu il t en giterent 
ou charretil quant te trouerent 
et proierent qu assez maniasses 
et le remanant lor gardasses 
tant m an alas amonestant 
que ie lor alai a deuant 
et si fis sanblant d estre morz 
la fui ie batuz par esforz 
et des leuiers et des bastons 
que tot m an diaut li crepons 
n est merueilles se i ai annui 
quant de tout uangiez ne me sui 
entor le plus lonc ior d este 
n auroie ie pas tot raconté 
les anuiz que tu m as faiz 
mais or est tant meuz li plaiz 
que a cort en somes uenu 
se a droit en somes tenu 
bien en ai en dieu ma fiance 
que de toi aurai ma uaniance 
toz iorz t ai loiaute menee 
et tu desloiaute portee  
renart respondi par esfort 
  sire ysangrin uos auez tort 
uos menaciez ne sai de quoi 
quant autre baron sunt ci quoi 
qui nos oient ne dient mot 
tel i a qui uos tient por sot 
uostre raison est descouerte 
si auez dist maconge aperte 
et cil qui trop ment s ante pert 
ahi renart trop i a sosfert 
ton grant barat et ton desroi 
mais se i en ai congie dou roi 
i auras la bataille a l uel  
renart respont   forment le ueil  
por combatre son gaige tant 
ysangrin et li rois le prant 
renart apres le sien tandi 
si que la corz bien l atandi 
bien dient li barons sanz doute 
que la bataille i afiert toute 
s or ne set renart d escremie 
mar uit la bataille arammie 
li rois demande les ostages 
qui mult estoit cortois et sages 
que a nul d aus n iert pardoné 
ysangrin a le sien doné 
por lui a fait brun l ors entrer 
thiebert le chat et brinchemer 
et le lieure sire couart 
ce mist ysangrin de sa part 
renart en a des miaus senez 
que il a sa part a tornez 
bruiant et baucent le sanglier 
que il fist a sa part torne 
et espinart le hericon 
grinbert son cosin le taisson 
la bataille ont determinee 
a yy iorz sanz demoree 
grinberz lor a dit mult bien 
qu i ne lairoit por nule rien 
que ne face renart combatre 
por l orgueil ysangrin abatre 
li rois lor dist   tenez uos en pais 
alez a uos ostieus huimais  
li baron sunt de cort parti 
malemant ont le champ parti 
entre renart et ysangrin 
qui mult estoient mal uoisin 
renart n iert pas de tel puissance 
com ysangrin est sanz doutance 
renart sauoit de l escremie 
por ce ot la bataille arramie 
engingneus est mes n est pas forz 
se ysangrin li fait esforz 
de l escu se set il bien courir 
et bien tapir por escremir 
son compaignon quant il ot aise 
et il uoit chose que li plaise 
tant s est entremis de l aprendre 
que nus ne l an porroit reprendre 
tant set renart d angins plusors 
de luites de iambez de tors 
ainzque ysangrin baillier le puisse 
li brisera ou braz ou cuisse 
ysangrin entant mult a el 
en pais se tient a son ostel 
car ou droit ou il se fie 
renart en son cuer le desfie 
se il a point le puet baillier 
formant le cuide traueillier 
tant desirre qu au poinz le tiegne 
ia ne cuide qu a tans i uiegne 
mult li desplaist en son corage 
que la bataille tant li targe 
ia ne cuide cele eure 
qu il i uiegne tant li demeure 
renartz estoit en mult grant poine 
d armes querre cele semaine 
et ysangrin tout ensemant 
d armes porchacier a son talant 
en grant poine iert de lui armer 
et en porchaz de l aprester 
et son escu et s armeure 
et broche a cuisse a sa ceinture 
chauces gambaisies bien faites 
qu an li a a ses gambes faites 
ses escuz iert uermauz tretoz 
et la cote rouge desouz 
baston ot de nesplier bien fait 
bien fu armez au ior dou plait 
ne se fu mie desgarniz 
renart qui tant fu escharniz 
assez auoit de bons amis 
qui de lui se sunt entremis 
escu reont a sa maniere 
a commandé que l an li quiere 
il en ot zz qui fu toz iaunes 
en sa cote n ot pas yy aunes 
baston ot fort d une aube espine 
qui mult estoit durs an pleuine 
en lui fu mult bien enploiez 
de corroies fu toz liez 
de chief en chief enz ou somet 
einsis armez a la cort uet 
estes uos a la cort renart 
et ysangrin de l autre part 
et li barons sunt tuit ensamble 
chascuns a dit ce que li samble 
renart ne fu pas esperduz 
haut fu rougniez et tonduz 
et col et barbe se fist rere 
por le desdaing de son compere 
ysangrin l ot en grant despit 
qui sa force prise petit 
ains n an doigna oster cheueil 
ia fussent ensamble a pareil 
mais ainzque le tiegne au mains 
sera plus malades que sains 
emmeline fu en freor 
por dant renart et en paour 
car la dame iert cortoise et franche 
et percehaie et malebranche 
et rouel tuit li yy frere 
faisoient grant duel por lor pere 
auec lor mere en la taigniere 
por renart font a deu proiere 
chascuns li deproie et aheure 
que renart guerisse et sequeure 
et de son amic l escremisse 
que la bataille ne perisse 
einsi si fil en sa maison 
faisoient a deu oroison 
por lor pere qui tant les aime 
biau fils et biaus amis les cleime 
hersant le proie por son seignor 
que deus li face encui honor 
que ia de la bataille n isse 
et que renart uaintre le puisse 
qui mult soef li fist la chose 
en la taigniere ou iert enclose 
ia de par li ne fust complainz 
mais ysangrin qui a fainz plainz 
en fist complainte se li poise 
mult a en lui franche borioise 
tuit sunt deuers li poure et riche 
ysangrin metra en la briche 
renart s il puet en la bataille 
n i uaudra son engin maalle 
quant li rois uit sa gent uenue 
la ou la bataille iert tenue 
brichemer fist auant uenir 
por recorder et por tenir 
le iugemant de la bataille 
si li proie que le droit aille 
brichemer est uenuz auant 
et dit que il fera son commant 
a soi apele yy barons 
qui furent de plus haut renons 
li lieparz i fu li premiers 
qui mult corageus et fiers 
et baucent qui a le col gros 
et me sires bruianz li tors 
cil yy sunt auant uenu 
qui au plus sages sunt tenu 
qu a ce ior furent en la place 
n i a celui qui bien ne sache 
por zz grant iugemant tenir 
et por zz grant plait maintenir 
cil yy uont a zz conseil 
dist brunchemers   mult me merueil 
se renart osast ce panser 
dont nos l oimes escuser 
a roienel et a thiebert 
et a brun l ors qui mult nos sert 
des autres clamors i a tantes 
que ie n an sai dire quantes 
pinte se plaint et thiecelins 
et auec aus dant ysangrins 
por touz ceus a doné son gage 
et si en a liuré ostage 
que il reconoistre li face 
se il le noie enmi la place 
seignor qui poist abaissier 
le mal oster et apaisier 
bien esteroit ce m est auis 
ce est li miaus que uos deuis 
baucent a dit   bien auez dit 
tuit l otroient sanz contredit 
tuit yy en sunt uenu au roi 
et si li ont dit en requoi 
  sire uostre barons loassent 
que cil predome s acordassent 
sauue uostre honor tot auant 
et il dui fussent bien uoillant  
mult plait au roi ce qu il ont dit 
  ia par moi n an auroiz despit 
seignor  font il   or en parlez 
ysangrin premiers apelez 
du tout la querelle a lui tient 
a moi neant n an apartient 
fors seulement de droit tenir 
dou sorplus uos lais couenir 
moi n an poise se il s acordent 
ne uueil que par moi se descordent 
quant brinchemers l a entandu 
tornez s an est col estandu 
a ysangrin dist en l oreille 
que li rois forment se merueille 
qu en ne puet pas entr eus yy mestre 
ne por doner ne por promestre 
bien li ferai prendre droiture 
de renart por sa forfeture 
et por ce que seure li mist 
que sa fame a force li fist 
dist ysangrin   n an parlez pas 
ie le uos di inelepas 
que d un uilain prendre acorde 
ne ueil qu autre foiz s i amorde 
de faire hante a son compere 
la uaniance en sera amere 
ie uerrai s an me fara droit  
dist brunchemer en soit 
que la chose est si atornee 
si deduite et si porparlee 
quant entr aus yy fussent bons ami 
lait est quant il sunt anemi 
et que chascuns son droit eust 
que a mal torné ne lor feust 
dist ysangrin   ia deu ne place 
que ie pais ne acorde en face 
tantque ie uoie le plus fort 
et qu an sache qui aura tort 
bien me porra tenir por iure 
se ie l an lais aler deliure 
dites le roi et son barnage 
que ce saichent et fol et saige 
que por noient la pais requierent 
ia de cest champ faire ne xxx 
chascuns dira cil qui uoudra 
el champ uerrons qui miaus uaudra 
dites le roi commentqu il pregne 
bataille aura a droit uos teigne  
quant brichemers uit en la fin 
ne treue pas a ysangrin 
au roi a dist tele nouele 
de quoi s ire li renouelle 
  sire  fait il   a moi entant 
ysangrin la bataille atant 
il n a cure de faire pais 
honiz soit qu an parlerai mais 
de nule chose s ou champ non 
lan en tandra l un a bricon  
or est li plaiz si despeciez 
que la pais xxx 
por l orgueil que ysangrin a dit 
qui de pais faire s escondit 
dist brunchemers   se uos uolez 
droit ferai si com uos solez 
auant n aillent ne champ ne uoie 
si uos tenez la droite uoie 
les metez la hors 
si gart bien chascun son cors 
quant il seront enmi la place 
qui miaus porra faire si face  
et dist li rois   par saint michiel 
por uerite puis afichier 
n an panrroie pas tot l auoir 
que li plus riches puisse auoir 
que ie la bataille n an aie 
que iamais n an aura menoie 
ne sai qu an ira atardant 
ou champ les metés maintenant  
quant la parole ont escotee 
de la bataille est recontee 
si les ont mis ensamble 
li plus hardiz de paor tremble 
li uns tient l autre par la main 
li rois apele zz chapelain 
mon seignor belin le monton 
mult est saches pas ne dit hom 
cil aporta le saintuaire 
sor quo lon doit sairemant faire 
li rois a fait crier son ban 
qu il n i ait nul de tel boban 
qu i facent noise en pais se tiennent 
comme predome se contiennent 
mult est li rois de grant iostice 
du sairemant faire le deuise 
dant brichemers et brun li hors 
que lan tient a yy des meillors 
deuiserent le sairemant 
oiant tretouz apertemant 
  seignor  dist li uns   or m entandez 
se ie di mal si m amandez 
renart iura premieremant 
et dira en son sairemant 
qu a ysangrin n en a tort fait 
et a grinbert le chat mesfait 
n a tiecelin n a la mesange 
n a roienel commantqu il prange 
renart faites le sairemant 
oianz noz toz apertemant  
renart s agenoille en la place 
mult s apareille et se rebrace 
desor les sainz tandi sa main 
si a iuré por sain germain 
et osté zz denier qu il auoit 
en pan de son giron estoit 
les sainz baise puis si se lieue 
a ysangrin duremant grieue 
que il fait entandant por uoir 
la manconge por deceuoir 
atant se rest a genoz mis 
dist brunchemers   biau doz amis 
uos iureroiz renart est faus 
dou sairemant est uos loiaus  
dist ysangrin   ie le craant  
les sainz baise si lieue atant 
par le champ a fait s oroison 
et fu en grant affliction 
et proie deu qui tot sormonte 
que il laist uangier sa honte 
de renart qui li a fait lait 
au departir la honte en ait 
baise la terre si se dresce 
son baston atorne et adresce 
en plusor sens le remenoie 
entor son braz met la corroie 
puis prent son escu si se mole 
en plusors sens son baston crole 
tout entor encline sa gent 
et mult se deduit gentement 
a renart a dist que se hast 
que ne mate le ior a gast 
quant renart l ot forment sospire 
il s est teuz ne set que dire 
renart sot letres de s anfance 
mult ot leu de nigromance 
mais tant ot entandu aillors 
qu il ot oblié des meillors 
renart ne fu mie esmaiez 
son baston prent comme afaitiez 
gentemant le sot a soi traire 
bien fu apris de tel afaire 
en plusors sens l a essaié 
ne fait pas semblant d esmaié 
en ses doiz sa corroie lace 
puis est sailliz enmi la place 
son escu prant ausinc seurs 
comme chestiaus enclox de meurs 
li escremirs li est ioianz 
que il en set toz les xxx 
son escu sor sa teste tient 
se ysangrin pres de lui uient 
tele escremie li randra 
qui a grant honte li tandra 
ysangrin est de grant ahir 
renart est alez enuahir 
son escu met deuant son front 
met pie auant et forment gront 
mult le ua ysangrin hastant 
renart se ua bien desfandant 
ainzqu il s an parte de l assaut 
le fier renart qui pas ne faut 
tel cop lez l oroille li done 
toute la teste li estone 
a celui assaut mult l anchiet 
li chancele par pou ne chiet 
quant sa teste a ueue saignier 
a sa main se prist a seignier 
deu proie qui ne faut ne ne mant 
que il le gart d afolemant 
par sa fame est ce dit traiz 
longuemant fu si esbaiz 
qu il ne set quel tans estoit 
ou nuit ou ior que il faisoit 
por le cop que il ot receu 
renart l ot bien aperceu 
ne fait sanblant qu il le seust 
ne que aperceu l eust 
mais d autre part torne sa chiere 
encor se gart que ne le fiere 
s il en puet lieu ne aise auoir 
encor li fara il sauoir 
quar n a talant de lui atraire 
ensus de lui le fera traire 
ne le laisse pas astochier 
au baston le ua esmonchier 
quant ysangrin de loin l esgarde 
renart li dist por coi il tarde 
qu a la bataille ne reuient 
quar a reuenir li couient 
ysangrin s est porpansez 
que trop a esté trespansez 
auis li est que trop demeure 
isnelement li corrut seure 
met pie auant giete et regiete 
mais renart duremant xxx 
ysangrin giete pas n areste 
de son baston uole une areste 
met pie a terre si s an part 
renart qui set assez dou fart 
li auoit dit   sire ysangrin 
deus qui sor toz est uoir deuin 
set bien quel droit uers moi auez 
baston uos faut si n ou sauez 
car faison pais a mon seignour 
ainzque uos tort a deshonor  
dist ysangrin   faites moi tondre 
s asez n an ay por uos confondre  
quant assez ramponez se furent 
li dui barons es champ esturent 
derechief endui se reuienent 
les escuz mult cointement tienent 
ysangrin traite et fait son esme 
que giter uueille par meesme 
entre l escut et baton se met 
de lui prandre mult s entremet 
enmi le champ son escu laisse 
et renart son baston eslaisse 
tel cop li done ainzqu i le tiegne 
iamais n ait ior ne l an souiegne 
le braz senestre li a frait 
or a ysangrin mauuais plait 
endui ont les escuz guerpiz 
si s antrahardent par les piz 
longuemant furent en estant 
endui se uont formant tornant 
ne ueistes genz si combatre 
ne se pooient entre abatre 
mais nus ne s an doit meruellier 
ysangrin ne se puet aidier 
fors seulement de son braz destre 
que perdut auoit le senestre 
li uns ne cesse ne ne retorne 
l uns ne li autres ne seiorne 
mult tornent que que nus die 
ysangrin suefre grant haichie 
ses danz a zz pou plus agues 
que renart n a et plus esmolues 
contre renart bien se herice 
si li descire sa pelice 
renart li fait zz tor francois 
ysangrin ne le doute zz pois 
renart l estraint pas ne se faint 
iambet li fait desoz l ampoint 
a la terre uint toz enuers 
renart iut sor lui de trauers 
les doiz li gita en la bouche 
en la chiere li crache et moche 
es iauz li giete le sablon 
et poile as ongles le grenon 
traire li a fait male fin 
puis li a dit   dant ysangrin 
encui sauroiz qui droit aura 
et qui miaus faire le saura 
de uostre fame m ancusez 
certes bien iestes amusez 
quant uos si por uostre moillier 
moi et uos faites traueillier  
mult est dolanz quant ne s an uange 
ysangrin l ot qui le lesdange 
renart li fait du tot son miaus 
de la poudre li giete es iaus 
renart li fait honte et contraire 
ce poise li n an puet plus faire 
mais entre ses danz se demante 
et dit   fous est qui se demante 
en fames n a riens que qu en die 
poi sunt de fames qui uoir dient 
por fame est plus noise que pais 
ia la moie ne querai mais 
fame fait air pere et mere 
fame fait tuer son compere 
par fame sunt tué yy home 
de toz les maus est ce la some 
fous est qui trop i met s antante  
ysangrin ainsis se demante 
einsis se complaint seulemant 
renart le fiert menuemant 
et sor les iaus et sor la face 
encor li proie que pais face 
bien uoit qu il est pris a la trape 
a cest mot li bastons eschape 
que renart tenoit en sa main 
cil qui le cuer auoit tot uain 
se uost leuer mais ne pot estre 
que n ot uertu fors el braz destre 
renart li fait honte et annui 
soffrir l estuet ce poise lui 
ysangrin tient por non sachant 
au danz li ua les iaus sachant 
mais par sa grant mesauenture 
li auint tele malauanture 
ses doiz en la bouche dedanz 
li chiet et il le prent aus danz 
la li tranche iusqu a l os 
son braz li lance sor le dos 
de l estreindre pas ne se faint 
en itel guise le destraint 
que ueille ou non le fait descandre 
et desouz lui le fait estandre 
or est renart e mal espoir 
s il a paor ne m en merueil 
ysangrin des genouz le serre 
renart ne uit ne ciel ne terre 
iuré auoit faus sairemant 
si li parra prochienemant 
com fause loi est amenee 
iqui est uenue sa iornee 
merci quiert por les sainz de rome 
mais ne li uaut pas une pome 
que ysangrin le fiert et maille 
tantque renart gient et baille 
ysangrin le fiert en la chiere 
ne tient pas sa main uers lui chiere 
renart n a pooir dou desfandre 
tout li couient soffrir et prendre 
or en a formant le paior 
mult est souant en grant dolor 
deuenuz est plus froiz que glace 
miaus uiaut morir ce dit en place 
que por lui recreant se tient 
a cest mot a gité zz plaint 
senblant fait d ome qui soit morz 
car en lui n a point de confort 
ysangrin zz petit se lasche 
mult le decire et desache 
renart ne muet ne pie ne main 
bien fait semblant n est mie sain 
ysangrin l a batu tant fort 
que ou champ l a laissié par mort 
li barons sunt del champ parti 
atant la cort se departi 
brun li hors et tiecelins 
et chantecler et ysangrin 
thiebertz li chaz et roieniaus 
et li dains me sire planiaus 
font de renart nus ne l ueist 
de rire tenir se poist 
li parant renart ont grant honte 
nobles n en uiaut oir nul conte 
ainz commande c on le pande 
thiebert li chaz les iaus li bande 
et roieniaus le mains li lie 
bien ont renart en lor baillie 
se de lor mains pouet partir 
iamais ne quiert beste trair 
mult se hastent de lui destraire 
toute la cort oissiez braire 
renart por sa uie tanser 
proie c on le lest confesser 
que a regehir li couient 
toz les pechiez dont li souient 
lors li firent uenir belin 
por la proiere son cosin 
le taison mon seignor grinbert 
de grant duel ot le cuer couert 
renart se fist a lui confes 
et il li encharga le fes 
selonc le pechie qu il a fait 
dont il se sant uers de mesfait 
si com en confessoit renart 
atant ez uos frere soiart 
de grant mont ilec repairié 
grinbert troua mult corrocié 
de renart li a demandé 
que li rois en a commandé 
  biau sire que tost le pandez 
que par lui ne soiés destornez  
quant li freres ot que il dist 
ne l an pesa mie petit 
qu il iert de grant franchise plains 
or uoit qu il n estoit pas uilains 
renart a bien aperceu 
au grant duel qu il auoit eu 
que uenuz estoit li taissons 
et espinars li hericons 
et noble bonement 
le saluent cortoisement 
noble s est leuez en estant 
ne set fraire cui aint tant 
deioste lui l a asegié 
fraire soiart li a proié 
en son langage uout parler 
et le roi mult bien honorer 
que renart uourra deliurer 
s anuers le roi le puet trouer 
  gentil roi  dist il   escoutez 
et a ma parole entandez 
ne puet auoir ou deus estat 
qui ne pardone aucun pecat 
ihesu crist pardona sa mort 
a lui deuez prendre confort 
aiez merci dou peccator 
se uers deu aiez nule amor 
par tel conseil que sai donar 
si en laissiez uenir renart 
por uostre amor sui ci ueinguz 
et que renart ne soit panduz 
mult poiche li peccator 
qui ne crient le sien seignor 
el siecle ne font el que mal 
la paine en auront infernal 
por quant se renart est uaincuz 
donez le nos si iert randuz 
encor porra bien deu amer 
bons rois et por t arme espurgier 
sire por deu le nos donaz 
uos sui en proiere de renart 
moine en ferons deu proiera 
sa uie en l ordre amandera 
ha  dist il   emperado 
deus ne uaut mort de peccator 
amant soi si face aucun bien 
sauuar se puet s a li ne tient 
selonc l estat dou gorpilage 
i iert toz iorz mais ou moniage  
nobles entant que uoir a dit 
ne uoudroit auoir contredit 
de riens que il li demandast 
ne que faire li commandast 
renart li randi bonemant 
sanz nul autre receuemant 
renart a gité de prison 
fraire en a fait en sa maison 
poissons li done por amordre 
et bien le doctrine de l ordre 
des dras de l ordre l a uestu 
le fil a putain uaincu 
ainz les yy iorz fu bien gueriz 
cil qui estoit si mal bailliz 
fu bien gueriz et respassez 
cil qui bien et mal ot passé 
retient bien ce c on li enseigne 
ne fait semblant que il s en faigne 
les signes sot du moniage 
mult le tiennent li frere a saige 
chier est tenuz et bien amez 
et frere renart est clamez 
et il fait mult le papelart 
tantqu il s en puisse issir par art 
mult fait renart bien son seruise 
uoluntiers ua a sainte esglise 
souant li mambre des anguiles 
dont il siaut mangier les xxx 
souant en a temptacions 
a poines tient estracions 
bien si sieent li uestement 
s antente a mise a bien aprendre 
que nus ne l an pooit reprendre 
zz ior ont la messe xxx 
renart l ot de cuer escoutee 
tout desriens ist dou montier 
en sa main tenoit son sautier 
yy chapons touz souranné 
lor auoit zz boriois doné 
qui auoit a non thiebaut li riches 
uers aux n estoit auers ne chiches 
renart les auoit aperceuz 
or sera il bien deceuz 
se il n an fait ses grenons bruire 
liemant s an cuide deduire 
  par bien  fait il   ne m apartient 
cil qui de char mangier se tient 
n ai pas fait ueu de mangier char 
mult le tanroit a grant echar 
qui tel ueu faire me feroit 
deus le set mult me mesferoit 
de char ne me puis ie tenir 
se ie en puis en leu uenir 
ie monterrai que ie sai faire 
quiqu en doie parler ne taire 
li trespasse la nuit uient 
renart cui des chapons souient 
ne les pot mattre en obliance 
toute trespasse obediance 
uint au chapons zz en descoche 
si an a fet bone bouche 
les autres yy a mis an terre 
si les reuanra demain querre 
couuerz les a bien du terrier 
si se restoit alez couchier 
ne ne de son atrait 
dou larrecin que il a fait 
bien li auint de l auenture 
mult retrai bien a sa nature 
l andemain apres ses matines 
renart qui tant aime gelines 
de yy chapons se rest disnez 
puis s est en la clostre botez 
les yy mania que nuns n ou sot 
zz fraires qui bien aperceut 
que renart li rous les decut 
quant il fu conté au couuant 
renart en fu blasmez formant 
et il lor en uout droit offrir 
freres berrnatz nos sosfrir 
qu i mangié auoit zz corbel 
que il auoient en lor prael 
tant larrecins lor auoit faiz 
a renart tolirent les dras 
congie li donent or est gras 
ne desirroit plus autre rien 
maisque hors fust de lor lien 
a merueilles liez en estoit 
que li ordres li annuioit 
tornez s an est toz le chemin 
encor uerra il ysangrin 
li freres l ont mis a la uoie 
toz seus s en ua nul ne conuoie 
mult menace ses anemis 
par cui est en tel poine mis 
sa teste iure queronnee 
que ia ne lor iert pardonee 
a ysangrin ne a thiebert 
par cui a tant de maus soffert 
tant ua que uient a sa teiniere 
ou a troué sa fame chiere 
et quant le uit grant ioie en a 
dedanz son cuer se esleesca 
et li enfant seignor renart 
firent grant ioie d autre part 
