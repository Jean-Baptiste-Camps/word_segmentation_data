se chil qui les romanz ont fais 
des outragez des grans meffais 
des estors et des mortex guerez 
et des destructions de terres 
euscent lour sens apresté 
a dire de diuinite 
moult euscent esploitié miex 
tout autresi comme si miex 
est touz uers le fiel qui st tant forz 
si est plus dinez li repors 
c on dist pour reconforter l ame 
et plus plaist dieu et nostre dame 
et as boins sains qui sont en glore 
bien doit on tenir en memore 
lor uie et a floux aprendre 
pour cou qu essample i puisent prendre 
s erent lour non plus tenu cier 
un miracle ueul commenchier 
que li uie des peres conte 
bien doibt on escouter le conte 
si comme nous raconte rainauz 
moult en est li miraclez biaux 
il fu iadis un moult haus rois 
ainc n ama guerre ne desrois 
mais pais et droiture et raison 
cil roiz auoit en sa maison 
un capelain de sainte uie 
en son coeur auoit grant enuie 
de yy besans monteploiier 
il les uoloit si enploiier 
qu i lez peust a double rendre 
a ce deueroit cascuns entendre 
selonc chou que il a scauoir 
qui droit conte fesist scauoir 
s il en a yy u yy u zz 
car li don ne sont pas commun 
dieu lez ha liurez a mesure 
rendre les conuient a usure 
quant ce uenrai au demander 
sans cou que diuz ueut commander 
a cascun en uoeut il seruir 
et qui chou ne ueut deseruir 
certez mar rechut lez besans 
or oiiez com li boins iehans 
qui puiz ot a non bouche d or 
monteplia le dieu tresor 
que diex li ot mis entre mainz 
del raconter cou est dez mainz 
on ne porroit conter le dime 
tant par cremoit le roy hautime 
ia ne de uersillier 
et de iuner et de uilier 
a bien faire est touz sez acorz 
dame ert li ame et sers li corpz 
moult ert honnestez sez lignagez 
et tant estoit courtois et sagez 
ke ia hom n aperceust l eure 
enuers le pule bien se ceure 
car quant entre la gent uenoit 
feste et leeche demenoit 
estre sauoit a chascun fuer 
car il l auoit dedens son coeur 
planté si qu il uiuoit sans gille 
selonc lez dis de l euuangile 
on cuidoit qu il amast le monde 
mais le coeur auoit net et monde 
trop par estoit de nete uie 
dyables en ot grant enuie 
pour sainte uie qu il menoit 
nuit et iour entour lui uenoit 
il le cuidoit faire pechier 
engrant se met del trebuchier 
en mainte maniere l assaut 
maiz sez engiens riens ne li uaut 
foiz creance ert sez escus 
qu il ne pooit estre uencus 
diables en ot grant engaigne 
tout autressi comme l araigne 
met deuant le mouske le roy 
l enpena et mist mal au roy 
par une trop fausse querele 
li rois ot une fille belle 
que tous li pulez loe et prise 
moult ert courtoise et bien aprise 
ses eurez set et son sautier 
uolentierz aloit au moustier 
souuent au capelain parloit 
ki maint bel mot li enseignoit 
n i entendoit nule folie 
diables l a si assalie 
et pointe d un agu quarel 
amer li fist un damoisel 
et cil ama la damoisele 
en aus yy esprist l estincele 
li dansiaus tant s i acointa 
tant uint a li qu i l engroissa 
li diablez a pourcacié 
le fruit k en li a semenchié 
ne l pot pas couurir lonc termine 
moult se demente la mescine 
car bien scauoit qu ele ert dechute 
quant diablez l a aperchute 
aproismiez s est iouste l orelle 
de folenie li conselle 
  damoisele que uaut uo plainte 
tout entresait estez enchainte 
quant li rois le sara uos pere 
et la rouine uostre mere 
leus en serez mise a gehine 
or soiez tant courtoise et fine 
que uostre ami en descoupez 
mius est k autrui en encombrez 
que uos drus en mortel main 
metez le sour le capelain 
ditez qu auez esté sa drue 
et uous en serez bien creue 
un oeuf ne uouz en peut mie estre 
se uous faitez tuer un prestre  
tant l a li diablez tentee 
que moult bien est entalentee 
del prestre mettre a dampnement 
ne ne demoura longement 
que perchute s est la rouyne 
au contenement de sa fille 
et au mengier qu ele faisoit 
en tel guise se contenoit 
cascun ior sanlle que deuie 
sa mere connut bien tel uie 
si comme femme d aultre fait 
entresait sot k ele ot meffait 
k ele a le fache pale et tainte 
sa mere l a de tant atainte 
k ele seut la mesauenture 
au roy conta la contenure 
ki moult grant dolour en demaine 
en une cambre o soi l enmaine 
n i ot fors la roine et luy 
  fille fait nous az grant anuy 
et lait reprouier et hontage 
qui enchainte ez en soignentage 
certez moult par en ai grant honte 
or me di tost et si me conte 
de cui tu ez ensi honnie 
gehis le tost ne l coure mie 
ditez le moi sans demorance 
moult en ert pris cruex uengance 
de celui qui t a empraingnie  
diablez qui l ot enseignie 
s est a cel conseil embatus 
par cui mains hom est abatus 
et mis a honte et a derroy 
en plourant esgaite le roy 
que la tenre fache li moulle 
az piez son pere s agenoulle 
si lez a baisiez faintement 
puis li a dit moult piuement 
  merci  fait ele   biaux dous sire 
ne uaut noient tout t estuet dire 
le non de chelui qui est meffais 
de cuy tu az rechupt le fais 
qui si par est ors et uilains 
sirez iehans uos capelains 
qu on cuide de si grant nete 
m a tolue ma caaste 
au premier le bien m ensigna 
et au darain m engroisca 
de mal faire est bien ensigniez  
quant le rois l ot si s est signiez 
  iehanz  fait il   dis tu a certez 
oil biaux trez dous sire certez  
li roiz la roine resgarde 
  et qui se donnast de chou garde 
de si saint homme com iehan 
il en ara honte et eshan 
par la couronne que iou port 
arriuez est a moult mal port 
trop par est or ciz blasmez laiz  
li roiz manda en son palaiz 
sez plus hauz barons a droiture 
si lour dist la mesauenture 
ainc ne le uaut plus atargier 
a sez hommez a fait iugier 
le capelain qui ne l scauoit 
et couppez el meffait n auoit 
mais diablez qui het sa uie 
li a or chou fait par enuie 
xxx 
xxx 
et quant le uirent li baron 
escrié l ont comme un laron 
ky est repris a sez desroiz 
  iehan iehan  che dist li roiz 
  ta caaste est redouscie 
pour quoy az ma fille engrosie 
ta fausetez est resoignose 
l aigue coie est plus perilose 
que n est li rade et plus decoipt 
car cil s en garde qui le uoit 
li priuez lore est li pluz mauz 
sauf te cuidoie et tu ez fauz 
tu m as donné uenin pour basme  
quant iehans ot le uilain blasme 
il se saine ne set que dire 
poi prisast en son escondire 
toute la cours sor lui resonne 
li rois en iure sa couronne 
qu il ert demain menez en l ille 
u li merz bat et li uens hille 
  de ta desserte araz le droit  
or uouz diray quelz l ille estoit 
uns rochierz fu de mer encloz 
de boz estoit tous plainz li cloz 
trop auoit en la desertine 
ourz et lions et sauuechine 
wiurez dragons serpens uolans 
quant ert repris aucuns dolanz 
qu on deuoit a mort trauillier 
la ert menez pour essillier 
et lez bestez le deuouroient 
a grant dolour la l essilloient 
en tel afaire en tel ahan 
deut li roiz essillier iehan 
par le dit de la damoisele 
li sains hom ceurt a sa capelle 
si a tout maintenant haherz 
parchemin et taillé quoierz 
et de son encre plain cornet 
sez penez et son queniuet 
tout portera o lui le sire 
car aucun bien uaurra escripre 
en l ille desouz le riuage 
ne redoute beste sauuage 
ne il n a paour ne doubtanche 
comment il ait sa soustenanche 
car en nostre signour se fie 
qui sez serians paz ne deffie 
ains est touz iourz pres a deffendre 
li rois le commanda a prendre 
pour destruire et pour deuourer 
ne le uaurra plus demourer 
et cil i uont enezlezpaz 
si l amainent pluz que le paz 
celui qui n ert mie meffaiz 
la fille au roy fu el palaiz 
si li dist quant le uit uenir 
  ichou uouz doit bien aduenir 
danz faus prestre maluaiz leciere  
li sains hom a leué la ciere 
quant a entendu la parole 
si a resgardé la fole 
  k est ce male femme c az dit 
certez laidement az mesdit 
diuz set moult bien que ie n ay coupez 
en cel pechie dont tu m encoupez 
moult compera cier ton desroy 
car ie depri au souurain roy 
qu il te renge ta fausse plainte 
si que del fruit dont ez enchainte 
a nul iour deliure ne soiez 
desi adontque me reuoiez  
li seriant l enmainent atant 
de toutez pars le uont batant 
n arrestent dusquez a la riue 
de laidengier cascuns estriue 
apresté trouua le nef 
doucement i entre et soef 
li capelains dont li oel larment 
et li seriant qui moult bien s arment 
pour lez lions et pour lez ourz 
le mer passerent a droit courz 
dusqu en l ille qu il uont requerre 
le saint homme mirent a terre 
puis si se sont ariere espaint 
et li capelains qui remaint 
s est a la terre agenoulliez 
xxx 
une sainte orison commenche 
  e urais dieux cui au dimenche 
de tez manoeuurez reposaz 
en paradis adan posaz 
dont puis fu mis horz com mendiz 
pour le fruit que li deffendiz 
laz pour quoy aerz il la pome 
que conpré ont trestout li home 
que nature a formez et faiz 
il meismez en ot tel faiz 
k en trauail fu tant com fu uiz 
et puis fu en infer rauis 
en tenebrez en oscurte 
pour le fruit de maleurete 
honte en ot li ame et li corpz 
e uraiz perez misericors 
duel eus de ta creature 
ki estoit en la uil closure 
u tout aloient fol et sage 
en terre enuoiaz un message 
a celui fu dis li salus 
qui est uoie uie et saluz 
cele parole charz deuint 
au noel a naiscement uint 
li angeles az pasteurz le nonchierent 
qui forment s en esleechierent 
l estoile fu dez roiz ueue 
cascuns connut en la uenue 
l estoile a uous lez amena 
diuerse offrande uous donna 
cascuns selonc ce qui lour samble 
et uouz lez presistez ensamble 
et uouz lez assamblastez sire 
cascuns uint seuz de son empire 
au saint temple fustez offerz 
li iustez simeon uos serz 
uous rechupt de ioie aempliz 
lors fust sez desirs acomplis 
et la parole qu il scauoit 
que sains espris dit li auoit 
ainzque la morz paor te fache 
uerraz tu ton diu en la fache 
il le uit uoir a son talent 
si com iou croi tout uraiement 
k ensi auint touz ciz recorz 
si sauuez uouz m ame et mon corpz 
et enuoiez sustanche et uie 
diablez m a fait par enuie 
chest duel qui st de mal enseigniez  
il lieue suz si s est signiez 
l orisonz fu en latin dite 
por ce l ay en romanz escripte 
que li lay le puisent entendre 
fermer en leur cuerz et aprendre 
ki le dira de boin corage 
mius en ert a tout son eage 
li sains hom qui st a tort menez 
ert de tous biens enluminez 
enuers le ciel resgarde haut 
hardiement entra el gaut 
ainc lez bestez ne resoigna 
or oiez que diuz li dona 
quant il uint en la desertine 
li dragon et la serpentine 
li lion et lez aultrez bestez 
dont il i ot moult de rubestez 
encontre le saint home aloient 
si l aorent et enclinoient 
humlement com fuscent oelles 
lez uertuz diu et les merueillez 
ne porroit bouce d ome dire 
tant ala par le bos li sire 
k il uit un arbre et un destor 
dont li herbe estoit drue entor 
de rains de foelle est bien uestuz 
la est li preudom arrestus 
et si li plot a remanoir 
la uaura faire sen manoir 
dez rains et de la foelle aporte 
closure i fait entree et porte 
quant che ot fait li diu amis 
signa soy si s est dedens mis 
la uaurra aucun bien escripre 
mais il ne scet de coy puist uiure 
ne de quel part secourz li uiegne 
a diu se lui plaist en souuiengne 
par sa grasse par sa pite 
la nuit quant il uint anuité 
li sains hom ne l oblia pas 
a genous ua enezlezpaz 
dist complie deuenz sa cele 
del iour de la uierge pucele 
et aprez uigile des morz 
le boin us u il ert amorz 
uaurra se il peut maintenir 
la droite uoie ueut tenir 
se bien a ouuré dusk a ore 
s il peut mieus le fera encore 
dedens la nouuele maison 
fu toute nuit a orison 
s il dormi ce fu a genous 
piecha qu il n ot esté saous 
matinez dist a l aiournee 
quant clere fu la matinee 
a diu moult saintement rendi 
et prime et tierche et midi 
en son cueur fait ueu et promesse 
s armez eust il cantast messe 
epitle et euangile fist 
aprez un dez quaierz eslist 
si apresta son escritoire 
commenchier ueut un saint estoire 
el non del poisant roy celestre 
il ne uaurra mie huiseus estre 
ki en huiseuse s amolie 
penser li fait mainte folie 
son parkemin sa pene taille 
puis entre en la haute bataille 
dont diablez a grant enuie 
il commenche une sainte uie 
u ot mainte bele auenture 
forment li plaisoit l escripture 
son fain oublie pour sa ioie 
maiz au diable moult anoie 
bien sot se la uie est escripte 
u il ore tant se delite 
que souuentez fois le lira 
apres cesti aultre escripra 
deuant luy est uenus errant 
se li a dit tout en estant 
  iou te cuidai auoir uencu 
maiz tu az pris le haut escu 
dont bien es enuerz moi couuerz  
son cornet a li fel haherz 
tout l encre en ha espandu forz 
li sains hom uausist estre morz 
quant il uit son encre espandu 
  ha las or ai iou tout perdu 
puisque mez encres gist par terre 
ha las qui m a fait ceste guerre 
male cose a en cest contour  
li sains hom garde tout entour 
l anemi uit par deuant luy 
ki grant ioie a de son anuy 
il en rit et fait lie chiere 
  ahi  dist il   maluaiz leciere 
par toi est abatus mez encrez 
cuidez tu donc que tu me uenquez 
ol uoir abatus seraz 
or me di de quoy escriras 
tout ton encre as perdu au mainz 
or seront huiseusez tez mains 
ki si se penoient d ouurer 
or n araz encre u retrouuer 
tout as perdu ueu et promesse 
car iamais ne canteraz messe 
et de noient uiueras tu 
en cel desert t ay enbatu 
ou il n a ne pain ne ferine 
mais ours et aultre sauuechine 
dont tez corpz est en grant peril 
par moy es tu mis en essil 
car trop cointez estre sauloiez 
se mon conseil croire uoloiez 
iou te racorderoie au roy  
quant li sains hom ot le desroy 
lieue sa main sour luy fist signe 
de la crois qui tant par est digne 
k anemis aprocier l ose 
le satanaz maldist et cose 
ki moult l a fait el corpz dolent 
puis li a dit par maltalent 
  ie te commant fel anemis 
de celui qui en crois fu mis 
et rechut mort et passion 
pour nous tous ieter de prison 
en infer estoient en chartre 
que mais ne te puises enbatre 
en ceste ille tant com g i ere 
fuy tost de chy mauuaiz leciere 
trop m az poursiuy longuement  
cil s enfuy isnelement 
li sains hom est dedens sa cele 
le fil a la uierge pucele 
prie moult que secourz li fache 
enuerz terre encline sa fache 
sour sa main a mise sa kene 
en sa bouche boute sa pene 
si le tourne et maine et tire 
et en aprez de cueur souspire 
en grant tourment estoit sez corpz 
de sa bouce a retraite forz 
la pene qui ert atempree 
de coleur d or bien destempree 
a ueu tout le plain 
deuant ses eux a trait sa main 
longuement l esgarde li prestre 
  he dieux quelz colour peut ce estre 
en porroit on escripre letre  
par assay le commenche a metre 
dales l autre letre ki st noire 
mais cele resplent qui est oire 
toute l autre letre enlumine 
  ahi sainte uertus diuine 
se de tel encre plus eusce 
com biaus escris en peusce 
dieux c or m en fust grasse donnee  
quant il ot dit sa pensee 
en sa bouche sa penne boute 
le buhot uoit plain de tel goute 
si bele comme d itel colour 
son fain oublie et sa dolour 
oublie dius le soustenoit 
en sa bouce l enque prendoit 
sa saliue l orz 
et quant escopir uoloit horz 
sa colourz muoit a droiture 
si comme au corpz fu par nature 
et a l escrire estoit ors fins 
ainsque uenue fust sa fins 
uit on l escrip qui tant fu gens 
moult en loerent diu lez genz 
et droiz fu pour le grant merueille 
iehans nuit et iour se traueille 
de diu seruir a sa poisanche 
moult ert poure sa soustenanche 
d erbe uiuoit et de rachinez 
mais lez doucourz lez medechinez 
nis li manne bien en suy cerz 
qui peut le pule ens es deserz 
ne lour plot miex quant le mangoient 
que les herbes iehan faisoient 
car dieus le sauueur i metoit 
qui son ami pas n oublioit 
souuent le faisoit uisiter 
or le laray de luy ester 
si diray de la fille au roy 
qui sus le mist par son derroy 
que par li ot cel encombrier 
troy an passerent tout entier 
que ele ne pot agesir 
de sante auoit grant desir 
a grant dolour use sa uie 
le mesquanche ot deseruie 
au saint homme mist sus a tort 
et iour et nuit sez detort 
tel doeil a a poy ne s afole 
  lasse  fait elle   com fuy fole 
quant i encoupay l omme saintime 
qui si bien ert del roy hautime 
car or apert sour ma semenche 
or uoy ie bien la prouuemenche 
de la parole k il descripst 
enuers le saint corpz ihesu crist 
quant il isi de cest palaiz 
oiant trestous et clerz et laiz 
proia que grosse remansisce 
dusquez adontque l reueisce 
bien a dieus fait sa uolente 
yy ans ai ia enchainte esté 
lonc tamps ert mez corpz encombrez 
car il est piecha deuourez 
ie l pourcacay lasse caitiue 
moult suy dolante que suy uiue 
si grosse suy a poi ne crieue  
tout adez gist onquez ne lieue 
li rois en tel despit l auoit 
il ne l ooit ne ne ueoit 
en une cambre estoit repuse 
enseree comme une encluse 
adez gist en un lit enuerse 
une seule feme i conuerse 
qui li aporte sa uitaille 
ensi languist ensi trauaille 
tant a mal nus ne l porroit dire 
le mort sour toute rien desire 
ne morra pas en tel maniere 
diux acomplira la proiere 
comme boins pere droiturierz 
yy ans fu grosse touz entierz 
li lasse qui est en tempeste 
a un iour d une haute feste 
uint en la cambre la roine 
si arasona la meschine 
  fille com pesme uie auez 
car me ditez se uous sauez 
se enchainte estez u enflee 
del roy en ai esté ciflee 
souuent quant il de uous m empeske 
dame uo fille porte un ueske 
quant il ert nés bien le gardez 
a l apostoile le rendés 
si me ranprosne et contralie 
dame certez par ma folie 
ai le mal que ie pourcachay 
ch est a bon droit se honte en ay 
le col ai durment cargié 
de mon meffait de mon pechie 
k a tort le mis sur le saint homme 
il n i ot couppez c est la sonme 
d un dansel fu que iou amoie 
pour mon pere que ie cremoie 
qu i ne l fesist liurer a mort 
iehan en encoupay a tort 
grant honte en ot et sans meffaire 
une priere li ui faire 
a dieu qui bien est auerree 
c onquez ne fuise deliuree 
dessyqu il reuenist ariere 
ia del fruit bele mere chiere 
n ere deliure c est mez sorz 
si aray ueu cel saint corpz 
pour le meffait ay le meschief  
la royne sina son chief 
quant ot le pechie desloyal 
  fille pour quoy fesis tel mal 
courchié en az dieu et sez sainz 
moult ert preudom li capelainz 
qui a tort fu deshonerez 
piecha est morz et deuourez 
iamais nul iour ne le uerraz 
or di comment deliuerraz 
quant sanz luy ne poeuz desloiier 
dame qui uaurrait enuoier 
serians en l ille fierz et oz 
il i trouueroient les oz 
de chiaus qui ont esté ochiz 
car assez en i a on mis 
tot queilliscent et malz et buns 
se trouuez estoit uns delz suenz 
on lez feroit lauer ensanle 
s en beuueroie ce me sanle 
de l aigue u il fust atouchiez 
uns de sez os de fi saciez 
deliure estoie sans doubtanche 
celle est ma fois et ma creanche 
dame or aiez merchy de moy 
fille or sueufre g iray au roy 
cheste oeuure raconter et dire  
la dame cui li coeurz souspire 
est tout plourant au roy uenue 
et si li est as piez keue 
uoiant trestouz les piez li baise 
ne cuidiez mie qu al roy plaise 
  leuez sus  dist il   bele amie 
sire ie ne leueray mie 
s aray un don que iou demanch 
dame ie feray uo commant 
bien poez uostre plaisir dire 
sui en iou dont certaine sire 
oil dame quoyqu il me grieue  
a cest mot la dame se lieue 
aproimie s est a s oreille 
le fait le fille li conseille 
son fourfait et sa felonnie 
tout si com elle l ot gehie 
dont elle ot encore sa deserte 
  la uerite ay descouuerte 
pour cheluy qui moult dieu cremoit 
et de fin coeur loyal amoit 
a tort nomma le capelain  
li rois a leuee sa main 
si s est plus de cent fois signiez 
  laz  dist il   com suy engigniez 
bien say que dieux me requerra 
son seriant et demandera 
a tort li fis tolir la uie 
li fole a le mort deseruie 
ki li pourcacha sanz pardonz 
auoy sire chou est mez donz 
de le lasse dont paroil chy 
que uouz aiez de li merchy 
se dieu plest ne uouz desdirez 
dame  dist il   et uouz l arez 
certez ce sui ie moult dolanz  
elle li proie dez serianz 
qui pour sez oz en l ylle iront 
  et a moy lez aporteront 
qu en ferez uouz amie chiere  
cele li conte la proiere 
que li capelains fist par ire 
  bien l en oi cler nostre sire 
car iamaiz ne deliuera 
dusqu atantqu ele le uerra 
u aucun os qui de luy soit 
tout maintenant deliueroit 
c est li creanche a le dolente 
qui en soeufre mainte tourmente 
s on de luy rien trouuer 
pour la caitiue deliurer 
dius ueut bien poeut aduenir  
li rois a fait serians uenir 
si lour dist son commandement 
chil sont armé hisnelement 
de boines armez pour deffendre 
alé en sunt sans plus attendre 
dusqu a nez qui sont a la riue 
de bien faire cascuns estriue 
encontre lez bestez sauuagez 
dont touz estoit plainz li bosquaiez 
moult lez redoutent li seriant 
enuerz l ylle s en uont noant 
pour secourre la damoisele 
iehanz estoit deuant la cele 
si lauoit herbes et rachinez 
chiaux uoit uenir par aathinez 
d elmez d aubert apareilliez 
moult s est li sains hom merueilliez 
cuide qu il le uiegnent destruire 
enuerz le ciel sez yy mainz puire 
puis dist   diex oiez ma proiiere 
chi uoy uenir une gent fiere 
se uostres plaisirz i est sire 
liurer me uoeulent a martire 
que mais n i ait de mon tempore 
recheuez m ame en uostre glore 
ia me porront trouuer tot prest 
puisque uostres plaisirz i est 
que mais n i a de mon eage  
li capelains uint au riuage 
encontre chiaux qui ariuoient 
moult s esmerueillent quant le uoient 
ne seuent que puist aduenir 
il lour dist   bien puisiez uenir 
plaist uous il herbegier o nouz 
sire  font il   qui estez uous 
qui entre chez bestez manez 
signour  dist il   chi fuy menez 
yy ans a par fausse acoison 
iehans li capellainz ay a non 
iehan uiuez uous dont biaux mestre 
oil merchi le roy celestre 
qui m a donné uie et peuture  
cil li conterent l auenture 
ki pour sez oz erent uenu 
  signeur bien uous est aduenu 
tout ensanle m en remerrez 
soufrez un poy ia me rarez  
il est courus sez liurez prendre 
tost reuint n i uault pluz atendre 
en lor nachele rechupt l ont 
a grant ioie arriere s en uont 
tant ont de nagier estriué 
k a la terre sont arriué 
moult desirent que li rois sache 
le guang k ont fait en la cache 
onquez en boz n en terre noeuue 
ne fu faite si bele troeuue 
yy messagierz au roy enuoient 
quy bien et bel parler sauoient 
conté li ont comment amainent 
le saint home dont ioie en mainent 
sain et sauf et plain de uertu 
quant li roiz l ot si a batu 
son pis en droite repentanche 
crient que dieux n en uenganche 
del tort que au saint home fist 
trestoute li citez fremist 
quant il oirent la nouuele 
tout blasmerent la damoisele 
par cui fu esmus li desrois 
a piez ua encontre li rois 
et la royne a grant pite 
a l encontre de la cite 
encontrerent le capellain 
li sains hom a leué sa main 
s ez a beneiz et signiez 
li rois li est keus as piez 
et la royne s agenoulle 
le fache et le menton li moulle 
car elle pleure tenrement 
merchy li proiie douchement 
de mal que fait li ont a tort 
iehans qui de diu a deport 
lor respont a moult simple fache 
  ie l uouz pardoins et diex si fache 
che pourcacha la peccheresse 
quy de moi est moult menteresse 
encor dure li blasmez laiz  
conduit l ont enz el palaiz 
li roiz o trestot son empire 
la damoisele l oy dire 
moult a grant desir de ueoir 
par luy cuide merchy auoir 
de la dolour qui tant est male 
aporter se fait en le sale 
deuant le roy qui est sez pere 
pite en ot eu sa mere 
de honte et d angousse noirchy 
  belle fille criez merchy 
au saint que il uous uaille  
sez mains ioint celle qui trauaille 
plains iete doleurz et hauz 
  biaux capellains nez et loiaux 
a tort uouz mis sus le grant rage 
oiant mon pere et son barnage 
ie di que couppez n y eustez 
en mon pechie ne ne l seustez 
sire merchy de cheste lasse 
quy a tel duel se uie passe 
ch est drois se compre ma folour  
quant li sains hom ot la dolour 
pite ot de sa mesestanche 
  as tu donc uraie repentanche 
o ie se ihesus me sequoeure  
la royne de pite pleure 
a genous ua forment li grieue 
iehans li cappellains l en lieue 
sy li dist moult piteusement 
k ele laist son doulousement 
  certez ne puis dolourz me donte 
mon enfant uoy morir a honte 
se dieux plaist serez confortee  
en une cambre c est portee 
li lasse qui grant doeul demaine 
li sains hom la roine y maine 
l uis ferma aprez luy li prestre 
n i laischa forsque la dame estre 
ky moult ert plaine de tristour 
  dame or proiez au creatour 
k i nous enuoit confort et ioie 
et ma proiiere essauche et oie 
de chou que ie li uoeul requerre  
lez yy genouz a mis a terre 
s a commenchie orison 
ki moult fu de sainte raison 
  biaux sire diex tu ky ionaz 
el uentre de poisson sauuaz 
et moy as gardé uerz lez bestez 
qui tant estoient de rubestez 
sy uoir que ceste honour m az faite 
quy doibt moult bien estre retraite 
or te proie de cheste esgaree 
que dusqu a ore az enseree 
deliure le par ta poisanche 
ren moy le fruit de ta samblanche 
com il aferist a termine  
il a signie la meschine 
qui en doleur a mez maint iour 
onquez n i ot plus de seiour 
maiz leuz maintenant a deliure 
d un enfant malle se deliure 
si formé comme de yy ans 
de toutez parolez d efans 
ot le corps doctriné et sage 
onquez nul iour de son eage 
ne uit pluz belle creature 
deliuree est de sa porture 
saine se lieue hisnelement 
la damoisele mal ne sent 
le saint homme aert par les piez 
ki a terre ert agenoulliez 
  saine suy  dist   point ne me grieue  
iehans li cappellains se lieue 
et uoit l enfanchon qui parole 
si l aplanie et si l acole 
tantost li requiert cil baptesme 
et s ait olie et si ait cresme 
tantost l enfant babtisa on 
et del cappellain ot le non 
diu loerent pour le miracle 
que dieux ot fait pour son signacle 
li rois l onneure et si princhier 
et li aultrez pulez l a chier 
sez liurez mist a le capelle 
quant oie fu la nouuele 
que sez liurez tous d or escripst 
qu en sa bouche destempré prist 
par miracle dieu en loerent 
et puis bouche d or l apelerent 
pour icel miracle en sournon 
sains iehans bouche d or ot a non 
sa uie est nette et moult saintime 
puis plot a diu le roy hautime 
k il fu uesques de la cite 
de sa uie uous ay conté 
et quant finer dut le boin mestre 
orison fist au roy celestre 
que femez qui enfant portassent 
s a lour besoing le reclamassent 
que l enfant mort ne recheust 
dusqu en sains fons babtisiez fust 
et la mere a honour uesquist 
dieux li donna che qu il requist 
tenir le doibt on en memore 
pour renaut qui a fait l estore 
en rommanz si courtoisement 
depriez dieu omnipotent 
au signour dont tous bienz est faiz 
que il li pardoinst sez meffais 
et otroit uraie repentanche 
com cil qui est de tel poisanche 
de donner permanable uie 
amen amen chascuns en die 
