cil qui mist cest conte en romans 
ou il a fet noter biaus chans 
por ramenbrance des chancons 
ueut que ses pris et ses renons 
uoist en raincien en champaigne 
et que li biaus miles l apregne 
de nantuel uns des preus del regne 
car aussi com len met la graine 
es dras por auoir los et pris 
einsi a il chans et sons mis 
en cestui romans de la rose 
qui est une nouele chose 
et s est des autres si diuers 
et brodez par lieus de biaus uers 
que uilains ne l porroit sauoir 
ce sachiez de fi et de uoir 
bien a cist les autres passez 
ia nuls n iert de l oir lassez 
car s en uieult len i chante et lit 
et s est fez par si grant delit 
que tuit cil s en esioiront 
qui chanter et lire l orront 
qu il lor sera nouuiaus toz iors 
il conte d armes et d amors 
et chante d ambedeus ensamble 
s est auis a chascun et samble 
que cil qui a fet le romans 
qu il trouast toz les moz des chans 
si afierent a ceuls del conte 
si commence ici son conte 
en l empire ou li alemant 
ont esté maint ior et maint an 
si com li contes dit segnor 
ot iadis un empereor 
corras ot non de par son pere 
qui deuant lui fu emperere 
mout le tindrent les genz a preu 
ne uos auroie hui conté preu 
quels hons il fu car ne porroie 
onqes au grant siege de troie 
n ot home si bien entechié 
si hai mout uilain pechie 
et en este mengier a fu 
des cele hore que il nez fu 
n oi nuls issir de sa bouche 
grant serement ne lait reproche 
mout se contint com sages rois 
tot fist par decrez et par lois 
uers sa gent ce que fere dut 
onques home ne mesconnut 
por pouerte ne por richece 
bien afferoit a sa hautece 
ce qu il ert sages et cortois 
de deduit d oiseax et de bois 
ne sauoit nus hom auant lui 
il ualoit de tels rois zz mui 
com il a puis el regne eu 
par effors de lance et d escu 
conqueroit toz ses anemis 
ia arbalestiers n i fust mis 
por sa guerre en auctorite 
par auerte par mauueste 
les tienent ore li haut home 
por demi le tresor de rome 
ne uousist il a droit n a tort 
q uns en eust prodome mort 
en son ost nes son anemi 
et si portoit l escu demi 
au gentil conte de clermont 
au lion rampant contremont 
d or et d azur et d autre part 
plus estoit hardiz d un liepart 
quant il ert armez l escu pris 
et sauez dont ge mout le pris 
sa iustice et s enuoiseure 
par ert de si grant tempreure 
q en n i trouast ia point d outrage 
sa hautece et son uasselage 
bessoit mout selonc sa franchise 
s estoit a toute gentelise 
apers et dous et ademis 
se frans hom se fust en lui mis 
de riens dont nus le querelast 
por mil mars d or qui li donast 
ne l soufrist il a forsiugier 
il ne haoit pas de legier 
ne n amoit riens contre s onor 
quant il sauoit uiel uauassor 
ne dame ueue en pouerte 
a ciaus estoit sa main ouerte 
et donoit robes et auoir 
ne uoloit autre moeble auoir 
mes grant plente de cheualiers 
ioiax dras de soie et destriers 
lors donoit il a grant plente 
toz iors et iuer et este 
estoit sa cors granz et pleniere 
de mainte diuerse maniere 
i fesoit chascuns son mestier 
il ne lessoit bon cheualier 
en son pais por qu il errast 
qu il ne retenist ou donast 
selonc son pris terre ou chastiax 
ne portoit autres mangoniax 
a ses guerres n autres perrieres 
cil portent lances et banieres 
por lui au partir de l estor 
cil prenoient les hautes tors 
cil ardoient les granz chastiax 
n i portent autres mangoniax 
de l ost de hors a ces dedenz 
il meniassent aincois as denz 
les hourdeis desor les murs 
bien en ert lor sires seurs 
ia n asseist riens ne fust prise 
puisqu il auoit la chose emprise 
tel tresor doit rois amasser 
por qu il puist confondre et quasser 
ses anemis a son pie metre 
bien s en sot icist entremetre 
qu il n auoit encor point de feme 
mes le uoeil a ceaus de son regne 
en eust il prochainement 
mout en parloient tuit souent 
li haut baron li un as autres 
 se ciz bers qui est mieudres d autres 
muert sanz hoir nos somes tuit mort  
nature les prent et remort 
qu il a entr ax norriz esté 
et si lor a maint ior porté 
mout grant honor et fet grant bien 
et s il moroit sanz hoir por rien 
ne seroient il iames lie 
por ce l en ont mout arresnié 
li plus haut prince de son regne 
mes genurece qui en lui regne 
ne l i lessoit pas acorder 
ainz fet les granz trez encorder 
ses aucubes ses pauellons 
en este quant il est sesons 
de deduire en prez et en bois 
des citez s en issent manois 
en cez granz forez por esbatre 
dedenz yy iornees ou yy 
ne lessoit conte ne contesse 
ne chastelaine ne duchesse 
ne dame qu il n enuoiast querre 
dedenz yy iornees de terre 
ne uauassor a bone uile 
qu il ne donast pas une bille 
que coustast mesqu a gre fust fet 
por ce qu il ueut qu il soit retret 
quant il ert morz apres sa uie 
de biaus gieus et sanz uilonie 
se ioe ouoec ses compaignons 
il porpense les ochesons 
comment chascuns fera amie 
or sachiez qu il n i faudra mie 
qu il ne l ait por riens qu il puist fere 
li bons rois li frans debonere 
il sauoit toz les tors d amors 
au matin quant paroit li iors 
lores uenoient li archier 
de deuant son tref por huchier 
 or sus segnor s irons en bos  
lors oissiez soner cez cors 
por esuellier cez cheualiers 
et ces uiex chenuz croupoiers 
fesoit chascun baillier zz art 
onques uoir puis le tens roi mart 
empereres ne sot uuidier 
si bien pauellon d encombrier 
mout estoit sages et uoiseus 
as ialous et as enuieus 
fesoit baillier espiez et cors 
si montoit ouoec iusq au bos 
por ce que il ne retornassent 
as uns a proié qu il alassent 
boissoner ouoec les archiers 
et li autre as liemiers 
poursieure qui sont bon as cers 
tant lor baille deduiz diuers 
qu il s en tindrent bien a paié 
et quant il furent auoié 
e mis en la haute forest 
au deduit qui mout miex li plest 
s en retorne lues droit arriere 
par une anciene charriere 
soi tierz de cheualiers riant 
et si bon cheualier errant 
qui s estoient debrisié d armes 
se dorment de desoz cez charmes 
en paueillons de draz de soie 
iames uoir en lieu ou ge soie 
ne uerrai gent a tel solaz 
ne tante dame estroite a laz 
en chainses ridez lor biauz cors 
s ont cheuex ondoianz et sors 
chapelez d or a clers rubiz 
et cez contesses en samiz 
et en draz d or emperials 
em pur lor biax cors sanz mantiaus 
et ces puceles en bendez 
a chapelez entrelardez 
de biax oisiaux et de floretes 
lor genz cors et lor mameletes 
les font proisier de ne sai quanz 
de corroietes de blans ganz 
erent mout bien enharneschiees 
tot chantant es tentes ionchiees 
uont as cheualiers qui s atendent 
qui les braz et les mains lor tendent 
s es traient sor les couertors 
qui onqes fu en tels estors 
bien puet sauoir quel siecle il orent 
mout lor est poi se cil demorent 
qui estoient alé en bos 
et l empereres les galos 
ert ia reperiez a sa tente 
uers cez qui ont mout autre entente 
que cil qu il a el bois lessiez 
en zz tref point toz eslessiez 
criant  ca cheualier as dames  
il ne pensent pas a lor ames 
si n i ont cloches ne moustiers 
qu il n en est mie granz mestiers 
ne chapelains fors les oiseaus 
mout orent tuit de lor aueaus 
dex tant beaus chans et tant beaus diz 
sor riches coutes sor beaus liz 
i ot dit aincoisqu il fust prime 
et quant tens de leuer aprisme 
lors ueissiez genz acesmer 
de samiz de dras d outremer 
de baudequins d or a oiseaus 
orent et cotes et manteaus 
a penes fresches bien ourees 
d ermine et de gris cheuronees 
a sables noirs soef flerans 
si beles genz si acesmans 
ne troueroit on ore mie 
l empereres ne se uout mie 
miex uestir que firent li autre 
de yy samis de l un en l autre 
fu la soe robe bendee 
sauez qui mout l a amendee 
une pucele li atache 
de ses mains une bele atache 
des laz de sa blanche chemise 
la bele main dont el l a mise 
ait or yy foiz bone auenture 
et si li change sa ceinture 
a une corroiete blanche 
or la gart bien la preuz la franche 
que sanz l or ualent bien les pierres 
les esmeraudes uerz com ierres 
yy marz entre yy freres 
beneoiz soit tex empereres 
quant il furent leué uers tierce 
par le bois uont ioer grant piece 
toz deschaus manches descousues 
tantqu il sont es illes uenues 
as fonteneles qui sordoient 
mout pres de la ou il estoient 
logié el bois por le deduit 
ca yy ca yy ca yy ca yy 
s assieent por lauer lor mains 
li lieus n estoit mie uilains 
ainz estoit uerz com en este 
et si auoit mout grant plente 
de floretes indes et blanches 
aincoisqu il cousissent lor manches 
leuent lor oils et lor beaus uis 
les puceles ce m est auis 
lor atornent fil de filieres 
qu eles ont en lor aumosnieres 
or ne sai ge que riens lor faille 
as dames en lieu de touaille 
empruntent lor blanches chemises 
par ceste ochoison si ont mises 
lor mains a mainte blanche cuisse 
ie ne di mie que cil puisse 
estre cortois qui plus demande 
et li disners et la uiande 
est aprestez napes assises 
et les dames se resont mises 
au retour et li cheualier 
qui ne prisent mauues dangier 
la coue d une uiolete 
ains chantent ceste chanconete 
e non deu sire se ne l ai 
l amor de lui mar l acointai 
ainzque ceste fust dite tote 
commence uns autres en la route 
la ius desoz la raime 
einsi doit aler qui aime 
clere i sourt la fontaine 
ya 
einsi doit aler qui bele amie a 
ainzqu ele fust bien commencie 
une pucele secorcie 
d un trop biau chainze a zz blont chief 
en recommence derechief 
se mes amis m a guerpie 
por ce ne morrai ge mie 
ainzque ceste fust bien fenie 
une dame sanz uilonie 
qui ert suer au duc de maience 
haut et seri et cler commence 
main se leua bele aeliz 
dormez ialous ge uos en pri 
biau se para miex se uesti 
desoz le raim 
mignotement la uoi uenir 
cele que i aim 
et li gentiz quens de sauoie 
chante ceste tote une uoie 
main se leua bele aeliz 
mignotement la uoi uenir 
bien se para miex se uesti 
en mai 
dormez ialous et ge m enuoiserai 
et li quens de lucelebourc 
qui amoit iloec par amor 
une dame de grant solaz 
qui chantoit de mains et de braz 
miex que dame qui fu pieca 
por l amor de li commenca 
c est tot la gieus el glaioloi 
tenez moi dame tenez moi 
une fontaine i sordoit ae 
tenez moi dame por les maus d amer 
si chantant en itel meniere 
resont tuit reuenu arriere 
trusqu as trez ou il ot bel estre 
car cil qui de ce furent mestre 
les ont d erbe fresche ionchiez 
biaus les ont fez et affetiez 
et ont osté coutes et liz 
ensamble metent cez tapiz 
por estre a gregnor largete 
uarlez i ot a grant plente 
iloec lor ont l eue donee 
que la uiande ert aprestee 
tables mises et napes beles 
li cheualier et les puceles 
et les dames sirent par tires 
ne se contint pas come sires 
car ses granz senz et sa proece 
sa bonte et sa grant largece 
l assist mout plus bas que ne die 
ce li uint de grant cortoisie 
et le uiel duc de geneuois 
fist il seoir a son haut dois 
a son col riches piax de martres 
or cuit que li uesques de chartres 
s amast miex iloec qu en zz sane 
que chascuns i garist et sane 
ses oils d esgarder les merueilles 
tantes faces cleres uermeilles 
et cez douz uiz lons et traitiz 
et cez biaus sorcils poruoutiz 
et cez blons chiez et cez biaus cors 
et quant li quens de sagremors 
ot chanté une chanconete 
uiande orent et bone et nete 
uin cler et froit de la musele 
et uaisselemente nouele 
pastez de cheurols et lardez 
de ce i ert granz la plentez 
de cheuriex de cers et de dains 
de fromages et cras et sains 
de la riuiere de clermont 
n est riens qui a uiande mont 
por qu ele soit bone en este 
dont il n i ait a grant plente 
et a deuise et a soushet 
n i a cheualier ne s enhait 
por l emperere qui s enuoise 
et c est droiz que chascuns aoise 
sa ioie por s enuoiseure 
c onques si gentil creature 
com il ert ne but ne menia 
et son uoeil ne pensast il ia 
s a armes non et a amors 
et s ot tant autres bones mors 
c onqes tex bers ne fu s il uit 
mout li sist et plot ce qu il uit 
de sa terre et de son roiaume 
tante pucele et tante dame 
et tant bel cheualier de pris 
li seriant qui furent apris 
d oster les nappes quant il uirent 
que nus ne menia si en firent 
ce qu il durent mout belement 
li uallet saillent erroment 
por l eue as bacins si la donent 
sachiez que maint s i abandonent 
por tenir au bon roi ses manches 
et cez dames a cez mains blanches 
dont mout lor plesoit la ueue 
quant la premiere ot l eue eue 
et cil et celes qui en uoudrent 
et les beles dames enuoudrent 
lor mantiax entor lor biax cors 
et la feste commenca lors 
des estrumenz et de deduit 
mout taria poi apres ce cuit 
quant li ueneor li archier 
qui alerent hui main chacier 
et li cheualier por esbatre 
ou par yy chemins ou par yy 
repairent fesant lor menees 
grant plente de bestes troussees 
cheuriex biches et cers de cresse 
quant la noise des cors apresse 
et cil qui portent les forchiez 
ou il ont mises lor daintiez 
et cil as cors de cerf ramuz 
lors n i remest granz ne menuz 
es pauellons qui ne s en isse 
encontre ciaus qui mainte bische 
orent le ior tolu la uie 
tuit dient qu il ont grant enuie 
de ce qu il n i furent alé 
cil ueneor mal atirié 
cil qui auoient buisiné 
s en reuindrent mout hericié 
es ledes chapes de grisan 
qui ne furent noeues oan 
et heuses uiez rouges et dures 
et roncins durs sanz ambleures 
et sont en sanc iusq as iarrez 
et ont derrier euls lor brachez 
et les liens desor les braz 
il ne porterent roiz ne laz 
aincois pristrent a forcoier 
yy cers sanz ce que li archier 
ocirent ciax q as mains lor uint 
qu il en ocistrent plus de yy 
biches cheuriex lieures goupiex 
qui ont par deuers les cortiex 
dan constan tolu maint chapon 
li keu firent la uenoison 
destrousser si la portent cuire 
n i a nul qui de faim ne muire 
de ceuls qui ont en bos esté 
por ce ont li seneschal hasté 
a la cuisine lor uiande 
queque l empereres demande 
a ses ueneors des noueles 
cez dames et cez damoiseles 
s en reuont as tentes deduire 
et cil qui ne uoelent ciax nuire 
qui recontoient lor menconges 
uos deissiez que ce fust songes 
des merueilles qu il lor contoient 
il se rit de ce qu il mentoient 
mes c est coustume de tiex genz 
apres none fu beaus et genz 
li soupers aprestez et cuiz 
et serians uoiseus et recuiz 
de quanque fere a cort couint 
i ot assez et quant ce uint 
qu en reparla des napes metre 
bien fu qui s en sot entremetre 
q assez i ot uarlez et genz 
as bacins as uassiax d argent 
donent l eue communement 
on les rassist si fetement 
com il orent sis au disner 
cil qui uindrent del bois uener 
se sont d une part tuit assis 
qu il ne sont mie si forsis 
de uiande com sont li autre 
tant en ont pris et d un et d autre 
qu il n en est mesure ne conte 
li ueneor n orent pas honte 
s il orent boef au premier mes 
as bons aus destrempé d aigres 
et puis oisons et mortereux 
il i ot tels des amoreus 
qui en meniassent bien ce cuit 
mes il souperent par deduit 
lor daintiez et lor uenoison 
dont il i ot si grant foison 
nuls tant fust poures n i failli 
mes sauez dont sont mal bailli 
que il ne seuent q est mesese 
einsi les paist cils rois a ese 
quant il orent mengié assez 
et beu trestot a lor sez 
pas rouge uin a tostees 
quant les napes furent ostees 
il se sont tuit leué des tables 
puis sont alé ioer as tables 
et yy cheualiers d autre part 
reioent as dez au hasart 
denier a autre tresqu a yy 
et li autre resont assis 
cil as eschez cil a la mine 
uieleors a dras d ermine 
uielent par cez pauellons 
les dames et les compegnons 
l empereor s en issent hors 
main a main em pur lor biau cors 
deuant le tref en zz pre uert 
les puceles et li uallet 
ront la carole commenciee 
une dame s est auanciee 
uestue d une cotele en graine 
si chante ceste premeraine 
c est tot la gieus enmi les prez 
uos ne sentez mie les maus d amer 
dames i uont por caroler 
remirez uoz bras 
uos ne sentez mie les maus d amer 
si com ge faz 
un uallez au preuost d espire 
redit ceste qui n est pas pire 
c est la ius desoz l oliue 
robins enmaine s amie 
la fontaine i sort serie 
desouz l oliuete 
e non deu robins enmaine 
bele mariete 
ceste n ot pas duré yy tours 
quant li filz au conte d aubours 
qui mout amoit cheualerie 
recommence a uoiz serie 
main se leuoit aaliz 
i ai non enmelot 
biau se para et uesti 
soz la roche guion 
cui lairai ge mes amors 
amie s a uos non 
et la duchesse d osteriche 
qui si estoit de beaute riche 
q en ne parloit se de li non 
recommence ceste chancon 
main se leua la bien fete aeliz 
par ci passe li bruns li biaus robins 
biau se para e plus biau se uesti 
marchiez la foille et ge qieudrai la flor 
par ci passe robins li amorous 
encor en est li herbages plus douz 
que de robin que d aaliz 
tant ont chanté que iusq as liz 
ont fetes durer les caroles 
se sire oedes de ronqueroles 
trouast tel roi ce fust barnez 
mes li tens est si atornez 
q on ne troeue mes qui bien face 
por ce s enledist et efface 
cheualerie hui est li iors 
cele grant ioie et ciz seiors 
dura bien yy iors passez 
quant cil qu il auoit amassez 
uoelent raler en lor pais 
lors uenoient ce m est auis 
si biau present et si biau don 
et ioiau de mainte facon 
qu il done chascun et chascune 
il n i auoit dame nes une 
ne pucele qui noient uaille 
cui il ne doinst ainzque s en aille 
et fet chascune tant d onor 
qu il desert sa grace et s amor 
itels rois doit bien tenir terre 
qui se fet auoir et conquerre 
l amor et le cuer de ses genz 
cist assembloit les parlemenz 
por ueoir ses barons ensamble 
il n estoit mie ce me samble 
de cez rois ne de cez barons 
qui donent or a lor garcons 
rentes et preuostez a ferme 
dont les terres et il meesme 
sont destruites et il honi 
s ont tot le monde auiloni 
ce met les prodomes arriere 
et les mauues en la chaiere 
mal fet bers q es met en baillie 
que ia por nule segnorie 
nuls uilains n iert se uilains non 
cist empereres cist prodom 
lor fu toz tens ades eschis 
de uauassors fesoit baillis 
qui aiment deu et criement honte 
qui s onor et quanq a lui monte 
li gardoient come lor iex 
l empereres uoloit mout miex 
que li uilain et li bouriois 
gaaignassent de lor auoirs 
qu il lor tolist por tresor fere 
car quant il en auoit a fere 
il sauoit bien que tot ert soen 
et ce li uenoit de grant sen 
q a son besoig estoit tot prest 
et le chatel et le conquest 
il n en erent se garde non 
et s erent riche et de grant non 
et marcheant de grant auoir 
il ne trouoient bel auoir 
a nule foire ou il alassent 
ne biau cheual qu il n achatassent 
por presenter l empereor 
mout li fesoient plus d onor 
cil present que s il les taillast 
ia nuls marcheanz qui alast 
ne siens ne autres par sa terre 
por nul besoig por nule guerre 
ne soufrist qu il fust destorbez 
tant larrons auoit essorbez 
tant robeors fet essillier 
si seur com par zz moustier 
aloit chascuns parmi son regne 
bien uit li haus princes et regne 
qui si sagement tint sa terre 
or auint que li quens de guerre 
auoit guerre au duc de baiuiere 
por nul auoir ne por proiere 
ne uoloit li dus doner triue 
l emperere ala en la uile 
le conte si les apesa 
et fist tant que li dus besa 
le conte mes ce fu a paine 
mout fet bien prodom qui se paine 
de pes querre en mainte maniere 
en ce qu il reuenoit arriere 
a zz sien chastel sor le rin 
s iert zz ior leuez par matin 
et li iors eschaufa uers tierce 
et il ot cheuauchié grant piece 
ce sachiez qu il li anuia 
un sien uieleor qu il a 
qu on apele a la cort iuglet 
fist apeler par un uallet 
il ert sages et de grant pris 
et s auoit oi et apris 
mainte chancon et maint biau conte 
li uallez ert filz a un conte 
si l apela tantque cil uient 
fet l empereres  se te uient 
d orgoeil ou de melancolie 
que tu hez tant ma compegnie 
dehez ait sanz moi qui t aprist  
en riant par le frain le prist 
s issent fors del chemin amdui 
fet li empereres  i ai hui 
certes eu mout grant someil 
aucun conte dont ge m esueil 
me conte  fet il  biaus amis  
en riant li a lores mis 
le braz senestre sor l espaulle 
fet il  ne l tenez mie a faule 
une meruelle qui auint 
uns bachelers qui de la uint 
ou ce ot esté me conta 
en cele champaigne hanta 
uns cheualiers preus et uaillanz 
et si ert biaus et auenanz 
et de mout sage contenance 
si amoit une dame en france 
en cele marche de perchois 
por riens q en li meist a chois 
ne lessast il qu il n i alast 
il n est cheualiers s il l amast 
qu il ne cuidast bien estre rois 
la biaute le pris del barrois 
au ior que plus en pot auoir 
ce sachiez de fi et de uoir 
si fu noienz auers cestui  
fet li empereres  mes hui 
n aurai ge talent de dormir 
car pleust or au aa espir 
si m eust cousté yy yy mars 
et que mes chastiax fust toz ars 
anquenuit ainzque g i entrasse 
par couent que ge encontrasse 
un autre tel come cil fu 
si fust tote la uile en fu 
diex com fust or sires de mi 
n iert pas la dame sanz ami 
qui si l auoit preu et uaillant 
par deu iuglet or di auant 
se la dame fu si plesanz 
endroit soi com cil fu uaillanz 
ce fust meruelle ce m est uis  
fet iugles  ce que ge deuis 
cil fu mout preuz mes c est noienz 
auers celi de cui comenz 
a descriure com el ert bele 
sa bloie crigne recercele 
en ondoiant aual le uis 
a flor de rose a flor de lis 
samble la face de color 
car la rougeur o la blanchor 
i fu mout soutilment assise 
de riens n i fu pas entreprise 
nature qui la fist tant bele 
qu en tot le mont iusq a tudele 
ne peust len sa per trouer 
les oils ot beaus por esgarder 
uairs et clers plus que n est rubis 
sorcils bien fez lons et tretiz 
non pas ioignans c est ueritez 
les denz de la bouche et le nez 
auoit toz fez par maiestire  
n aprist pas hui si a descrire 
qui l embeli en tel meniere 
 mout par auoit simple la chiere 
blanche poitrine blanc le col 
il n ot si bele iusqu a dol 
cors ot gent biaus braz beles mains 
nus ne peust estre uilains 
por qu il fust en sa compegnie 
tant ert plaine de cortoisie 
et de sens o la grant beaute 
ce sachiez uos de uerite 
qu ele ert tel com ge la deuis 
or tien  fet il  cest mantel gris 
certes qu il est bien emploiez 
ie uoudroie estre el cors plaiez 
mesque ge mort n i receusse 
par tel couent que ge seusse 
s en france a mes tele ne tel 
ia diex ne me maint a l ostel 
s il i a lieu se ge l sauoie 
que demain ne fust a la uoie 
li messages por l aler querre 
et s il uoloit auoir ne terre 
et bon segnor et bon ami 
tost auroit recouré en mi 
de la dame ne di ge mie 
toz i morrai sanz tele amie 
q en mon regne n a sa pareille  
fet iougles  uos dites meruelle 
que n est ne si preuz ne si bele 
ne cheualier ne damoisele 
q ausi bele encore ne soit 
et ausi preuz ou que ce soit 
si uos di bien que g en sai une 
et que ge n ai doné nes une 
beaute celi que ceste n ait 
ce dit bien chascuns qui la uoit 
et si sai bien com el a non 
que ses freres est de haut non 
et de mout gregnor pris encore 
que cil dont ge uos disoie ore 
qui si estoit bien entechiez 
biaus amis iouglet or sachiez 
se ge de ce puis certains estre 
de bone heure uos fist dex nestre 
qu a toz iors mes uos en ert miex 
einsi ioie ge de mes iex 
se ge par uos sai le manoir 
et la terre ou il puet manoir 
cil qui tant est et preuz et biaus 
tient il ne cite ne chastiaus 
de quel richece puet il estre  
fet iougles  onques ne pot pestre 
de sa terre yy escuiers 
puisqu il fu primes cheualiers 
et s est et a gris et a uer 
toz tenz et este et iuer 
et a soi tiers de compegnons 
car ses granz pris et ses renons 
et ses granz cuers et sa proece 
le poruoit si bien et adrece 
qu il a terre et auoir assez 
mout a dex en lui amassez 
toz ses granz biens  fet l emperere 
mout puet estre lie la mere 
qui porta filz de si haut cuer 
bien me deuroit on geter puer 
se ie ne l ai a compegnon 
or me di coment il a non 
guillame de dole l apelent 
tuit cil qui el pais reperent 
non pas par ce qu ele soit soe 
di moi dont por qoi s en auoue 
qu il en maint pres a un plessie 
s a par dole plus essaucié 
son sornon que par une uile 
ce uient plus de sens que de guile  
fet l empereres  ce fet mon 
et sa suer coment a a non 
qui si a bel et gent le cors 
sire el a non lienors 
ce dit li nons de la pucele  
amors l a cuit d une estencele 
de cel biau non mout pres del cuer 
or li seront sachiez d un fuer 
totes les autres por cesti 
beneoiz qui cest non basti 
 et li prestres qui fu parrins 
il fust arceuesqes de rains 
se ie fusse sires de france 
or n i a fors de l aliance 
fere erroment entre uos yy  
fet iougles  si te consaut dieus 
or me rembeliz la pucele  
