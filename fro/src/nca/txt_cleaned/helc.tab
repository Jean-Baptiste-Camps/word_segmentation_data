or dist li contes que quant l empereris de romme se fu partie de coustentinoble  elle ne fina d errer lui et ses hommes tant qu ele uint en la cite de romme dont elle estoit dame et empereris . 
grant ioie firent cil de la cite de leur dame quant il en ont seu la uerite et de leur amis qui sain et sauf estoient repairié dont il auoient esté en grant doute . 
la uerite fu seue des choses qui en gresce estoient auenues . 
si comme de l empereeur et de l empereris et distrent que bonne chose est de loiaute et que touz iourz uenoit elle a son droit . 
l empereris  qui moult fu uaillant et sage  fist moult bonne chiere et tint a droit l empire . 
apres  elle se fist moult amer aus haus hommes de la terre  et tant comme fu amee et cremue . 
li termes uint  si comme i ai dit deuant  que de l empereeur de constentinoble s en uint encainte que il couuint  si comme nature auoit proué oeuure en eulz  que la dame se deliura de yy hoirs masles . 
celles qui la dame gardoient les ont esgardé entr elles et distrent que onques mais si tres belles creatures n auoient ueu en leur uiuant . 
quant poins fu  si distrent a la dame que moult se deuoit prisier et chier tenir quant si nobles creatures auoit en ses costez portees . 
la dame  qui de ioie ne pot respondre  a dieu loé et dist grant piece apres   se diex m a uisité en ceste chose  loez et graciez en soit il . 
 lors li ont enquis comment elle uouloit qu il fussent apelez . 
l empereris respondi  quant grant piece pensé ot  et entendu y auoit  et dist   ie ueul que li premiers soit apelez fastidorus et soit li nons complis de mon non et du son pere . 
apres  du derainz uous dirai ie ce que il m en siet . 
ie ueul que du sien non soient li pluseur menacié que ie uous dirai . 
il aura a non peliarmenus  
tout n en aie ie nul en mon lignage que ie sache  . 
quant la dame ot deuisé sa uolente  adont furent li gentil prince du pays mandez pour ceste besoigne sauoir  et furent li dui enfant baptizié selonc la loy et la coustume du pays . 
apres fu zz mes appareilliez pour aler en grece  et li fu dit que il alast en grece et deist l empereour ces nouueles et li portast lettres de ceste chose . 
cil se mist ou chemin et ne fina onques iusques atantqu il uint en constentinoble ou li empereres et l empereris estoient . 
il les salua de par l empereris de romme . 
quant la bonne dame de coustentinoble sot que cilz estoit a celle dont il parloit  si ot moult grant ioie . 
lors le prist par la main si li dist moult doucement   uous soiés li bien uenus . 
dites moi que fait ma douce amie de qui ie uous ai oy parler . 
- par ma foy  dame  elle ne fait se tout bien non  et uous fait as sauoir que de yy biaus filz li a diex fait grace dont elle est deliuree a grant ioie . 
 lors leur a mis les lettres en la main  
si ont ueu qu il a dedenz les lettres  puis ont dieu loé de ceste besoingne . 
bien fu li messages uenus de l empereris et de l empereour . 
quant il fu temps de repairier celui qui ces nouueles ot aportees  si li a on autres lettres chargiees de l empereour et de l empereris . 
il se mist au retour et ne fina iusques atantque il par ses iournees uint a romme . 
l empereris  qui releuee estoit de sa gesine  uit celui uenir deuant lui qui l a saluee de par cassidorum l empereour de coustentinnoble . 
dont li mist la lettre en sa main . 
elle a la cire froissiee . 
et trouua ens escript que moult estoit liez li empereres des yy enfanz et que elle meist paine a eulz bien garder et nourrir . 
quant la dame ot ce ueu  dont l esgarda et li dist   et que me diras tu de l empereris  
- ha  
dame   dist il   de li deuez uous bien demander  quar onques mais noble dame si grant ioie ne fist comme ele quant elle uit uostre lettre  
auec tot ce me conioi elle si amiablement que moult m en doi loer  quar tant me donna du sien que iamais poures ne souffraiteus ne serai . 
 lors li mist cilz la lettre en la main que li empereres de constentinoble li enuoioit . 
la dame l ouuri et y trouua moult grant signe d amour . 
et moult bien se tint apaie et tant qu ele demoura ainssi lonc temps et fist les yy enfans moult richement garder . 
il crurent et amenderent tant que bien en saurai parler auantque li contes remaigne . 
mais d eulz me ueul ore taire . 
et ueul reuenir a l empereour et a l empereris de qui li contes muet . 
ci endroit uient li contes a l empereour et a l empereris de coustentinoble ainsi comme deuant en ai fait mention . 
ueritez fu que quant les choses furent mises a leur droit  si comme deuant a esté dit  que moult furent ensamble li uns auec l autre par grant signe d amour . 
et tantque li empereres ot puis yy enfanz de l empereris l un apres l autre . 
li premiers apres helcanus fu une fille et fu apelee cassidore  quar ainssi auoit a non la mere a l empereour . 
li desrains fu masles qui sa mere uoult que du non son pere fust apelez dorus de celui dorus . 
auint grant meschief a l empereour et a maint autre  quar de lui prist sa mere une maladie tele que morir l en couuint . 
li emperere en fu moult courouciez  que il en fu aussi comme touz hors du sens . 
li pays en fu aussi comme tous destourbez . 
la nouuele en ala en pluiseurs lieus et en pluiseurs pays . 
et meesmement a l empereris de romme le couuint sauoir qui moult s en fist dolente par samblant . 
li empereres  qui son duel ne pot oublier  fu moult grant piece en ce destourbier . 
il auint que helcanus  li ains nez filz qu il eust  li dist ainsi   peres  il me samble que uous a enfance repairiés . 
- biaus filz   dist il   pour quoi l auez uous dit  
- ie l ai dit   dist li enfes   que uous samblant de courous faites que uous faire ne deussiez . 
- auoy  
biaus filz  dont n ai ie receu le mal  
- et quel recouurier y auez uous pour ce  
 dist li enfes   que se nuls deuoit auoir duel por mort d omme ne de femme que dont le deueroie ie bien auoir par raison  meesmes ma soeur et encore plus mes freres li petiz . 
 quant li enfes ot ce dit  si li uindrent larmes aus yex et commenca moult piteusement a plourer . 
si n i ot cil qui l enfant oist qui n en eust grant pitie . 
et en y ot de tiex qui granz souspirs geterent . 
et meesmement li empereres dist   biaus filz  uous m auez moult mon grant courous assouagié a ceste fois . 
 dont le prist et li mist sa main sus sa teste . 
et li dist   filz  or uous souffrez  quar  tantque diex en bonne sante et en bon pooir me tiengne  n arez uous chose  se bonne non  dont ie uous puisse aidier . 
- peres   dist li enfes   de ce uous ueul ie bien croire . 
mais i ai paour que uostre sens ne dechiee par quoi ie et autres y soions perdant . 
- par mon chief  dist li empereres   ce peseroit moi . 
 adont ont cil le duel laissié ester  
et fu li empereres aussi comme tous anoientis  et delaissoit tous deduis couuenables  et estoit comme tous perduz d ire . 
si ala li temps et passa que li diamoisiaus estoit en l aage de yy anz . 
moult fu granz et parcreux de son aage . 
nature le semont a ce que moult uolentiers ooit parler de cheualerie et de granz painnes que pluiseurs auoient souffert et faisoient encore . 
dont uint li enfes a son pere et li dist   sire  qu est cheualerie en uous deuenue  
 lors esgarda li peres son filz et soursrist zz poi  et li dist   biaus filz  dont te uient et muet ceste parole  
- dont il me muet  
 dist li enfes . 
-  uoire   dist li empereres . 
-  de ce que on soloit dire de uous par tout et parler . 
or est mais tout remez . 
et ne sai mie qu il y a nule bonne raison fors tant que li recreant prennent uolentiers le repos . 
- par mon chief   dist li empereres   helcanus  biaus filz  bien m auez ore paié et nonpourquant aussi auez uous autre fois . 
 dont li dist   biaus filz  a quele cheualerie uolez uous que i entende  quant ie ne sai homme tant poissant qui de riens me mefface  
- ie le uous dirai   dist li enfes   i ai entendu et trouué en aucunes hystoires des anciens peres que cheualiers ne doit mie estre oiseus pour tant qu il ait force de sousploier le tort contre le droit . 
- par mon chief   dit li empereres   non feroie se de par moi estoit sceu en ma terre . 
- se uous ne le sauez en uostre terre  si l alons querre ailleurs . 
 dist li enfes . 
dont li a tant dist li enfes que li empereres dist a lui meismes que il metroit derechief les fers ou feu  et que il yroit en estrange pays quar li siens estoit trop en pais  ce li sambloit . 
dont a fait sa uoie appareiller moult priueement . 
et fist seigneur et garde un sien prince qui auoit a non melcius . 
lors dist a touz ses hommes que pour celui feissent aussi comme por son cors meismes . 
il li ont demandé pour quoi il faisoit ce . 
et il leur a respondu que ainssi le uouloit il faire . 
et c estoit la plus grant raison qu il y sauoit et d autre part il leur fist entendant que il uouloit aler ueoir zz sien ami a poi de gent  si ne sauoit quant il deuoit repairier . 
dont dist une partie de ses meilleurs amis que por dieu il gardast la ou il uoloit aler  quar il n aferoit mie a homme de son estre que il seulz alast par pays . 
 n aiés doute . 
 dist il . 
dont distrent il que il leur commandast sa uolente . 
ainssi se departi de sa gent li empereres que plus ne uoult que son filz et zz escuier tout seul et zz garcon qui son sommier menoit ou ses armes estoient . 
ainsi sont issu de coustentinnoble sanz autre compaignie . 
li empereres uint a son filz et li dist   helcanus  biaus filz  par uostre conseil ai ie emprise ceste uoie . 
ou loez uous que nous alons  
peres   dist li enfes   tous iourz deuant nous  
si ne porrons faillir ne meserrer . 
 quant li empereres ot ainssi oy parler et ainsi respondre si sousrist et sot bien que il ne li chaloit ou . 
dont ne finerent touz iourz d errer  tant qu il sont uenuz en zz pays estrange . 
ne uous ueil mie faire mention que il leur auint celui iour et l endemain . 
il ont grece trauersee et ont tourné par deuers l alemaigne . 
ce est une terre moult sauuage et y a mainte guerre souuent  
et poi sont amé li uns de l autre . 
li empereres qui poi auoit de compaignie  fors de ceulz qui poi estoient que uous bien auez oy  cheuauchoit assez folement tant que par auenture il auint zz iour aincoisqu il peust auoir hostel a sa uolente . 
il a esgardé iouste la riue la ou il aloit ainssi costoiant et uit zz moult riche chastel . 
si est cele part adreciez . 
il n auoit pas moult iusques la  et en assez poi d eure y uindrent . 
il trouuerent que trop estoit fors li chastiaus et riches  et bien seant estoit aussi comme en zz pendant d un ual . 
il l ont aprochié et trouuerent que dehors la premiere porte n auoit ne borde ne maison ou il se puissent hosteler . 
dont ont trouué a l entree du chastel une uoie estroite qui moult estoit longue . 
il ont tant fait qu il trouuerent le pont qui sachiez estoit amont . 
quant li empereres uit ce  si sot maintenant que cil n estoient mie asseur  qui dedens estoient  quant il auoient ainssi le pont leué . 
adont dist li escuiers   sire  que uoulez uous que nous facons de huchier a l uis  
de mon los nous retornerons . 
- ua dont   dist li empereres   qu est ce que tu dis  
huche que on nous auale le pont  
 lors a li escuiers fait noise  et dist que on la porte li ouurist . 
atant  es uous zz seriant uenu  et leur demanda qui il erent . 
li empereres respondi qu il iert uns cheualiers errans et que il uouloit anuit par courtoisie laiens herbergier . 
dont s est cilz arriere trais et a dit ceste chose a ceulz dedens . 
 ua  
 dient   por quoi ne leur as tu ouuert la porte puisqu il ne sont que yy  
 dont fu li pons aualez et la porte ouuerte . 
li empereres et sa compaignie sont enz entré  et furent seriant appareillié qui leur ont apresté ce que bon leur fu . 
et meismes yy serians uindrent a l empereour  yy grans tortes en leur mains  qui distrent   sire  bien soiez uous uenuz . 
- par foi   dist li empereres   si sui ie se dieu plaise . 
 atant l en ont mené ens ou palais ou plus maistre estage . 
iluec sont entré en une chambre qui a merueilles estoit belle et y ot grant clarte . 
li empereres si uit seoir une grant plente de cheualiers deuant une cheminee ou il auoit grant feu . 
cil quant il ont ueu uenir l empereour sachiez que pas ne le congnurent . 
et pour ce n ont il mie laissié que contre lui ne soient uenu et li ont fait bien ueignant . 
il leur a touz ensamble renduz leur salu . 
appareilliez fu qui en une chambre les mena . 
iluecques s apareilla li empereres et fu son escuier qui sa robe li ot aportee telle comme a lui aferoit . 
il ot mis zz chapelet de uair sur son chef . 
et tout ainssi est de la chambre issuz et uint en la sale ou li cheualier estoient . 
cilz qui sires estoit d eulz touz uint a l empereour et l a pris par la main et puis se sont assis l un deiouste l autre . 
li cheualiers l a mis a raison et li dist   sire  par amours et par courtoisie  dites moi uostre non et de quel terre uous estes nez  
 li empereres ne mist gaires a respondre  
si li dist qu il iert nez de grece et qu il ot non gasus . 
 or me dites dont  sire gasus  fustes uous onques mais en cest pays  
- par ma foi sire   dist li empereres   sire que non . 
mais que ie me sui embatus sur uous  ie uous dirai em partie que ie uois querant . 
ueritez est que mon pere fu iadiz de grant affaire . 
si auint en nostre pays un destorbier par quoi li gentil homme furent destruit et honni . 
si uoult li empereres que cil qui estoient issus de ceulz dont ie uous parole n eussent nul pooir ou pays . 
et ie sui   dist li empereres   de ceulz  
si ai la marche widie a poi de gent si comme uous poez ueoir . 
- ha  
sire   dit li cheualiers   et ou beez uous a conuerser  
- sire   dist li empereres   foy que ie uous doi  de ce ne uous sauroie ie dire autrement que se ie trouuoie homme qui mon seruice me uausist merir ie le seruiroie d armes  quar d autres choses ne sauroie ie gaires faire . 
 quant li cheualier qui la estoient ont ce entendu si ont regardé l un l autre et distrent   ia ne doutez que cilz ne soit plains de grant ualour . 
- uoire   ce dit li autres   esgardez gente contenance de baron que ce seroit domage s il n estoit preus quar ie ne cuit en toute alemaigne qu il ait son pareil de biaute . 
 et tout ainssi qu il aloient l empereour loant  il auint que li cheualiers qui a lui parloit dist   bien auons oy parler de cest afaire qui en uostre pays est auenu d endroit l empereris . 
 et dist que se la chose est ainssi auenue en alemaigne que ia tels li empereres ne seroit que il fussent a ce uenu que cil sont . 
 sire   dist li empereres   bien uous en croi . 
 ceste chose ont laissié ester . 
li empereres a son filz demandé . 
lors l a deuant lui amené son escuier . 
li cheualier li firent feste et li demanderent s il estoit son filz . 
 par ma foi uoirement est il miens . 
ce cuit ytant de ioie ai ie geté de nostre pais . 
par dieu  sire   dient cil   c est assez . 
maisque diex le croisse en bonte  quar a biaute n a il mie failli . 
 moult alerent entr eus l enfant loant . 
ainsi comme il parloient en tele maniere  si furent les tables commandees a metre . 
quant il orent ce fait  estes uous que yy tortis uindrent et sont issu d une chambre  et amenoient yy cheualiers et une dame de grant aage . 
et apres li uenoient yy damoiseles moult gentes dont sont tout li cheualier sailli encontre lui  meismes li empereres . 
et li cheualiers qui a lui parloit uint a la dame  et li dist   ma dame  or faites bonne chiere quar caiens a zz cheualier de grece ou uous iadis auez esté aucune fois . 
 a ce mot mua li empereres couleur  et uint deuant la dame au plus tost que il pot et l a moult gentement saluee . 
quant elle l a ueu si li esioy le cuer . 
et a parfondement souspiré et dist   sire uous soiez li bien uenuz . 
- et uous dame   dist li empereres   aiez ioie de touz uos aduersaires . 
- ha  
sire   dist la dame   assez mains en prendroie . 
 dont  laua la dame et fist l empereour lauer auec lui . 
apres il ont fait li autre cheualier asseoir et ont assise en une chaiere . 
et puis ont fait le cheualier asseoir d encoste lui . 
dont s asistrent toutes les pucelles apres et puis tout li cheualier dont yy la dame qui n estoit pas bien a aisse de ce qu ele ne sauoit encore comment ses hostes auoit a non  ne de quel lieu il estoit de grece  li enquist de son estre . 
onques tant ne uaut atendre que elle eust soupé . 
le empereres l en a briement dit ce qu il au cheualier en auoit dit . 
quant ele l a entendu si a moult fort souspiré  et puis li sont grosses larmes cheues des yex . 
li empereres le uit et li a dit   dame i ai dit chose qui uous anuie si amasse miex que ie me fusse teuz . 
- sire   dist elle   foi que doi a dieu  non auez . 
or soiez de tout ce a uostre pays . 
et si uous souffrez iusques apres soper . 
et adont ci uoudrai ie a uous parler de plusieurs choses . 
- certes   dist li empereres   et ie l otroi . 
 dont fu fais li souspers assez honnestement . 
quant ce uint que les tables furent ostees  dont dist la dame   sire  il m est tart que ie uous aie conté la raison pour quoi uous me meistes a meschief . 
- dame   dist il   et ie uous em pri quar uos et cil de caiens sauez assez auques de mon couuenant  et ie ne sai encore ou ie me sui embatuz ne quele gent uous estes . 
- certes   dist la dame   et ie uolentiers le uous dirai . 
et sachiez que a ore de lieus en cest pays que se uous y fussiez embatus aussi comme uous estes caiens dont uous partis n en fussiez sanz domage . 
- dame   dist li empereres   i en loe nostre seigneur . 
- dont   dist la dame   ie uous dirai premierement qui ie sui  
apres  qui cil cheualier sont que uous caiens ueez . 
uerite est que ie fui caiens nee et a esté cist chastiaus anciennement a ceulz de qui ie sui issue . 
mes peres  qui mors est  si ot le non de tout le meilleur cheualier qui fust point en alemaigne . 
il cercha maint diuers pays et tant qu il s embati en grece  et fu au temps l empereour othon . 
il s acointa de lui et tantqu il furent bon ami et que mes peres de lui ne se uoulot partir . 
a celui temps i estoie sanz mere  et auoit l empereour othes une sereur qui ot non laurine . 
dont ie pri dieu que s il ot onques merci de dame que il l ait de lui  comme de cele dont i ai fait puis mainte preiere  quar elle amoit moult mon pere de grant amour et il de moi li parla . 
quant elle sot ce  dont ne uoult plus atendre que maintenant n enuoiast pour moi querre . 
quant ie fui la uenue  sachiez qu ele fist grant ioie de moi . 
et ie li fis tant qu en nulle ne se fioit tant comme en moi . 
ainsi que i estoie ou payer en telle maniere  ses freres qui moult l amoit la uoult marier . 
et elle uenoit a moi si me disoit    douce amie que me loez uous  
mes freres me ueult marier . 
- damoisele  de ce uous dirai ie par le los de mon seigneur uostre frere uous couuient faire . 
- ha  
dist elle  or sai ie bien que la compaignie de nous yy defaudra . 
ia par dieu  dit elle  tant que i aie la uolente que i ai orendroit  seigneur n aurai . 
onques tant de roys ne de dus ne la sorent demander qu ele en uausist nul prendre ne auoir . 
et tant que zz romains s embati la ueille de la penthecouste en la cite de coustentinoble chiez zz bourgois qui moult l onnoura  dont ie moult uolentiers uous conteroie qu il en auint  
maisque ie ne uous cuidaisse anuier . 
- dame   dist li empereres   sachiez que non fera il quar ie desirre moult choses qui font a escouter . 
- en non dieu  sire pour ce qu il fait moult a oir le uous seul ie dire uolentiers . 
cilz bourgeois chies qui li cheualiers s embati si li dit que une quintainne auoit fait drecier li empereres a l endemain de touz les haus hommes du pays . 
et sachiez que moult en y uint qui moult firent a prisier . 
quant li rommains ot oy son oste si li esioy li cuers et dist    par dieu  biaus hostes  se ie eusse arme ie y feroisse  se auant abatue n estoit que ie y peusse uenir . 
li hostes  qui bel et grant le uit  si dist    sire  sachiez que ia pour ce ne demourra quar a armes n auez uous pas failli quar il n a bourgeois en ceste uile qui tant en ait de bonnes et de belles comme i ai  et cheual fort et isnel . 
quant il ot ce dit  si l en a moult mercié et dist que son cheual ne changeroit il pas pour zz autre . 
mais le seurplus ne refusoit il mie . 
. 
quant ce uint au matin que tuit furent leué par la uille  li empereres fist la quintaine drecier tele que par raison nulz ne la peust metre a terre . 
li empereres et si baron pristrent une coupe plaine de uin et mengerent une soupe . 
et meismes la damoiselle y uouloit aler et sauoir li quiex y ferroit miex . 
dont s apareilla o lui grant plente de dames et de damoiseles . 
et fusmes montees sus les palefrois . 
quant li empereres et tuit li autre baron du pays nous orent menees iusques au bourdeis qui fais estoit  li temps et li iours si biaus estoit que chascuns s en esioissoit . 
et quant ma dame fu assise  sachiez que ie estoie cele qui plus pres de lui estoit . 
cil cheualier s apresterent de iouster . 
et uous sai bien a dire que en toute grece on ne feri onques tant de biaus cops de lances que on y feri en celui iour quar meismes li empereres si y ensaia . 
et tant que quant chascuns ot fait son pooir  cilz rommains  dont ie uous ai deuant conté  se parti des rens et fu appareilliez d unes couuertures blanches . 
et sachiez que bien fu regardez de touz . 
et sachiez touz aussi fu il des dames et des damoiselles quar onques mais hons ne se maintint si noblement comme il fist . 
quant il fu au lieu dont il dut mouuoir et il ot mis l escu a son col et le fort glaue enpoingnié  il feri cheual des esperons et s adreca uers la quintainne si adroit qu il perca les haubers et furent deuant li escu percié et rons que l estache fu si adroite ferue que li fers de la lance entra ens yy piez . 
et conuint  tant que de l escu au rommain que de la force du cheual  que l estache chay tout en un mont et rompi . 
quant cil qui la furent ont ueu ce cop  dont furent si esbahy qu il n i ot nul qui de la merueille ne se seignast . 
neis la damoisele ne se pot tenir qu ele uers moi ne s enclinast et dist que cilz qui ce cop auoit feru estoit bien dignes d auoir la meilleur du monde . 
lors fist la damoiselle son frere apeler et il maintenant y est uenus . 
elle li a demandé qui cis estoit qui ces merueilles auoit faites qui la quintaine auoit ainssi froissiee . 
  par ma foy  seur  ie ne uous en sai uerite dire . 
dont commanda li epereres que on li amenest le cheualier . 
chascuns dist . 
  sire  sachiez que onques si tost li cheualiers n ot fait son cop que il s en tourna uers la cite et y tourna son frain . 
dont me dist damoiselle    il n a cure que il soit congneus  mais ia n en aie ie ioie se ie ne le ueil sauoir ainzque passe le iour de demain . 
dont dist a son frere en haut    qui le cheualiers est  
quar ie meismes le sauroie moult uolentiers . 
  . 
dont commanda li empereres que on seust qui li estoit . 
li auquant s en mirent en paine et empereres s en ala a toute sa compaignie . 
si auint que cil qui le cheualier auoient suiui ont son cheual trouué en la court du bourgois et ont trouué le cheualier ou il se desarmoit . 
dont le saluerent moult doucement et il leur rendi leur salut puis leur distrent cil    sire li empereres uous ueult ueoir et si ueult parler a uous . 
- biaus seigneurs  dist li bourgeois  dites a mon seigneur que quant li cheualiers sera desarmez et il sera appareilliez que dont ira il uolentiers et ie meismes l i menrai . 
  cil distrent que bien auoit dit . 
lors quant il fu ainssi que li cheualiers fu desarmez et il fu chauciez et uestuz  li bourgeois dist    sire  or est il temps que nous aillons a l empereour qui uous a mandé . 
bien dites . 
  dist il . 
dont s en uinrent droit ou li emperes estoit . 
li bourgois s en uint a lui et li dist    sire  uez ci le cheualier qui uostre quitaine uous abati . 
li empereres l esgarda si l a pris par la main  
et l a fait deiouste lui seoir  uousist ou non . 
dont enuoia es chambres ou nous estions et uint uns cheualiers a nous qui a ma damoisele parla et li dist que li cheualiers estoit en la sale qui la quitaine auoit mise a terre . 
et sachiez que moult tost se leua et d autres assez pour lui ueoir . 
quant ma damoisele le uit seoir d encoste son frere si li plot moult elle s asist de l autre part et le salua moult . 
courtoisement . 
cilz ne fu mie esbahis . 
ainz li rendi son salu comme cilz qui bien faire le sot . 
li empereres li demanda son non . 
sanz faille il dist que fouques auoit a non . 
mais de ce failli il quar depuis fu il bien sceu . 
que uous tendroie ie mais hui ci  
tant parlerent entre ma damoisele et l empereour et le cheualier que li feus d amours esprit ma damoisele . 
dont se leua aussi comme par auenture d encoste euls et fist samblant que poi li pleust son estre et sa contenance . 
elle maintenant sanz prendre congie s en entra en ses chambres . 
et li empereres tint le cheualier grant piece de paroles et l a de moult de choses assez ensaié et trouué en lui par semblant autant de sens comme de proesce . 
quant il orent iluec ensamble parlé  si li demanda li empereres s i li plairoit auecques lui demourer . 
li cheualiers uit bien qu il y auoit poi de conquest  si dist qu il n estoit pas uenuz ci pour demourer . 
a l autre lez s il seust que de lui eust auques a faire ia dangier ne feist . 
quant li empereres oy ceste parole  si l en a mercié . 
et atant prist li cheualiers congie a l empereour . 
comme il ot pris congie il s en est repairiez arriere entre lui et le bourgois son hoste sanz plus arrester . 
. 
li empereres entra es chambres a sa serour et li dist   3seur  or auez uous ueu le cheualier qui ma quitaine abati . 
- sire  uoire  dist - elle  et qu en auez uous fait  
- par ma foy  dist - il  il a pris congie a moi et cuide qu il soit a son hostel . 
- a son hostel  
dist - elle et ne l auez uous mie  dist elle  retenu au mains a souper  
- par mon chief  dist - il  chiere suer ie le uoloie detenir de ma maisnie  mais i ai bien ueu qu il n en a cure . 
- par ma foy  dist elle  qu il me samble nices et de fole contenance . 
ha  
suer  dist li empereres  ia uous ce ne dites ie uous creant que de sens ne cuide ie son pareil ou monde . 
et a grant proesce n a il mie failli quar il a le cop feru que uous ueistes iehui . 
ma damoisele quant elle oy son frere ainsi le cheualier loer et proisier  s esioy et pensa que a lui la couuenoit parler sanz ce que de riens nulz s en aperceust . 
elle a ces paroles mises aussi comme en non chaloir et uint a moi et me gehy ceste chose . 
et ie dis    damoiselle  puisqu il est ainssi que ceste chose uoulez faire  uous manderez le cheualier priueement a s ostesse qu ele le tiengne tant que uous aiez parlé a lui . 
- bien auez dit  dist elle . 
et comment y porrai ie parler  
  dont li dis ie que nous irions a biau manoir  un lieu priué qui delez la cite estoit a la moitie de demi lieue . 
et iluec porroit estre grant piece que nulz ne le sauroit . 
et ainssi comme nous le deuisames ainssi le feismes . 
elle prist zz uallet priué qui la besoingne fist a la bourgoise . 
la bourgoise dist a celui qu ele feroit sa besoingne commentqu il aille . 
cilz reuint arrieres et dist ce qu il auoit trouué . 
quant ce uint au matin si s apareilla ma damoisele et nous en alasmes au biau manoir . 
le soir deuant auoit pris le cheualier congie a son hoste . 
dont uint la bourgoise a lui et li dist    sire  le matin n en poez aler deuantque uous aiez parlé a ma damoisele la suer a l empereour quar moult m en a prié . 
- dame  dist il  qu a a faire la suer a l empereour de moi  
- sire  dist ele  ce ne uous sai ie pas a dire mais anuit uns de ses serianz uint caiens qui me dist que i en feisse la besoingne . 
si uous pri en guerredon que uous m otroiez ceste requeste . 
- dame  dist il  se ie de tele chose uous escondisoie petit feroie pour uous . 
  ainsi demoura li cheualiers la nuit chiez le bourgois . 
au matin y est uenus uns uallez de par la pucele et parla a la dame  et li demanda se elle auoit fait la besoingne . 
elle dist    oil . 
dont s en uint en la chambre ou il trouua le cheualier chausant soi et li dist    sire  ie uous est uenus querre uns uarlez de par ma damoisele . 
- a bien soit ce  dit - il . 
lors s est hastez et s en uint en la sale et y trouua celui qui li dist ce que on li mandoit . 
  amis tu soies li bien uenus  
dist li cheualiers  maintenant m en irai o toi . 
  dont fu sa sele mise et ses cheuaus hors trais . 
li bourgeois dist que sanz lui n iroit il mie . 
  grans mercis    dist li cheualiers . 
dont monterent es cheuaus si n ont finé de cheuauchier si sont uenus au biau manoir . 
li portiers fu sages  si li a la porte ouuerte . 
il sont descendu . 
bien fu qui leur cheuaus durent prendre et les ont mis en l estable . 
il monterent amont en l escaute sale . 
dont leur uint une damoisele au deuant qui leur fist bien ueignant . 
et il li distrent    diex uous beneye . 
  dont parla li bourgois a lui et li dist    damoisele  uez ci le cheualier a qui ma damoisele ueult parler . 
- sire  dist - elle  que uous et lui soiez bien uenuz . 
ma damoisele se lieue  ie li uois dire que uous estes ci . 
  lors s en est cele partie et uint en la chambre faisant grant ioie et li dist ces nouueles . 
quant elle l ot oy  si fu moult lie et li demanda s il auoit ame auecques lui et qui y estoit . 
celle li dit    son hoste . 
- c est bien    dist ele . 
  alez et si les faites auant uenir . 
  elle en est uenue a eus et prist le cheualier par la main et dist    seigneur uenez apres moi . 
  et il si firent . 
. 
quant il furent entrez en la chambre  elles se leuerent toutes encontre eulz . 
meismes ma damoisele fu celle qui plus tost sailli en piez quant elle les uit  
elle uint contre eulz et ne fu de riens esbahie que maintenant ne li getast ses braz au col et dist    sire  uous soiez bien uenuz . 
  cilz qui ne fu mie trop esbahis li dist    damoisele  si sui ie ce me samble . 
onques mais ne fui en lieu ou ie fusse si bien uenuz . 
- auoy sire  dist elle  pour quoi le dites uous  
- ce uous dirai ie bien    dist il . 
dont le prist la pucele par la main et dist    sire alons ca seoir et si le me dites . 
  lors se sont assis deuant le lit a la pucelle . 
dont dist li cheualiers    damoisele  il me samble qu il me couuient dire la raison pour quoi ie dis la parole que i estoie bien uenus . 
sachiez damoisele que onques mais de si belle  ne de si gente ne de si sage pucelle ne fui acolez comme de uous ai esté . 
quant elle l entendi  si mua tres grant couleur et sa chiere enclina et dist    sire  i ai fait outrage  si me soit tourné a confusion . 
- ha  
damoisele  pour quoi auez uous ce dit  
- pour ce sire que onques mais ne uous auoie ueu . 
- ha  
damoisele  ne uous repentez mie se uous ioie et honneur m auez fait et courtoisie  quar se ainsi estoit que ie tele chose peusse merir par le cors d un seul cheualier  ou de plus  uous seroit meri . 
  dont l esgarda ma damoiselle et dist    sire  certes se uous ne l eussiez deserui  sachiez que moult a enuis en eusse tant fait a uous ne a homme qui uiue . 
et soiez bien certains que uous estes li premiers . 
  moult longuement parlerent ensamble tantque li cheualiers dist    damoisele  ie me sui oubliez auec uous quar pieca deusse ie estre en mon chemin  si m en irai a uostre congie . 
mais ie ne uouls laissier  puisque ie sai uostre commandement  que ie a uous ne uenisse pour faire uostre uolente . 
- par dieu  sire  bien auez dist et ie ueul que auecques moi demourez ou auec mon frere . 
  et quant li cheualiers entent ce  si uoit bien a quoi elle baioit . 
et se pensa que de lui le couuenoit partir sagement et trouuer aucun tour dont elle se tenist a paiee . 
dont dist    ma douce dame ie uous di que il ne puet ore estre ainssi quar uostre frere aroit merueilles pour quoi ie l en aroie escondit et puis si feroie tel chose . 
et sanz faille li pluiseur ne le tendroient mie a sens . 
et uous soufferrez de moi si comme de maint autre  que uous plus que moi auez ueu que uous tant comme moi n auez mie proié . 
et bien sachiez que ie autel gre uous en sai comme se la besoingne eust esté bien faite . 
  bien uit ma damoiselle que riens qu elle li eust dit n auoit riens ualu . 
dont uint uns uarlez qui dist que les tables estoient mises et l eure passee de mengier . 
lors est li cheualiers sailliz em piez et dist    douce damoisele  ie uous commant au saint esperit . 
- sire  dist elle  au mains n en irez uous pas deuant mengier . 
  de ceste chose ne fist il onques plus prier . 
et quant li mengiers fu fais et il furent leué  li cheualiers uoult prendre congie . 
quant la damoisele dist    ou uoulez uous hui mais aler  
  il dist uers son pays . 
  ia par dieu  dist elle hui mais n en yrez par mon congie plus loing que auec uostre hoste . 
et le matin uendrez par ci et ie aurai une besoingne apareilliee que ie ueul que uous en uostre pays me faciez . 
- et ie l octroie bonnement dist li cheualiers . 
  atant ont pris congie et sont arriere retourné en la cite . 
la damoisele qui ferue estoit d un dart d amours s en uint a moi et me dist    or se uenge bien amors de moi au iour d ui . 
  que uous feroie ie lonc conte  
onques ma damoisele ne se uault de cele amour oster  pour chose que ie seusse dire  
ne riens n en uaut faire . 
aincois m en sauoit mau gre . 
et me dit que elle uouloit aler couchier  et elle si fist . 
quant elle fu en son lit  si se commenca a drecier et dist que zz aces de fieure li estoit pris  et si estoit si fors comme la rage d amour le pot miex tenir . 
adont s est sus leuee en son pelicon et s asist dessus son lit sur une coute pointe . 
ie n estoie mie loing de lui  si me dist    damoiselle  ore ai ie ailleurs a entendre que ie n auoie quant uous me blasmastes le cheualier . 
- comment dame uous est il  
- il me samble que i aie une fieure ague . 
  quant ie li oy son braz manié  ie li dis aussi comme par anuy    damoisele or uous reposez hui mais et demain me laissiez parler et ie ferai la besoingne . 
- damoiselle  dist - elle  onques por ce ne laissiez ce . 
alez uous ent et ne uenez hui mais deuant moi quar ie gre ne uous en saurois . 
  atant s est arriere couchiee en son lit et ie ou mien qui estoit assez pres de lui . 
et il estoit aussi comme pres de iour . 
dont li oy geter zz plaint et entendi que ele dist    auoi  qu est ore mon sens deuenus que on soloit dire que i auoie  
comment  pour quoi l ai - ie dit  
pour ce que ie ainssi sui menee pour zz estrange cheualier  
et pour ce s il est estranges en uaut il pis  
oil certes . 
non fait . 
pour ce que deuant ce qu il se soit fait connoistre  
n est il drois que dame ne damoisele mete s etente dont elle ne se puist repentir  
au repentir  
dont sui ie fole par ceste raison quar ie l aime outre mon cuer . 
pour quoi  
pour ce que deuant ai ie dit qu il est estranges  
uoire . 
certes non est . 
en quele maniere  
ie le uous dirai  quant il furent ensamble deuant coustentinoble au dehors  et il y ot des meilleurs de l empire  si fu ce  bien scet on  tout li plus prisiez quant il fist ce que li autre ne porent faire . 
certes c est uoirs . 
mais trop uint seuz sanz compaignie . 
et est ce du pis  
ouil  ce m est auis quar  par ce dis ie ce n est mie blasmes  quar ce sont li plus prisié d armes qui ce font quar il ne ueulent mie estre conneu . 
et pour ce le font il  et par ceste raison le doi ie amer . 
ha  lasse  
si fais ie tant que li miens cuers ne le puet soustenir plus . 
  a ces mos geta granz souspirs . 
et commenca a gemir  et oy que elle faisoit grant duel . 
lors me commencai a esgrommir et a faire aussi comme se ie fusse nouuelement esueilliee . 
dont s acoisa et se tut  et soi qu ele s endormi en ceste chose . 
ie meisme soi et ui bien que ce estoit forte chose d amour quant si efforciement l auoient prise que nulz conseuls riens n i ualoit fors de celui pour qui elle yert si atournee . 
ie pensai comment ie porroie a ma damoisele garder sa pais et s onneur . 
a ceste chose fu ma pensee iusques au iour . 
. 
quant il fu temps  ie soi le temps et l eure  si me leuai de mon lit et issy de la chambre et laissai ma damoisele dormant  qui pas n auoit dormi toute la nuit . 
ie m en uins en la sale et trouuai que li cheualiers estoit ia uenuz . 
si en fui moult lie . 
et m en uins a lui et le saluai et il moi . 
dont m assis iouste lui . 
et li dis a bries paroles    sire moult uous deuez prisier quant si estes couuoitiez de la plus souffissant du monde . 
- ha  damoisele  dist - il  pour dieu merci  
bien sai que uous uolez dire . 
or gardez m ouneur et la uostre damoisele . 
ie sui uns estranges cheualiers . 
et bien sai que ma demoisele  se elle me prise tant comme ie l ai ueu en son samblant que tele chose m otrieroit dont ie uendroie malement a cheif . 
et elle poy y auroit d onneur . 
a l autre lez li cuers de femme est moult tost changiez quant elle uoit chose qui ne li siet et plaist . 
- certes  sire cheualiers  ueritez est d aucunes . 
mais ie uoi apertement que uous estes fouls  ou sages plus que moi . 
que poez uous perdre a ce que ie uous ueul dire  
- dites sanz plus  damoisele . 
uez ci uostre cheualier  faites de moi tout a uostre commant  sauue uostre honnour et la moie . 
par dieu  damoisele  par uostre conseil dirai ceste parole  mais que ce soit sanz mesprendre uers lui quar trop sera granz hardemens du dire . 
lors eusmes ceste chose finee . 
et en uins en une chambre et trouuai ma dame esueillie . 
dont li dis - ie  damoisele  li cheualiers est uenus et ueult a uous parler . 
  ele dist que on auant le feist uenir et on si fist . 
quant il uint deuant la pucele  si se mist a genouls et le salua moult hautement . 
et elle ne fu pas dangereuse de lui saluer . 
apres  li dist que il se seist zz poi et il si fist . 
dont commencierent a parler de pluiseurs choses . 
en ce qu il parloient ainsi  la pucelle se donna garde que li cheualiers mua colour de fois en autres . 
dont s enhardi et dist    sire cheualiers  ie uous pri par courtoisie que uous me dites se uous sauez riens d amours . 
  il respondi    damoiselle  si sai . 
- dont m en dites  dit - elle  le premier point . 
- uolentiers . 
  dist - il . 
  uoirs est que l amour de dieu doit estre et est souuerainne sur toutes choses . 
  quant la pucelle oy parler de celle  si dist    ha  
pour dieu souffrez uous  
bien sai que bien sauez de celle et poi dont de celle dont ie uoloie oir . 
  dont s est a zz fais tournee d autre part . 
quant li cheualiers uit ce  si commenca a souzrire et dist    or uous retournez de ceste part damoisele  et ie d une autre amour uous conterai mon auis . 
  il n ot mie ce mot pardit qu elle s est retournee et dist    or laissiez oir que uous direz . 
- damoisele  il me samble que li premiers poins d amour terrienne  dont uous parlez  si est tiex que  quant uns homs aime un autre  il doit estre cois et honteuz a lui demander chose couuerte . 
c est a dire que se mon ami fait aucune chose par amours  que il le tente  que il ueult que nuls ne le sache  ne cil meismes a qui il fait sa confession  ne cilz meismes a qui il le gehist . 
quant il ot ce dit  si se retourna la pucelle aussi comme deuant  
et dist  par grant felonnie    sire cheualiers  bien croi que uous ne fustes onques de grant lignage estrais quant uous ne sauez riens d amours . 
aincois sont trufes que uous alez disant . 
- auoy  damoisele  encore ne uous ai ie mie dit quanque ie uous uouloie dire . 
  dont s est arriere retournee et dist    moult auez targié a dire le  ne chose dont ie uous sache gre . 
  dont sot li cheualiers a quoi elle tendoit . 
si dist    damoisele  il est une autre amour dont ie uous dirai le premier point  
si croi en partie que uous le sachiez . 
se il est uns cheualiers qui par amours aime dame ou damoisele  la premiere fois que il s entracointent de ueue ou de paroles  li uns et li autre uoudroient sur toute rien que il seussent leur pensees  
quar il ont si leur cuers loiez qu i ne pueent dire leur uolentez a ce que descouurir s osassent du tout . 
- par dieu  dist la damoisele  pour nient n y auez uous pas tant mis  ne si longuement que uous ne m en aiez dit aucune chose . 
mais ie me merueil que uous ne respondistes tantost a ma demande . 
- certes  dist - il  damoisele  si fis ie selonc mon entendement . 
mais ie ne sauoie mie de la quele amour uous uouliez parler et oir . 
si uous en ai dit des yy manieres . 
si commencai premierement a la souueraine dont uous ne uausistes riens oir . 
apres  de la seconde uous dis ie ce que i en seuls . 
il ne uous soufist mie . 
de la derreniere uous ai ie dit ce que i en sai de moi meismes . 
  quant la pucele ot ce mot entendu  si li dist  sire  dites uous que uous en sentez ce que dit en auez  
- certes  dame  uolentiers le uous dirai  uoirement le dis ie  si dis uoir . 
- et pour ce  dist elle  uousisse sauoir que ce fust uoir . 
- dame  dist li cheualiers  bien le saurez par une chose que ie uous dirai . 
maisque de uous fusse asseurez que uous mal gre ne m en saurez . 
- certes  dist - elle  dites hardiement  
ia mon mal gre n en aurez . 
  . 
lors dist li cheualiers    damoisele  ie sui cilz qui du tout est uostres . 
et m ont a mours a ce mené que pour riens mon corage ne porroie dire ne gehir autrement que bien uoudroie que uous le seussiez et puis feissiez de moi tele iustice comme amours uous enseignera . 
et c est ce que deuant ai dit . 
  quant la damoisele l a entendu si geta zz souspir de ioie et de soulaz si dist    sire cheualiers  ie ne cuide pas que il uous uiengne de uilain cuer ne de poure qui si a point m auez ore requise de m amor . 
et certes ie ne sai se uous m amez . 
mais de moi poez uous faire toute uostre uolente comme de celle qui tant uous aime qu en moi n a mesure ne raison . 
  a cest mot li sont les lermes uenues aus yex . 
et li cheualiers l aprocha si l a prise entre ses bras et l a moult amiablement confortee et li dist    damoisele  pour dieu merci . 
gardez que ceste amour soit celee tant que nous saurons a quel chief nous en porrons uenir . 
- ha  
sire  dist - elle  a quel chief en uoulez uous uenir  
  il respondi qu il ne cuidoit mie que se li empereres sauoit ceste besoingne qu il n en deust estre courouciez . 
  ia  dist - elle de ce ne doutez quar de mon frere ferai tot aussi comme ie porroie faire de la riens du monde qui plus uoudroit estre en ma subiection . 
- damoisele  bien sai que de lui en partie feriez uostre uolente  mais il couuient que bonne amour soit sagement gardee . 
aler m en couuient arriere en mon pays . 
or gardez que de ce uoulez dire . 
- comment  dist - elle  en irez uous auant de ci deuantque ie uous aie a seigneur et uous moi a femme  
  dont sousrist li cheualiers et dist    dame ainssi n esploiterons nous mie . 
ainz uous uoudrai plus courtoisement demander a mon seigneur uostre frere par quoi il tendra la chose a miex enploiee que il ne feroit orendroit . 
quant il ot ce dit  si dit la damoisele    or uoi ie bien que uous du tout m auez guilee  
quar se uous autant m amiés com ie fais uous ia assez a temps ne me cuideriez auoir  tout autressi comme ie fais uous . 
- damoisele  dist il  par bonne raison ie uous aime miex que uous moi . 
et uous dirai raison pour quoi . 
ie uous di que cilz n aime mie a droit que ne garde la pais de son amant . 
- certes  dist - elle  uous auez uoir dit . 
mais la tres grant amour que i ai a uous le m a fait dire . 
si faites uostre uolente et ie doucement le soufferrai . 
  ainssi furent les paroles et prist congie li chaualiers a la damoisele . 
et dist que il repaireroit en plus tost que il porroit a lui  et que il reuendroit arriere atout tele compaignie que li empereres n aroit mie desdaing se il sa suer li requeroit a femme . 
il se departirent li uns des autres . 
et sachiez que leurs cuers furent moult durement serré . 
et s entrebaisierent en plours et en gemissemens . 
apres ceste departie auint que li empereres de coustentinoble ot afaire contre le duc d athenes et contre autres barons du pays . 
li empereres enuoia a romme a l empereour  qui son cousin estoit et li manda qu il le secourust contre tel gent que ie deuant ai dit . 
et il si fist quar il meismes y uint a grant gent . 
li cheualiers dont i ai deuant parlé estoit seneschal a l empereour de romme . 
et dist li contes que tant estoit amez de l empereour qu il tout plainement en faisoit sa uolente . 
quant il furent uenuz en constentinoble et li empereour se furent entrecontré  si fu moult la sereur a l empereour amee de son cousin l empereour de romme . 
ore ne se uoult li seneschaus de romme faire connoistre a la pucelle deuant qui il estoit . 
ainz s estoit escusez de ce uers la pucele  qu elle assez a temps le sauroit . 
zz iour  si pensa qu il le couuendroit faire par proesce d armes . 
il cueilli cheualiers tant qu il prist le duc d athenes et l amena dedenz la cite . 
et quant li doi empereour sorent ce  si en ont eu moult grant merueille de ceste chose . 
dont l ont fait uenir par deuant eulz et l ont moult conioi et ont demandé comme il auoit esploitié du duc qu il auoit pris si faitement . 
a ces paroles  sont uenues les nouueles a la sereur a l empereour que li seneschaus de romme auoit fait la greigneur proesce que onques mais homme feist quant le duc auoit ainssi pris . 
  par dieu  dist - elle  moult uolentiers uerroie celui qui si bien a esploitié comme uous dites . 
  dont dist uns cheualiers    damoisele  maintenant le poez ueoir quar il siet en cele sale entre l empereour de romme et mon seigneur uostre frere . 
  lors est saillie en piez et dist que elle l iroit ueoir . 
elle s est mise a la uoie o lui grant plente de dames et de damoiseles . 
quant ele uint en la sale et li empereeur l ont ueue  si sont leué contre lui . 
ele esgarda le cheualier  si l a maintenant conneu . 
lors dist    bien soit uenuz cilz qui la quitaine mon frere abati quar or ne me merueil ie mie se li dus d athenes est pris . 
  quant li doi empereour oirent ce  si ont eu trop grant merueille de ce que la pucele ot dit  si li demanderent la uerite et elle n en a de riens menti dont si ont eu grant ioie . 
et ne demoura gaires que la prouesce de ce seneschal mist touz leur enemis a leur uolente . 
quant il orent ainsi fait et esploitié  il firent le mariage du dit cheualier et de la serour a l emperereour . 
li empereres s en retourna en son pays  et li seneschaus demoura en constentinoble . 
et tant qu il engendra zz hoir masle en la dame dont il l escouuint morir a l enfanter . 
et quant la dame fu morte  li seneschaus son mari en fu moult destourbez et dist que iamais ou pays ne demouroit  
a romme s en yroit . 
ie meismes en fui destourbee quar ie dis que puisque ma dame estoit de cest siecle partie que ie m en partiroie . 
dont m en uins a mon pere et li dis que il feist que ie fusse arriere repairie  et il si fist . 
dont fui mise chez zz mien oncle qui mainz nez estoit de mon seigneur mon pere . 
il auint que assez tost nouueles me furent aportees que il estoit trespassez . 
lors fu toute ma ioie perdue . 
et fuy aussi comme toute desconseilliee . 
la terre me fu escheue  et n i auoit se moi non . 
mes oncles  qui felonnie et traison pensa enuers moi  me uendi a zz cheualiers d e ce pays  qui de bons amis estoit  et fu ma terre departie en plusieurs lieus . 
et en orent li auquant leur part . 
ie fui auec celui a qui ie fui donnee qui grant honneur me porta . 
et tant fusmes ensamble que cest compaignie ai eu en de lui quar moult l amay . 
or uous di sire   ce dist la dame   que li sires est mors nouuelement . 
li dus de maience si chalenge cest chastel et dist que il siet sus sa teneure et nous ueult tolir la terre et le chastel . 
si nous a assez de nostre pays gasté et tolu de ceulz qui nous deussent aidier si que tous les amis a a sa cordele . 
si que par temps ne nous aurons de qui aidier . 
ainz nous couuendra pais faire a sa uolente . 
ore sire   dit la dame   uous ai ie trop longuement tenu . 
ie criens moult qu il ne uous anuit . 
dame   dist li empereres   moult uolentiers uous ai oie . 
et sachiez que de uous ai grant pitie et uous aideroie de ceste chose se poins et lieu en pooit estre la ou ie fusse . 
et or me dites   dist li empereres   uiennent il souuent assaillir cest chastel  cil qui uous tiennent si court  
 dont apela la dame l ainz né de ses filz et il y est uenus . 
adont li dist   filz  uez ci le cheualier a qui i ai compté em partie qui nous sommes . 
et il me samble qu il en est dolans la seue merci  si li dites comment il nous destraingnent quar miex en sauez parler que ie ne fais . 
 dont dist li fils a la dame  
