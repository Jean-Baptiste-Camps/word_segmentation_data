del moigne briement uos dirai 
les examples si com ie sai 
il se rendi a saint saumer 
a yy liues pries de la mer 
illuecques noirs moignes deuint 
puisque de toulete reuint 
ou il ot apris nigremanche 
n ot homme el roiaume de franche 
ki tant seust ars ne caraudes 
a maintes gens fist maintes caudes 
il auoit a toulete esté 
tout zz iuier et zz este 
aual sous terre en zz abisme 
ou parloit au malfe meisme 
qui li aprist l enghien et l art 
qui tout le mont dechoit et art 
il aprist mil coniuremens 
mil caraudes mil espiremens 
il set en l espee garder 
et lo sautier faire torner 
et par l espaule au mouton 
faisoit pertes rendre a fuison 
si sauoit garder el bachin 
pour rendre perte et larrechin 
femmes faisoit encamuder 
et les hommes enfant suer 
il n ot homme iusqu a saint iake 
qui tant seust de dyodake 
del firmament ne de l espere 
il contrefaisoit le cimere 
la beste c on ne puet connoistre 
les moignes fait peir el cloistre 
quant wistase ot asses apris 
au dyable congie a pris 
li dyables dist qu il uiuroit 
tantque mal fait asses aroit 
rois et contes guerrieroit 
et en la mer occis seroit 
wistasce s en reuint en franche 
qui puis fist mainte pute enfanche 
une nuit uint a montferrant 
illuec fist dyablie grant 
el demain ainsk il s em partist 
zz grant mangier atorner fist 
cies une riche taureniere 
qui molt ert orgillouse et fiere 
che fu en unes moustisons 
wistasces ot trois compaignons 
ki de toulete od lui uenoient 
li moust par la maison estoient 
yy tounniaus en i auoit 
wistasces i mangue et boit 
il et la taureniere ensamble 
et quant ont mangié che me samble 
et che uint a l escot paiier 
wistasces n auoit nul denier 
de la monnoie dou pais 
forsque tornois et paresis 
la dame molt lor mesconta 
et lor monnoie refusa 
por yy sols c orent despendus 
paierent il yy sols ou plus 
wistasces qui molt sot de gile 
quant il dut partir de la uile 
la taureniere enfanmenta 
et sour le suel zz grain ieta 
k il auoit coniuré forment 
et la taureniere erramment 
s est descouuerte dusc al chaint 
dou premier touniel qu ele ataint 
a toutes les broces ostees 
grant marchie fait de ses denrees 
ele s escrie   or cha baron  
li uins aloit par la maison 
hommes et femmes acouroient 
et quant le suel passé auoient 
li homme lor braies aualoient 
et les femmes se descouuroient 
dusch al chaint ou dusqu al unbril 
ainc n oistes si uiel bestil 
com en la maison demenoient 
des touniaus les broches ostoient 
li uins s en uait parmi les rues 
toutes les gens i sont courues 
mais nus n osoit laiens entrer 
ki ne seust son cul moustrer 
a chascun de chiaus qui entroit 
pour chou nus entrer n i osoit 
il s aparchurent en la fin 
que ch orent fait li pelerin 
ki laiens auoient mangié 
et li borgois sont eslaissié 
apries wistasce uont poignant 
a trois liues de montferrant 
uont les pelerins ataignant 
li borgois lor uont escriant 
  dans pelerins par cha saurrés  
et wistasces s est regardés 
si a dit a ses compaignons 
  on nous siut chi quel le ferons 
par mon chief  dist uns uiex barbés 
qu a toulete ot yy ans mes 
  or soiiés trestout aseur 
ie lor ferai ia tel peur 
n i a clerc ne bourgois ne prestre 
qui pour yy mars i uolsist estre  
li uiels fait son coniurement 
et une riuiere descent 
grans et lee parfonde et noire 
graindre que n est saine ne loirre 
entre les clers et les borgois 
li borgois furent en esfrois 
il s en retournerent arriere 
tous dis les siuoit la riuiere 
adies lor batoit as talons 
il aloient a reculons 
car de noier paour auoient 
et li pelerin les siuoient 
a montferrant s en retornerent 
li pelerin apries entrerent 
quant wistasces entre en la uile 
adont recommencha sa gile 
li bourgois escrient kemugne 
et wistasce au uiel homme clugne 
k il fache son coniurement 
por espoenter cele gent 
la bancloque prist a sonner 
gens commenchent a assambler 
et li uils barbés erramment 
commencha son coniurement 
tuit s aerdent par les cauials 
uns grans bestens leua entr iaus 
ainc ne ueistes tel meslee 
sans cop de machue ou d espee 
si com chascuns i souruenoit 
au premerain k il encontroit 
donnoit tel puign ou hateriel 
la ot donné maint hatipliel 
bien s entretenoient yy mile 
a montferrant parmi la uile 
li uns boute li autres sache 
cil chiet aussi comme une uache 
cil fait uoler son compaignon 
cil s escrie   dame baron  
nus ne uenoit a la meslee 
ki n i eust cop ou colee 
wistasces entr iaus zz grain ieta 
tout maintenant les deseura 
si s en ralerent maintenant 
em pais furent comme deuant 
del uin n i ot noient perdu 
tout fu aussi com deuant fu 
toutes les femmes se courirent 
qui par deuant se descouurirent 
et li hom lor braies monterent 
ki par deuant les aualerent 
chascuns a son ostel s en ua 
et wistasces s achemina 
onques puis nus ne le siui 
zz careton a consiui 
qui une carete menoit 
a yy cheuals qu il auoit 
a yy liues en son chemin 
aloit pour zz touniel de uin 
wistasces et si compaignon 
demanderent au careton 
por combien il les porteroit 
dusch a la uile ou il aloit 
il respont   pour yy deniers 
et tu les auras uolentiers  
lor marchie orent fait atant 
il montent si s en uont batant 
li caretons fiert les cheuals 
et il saloient les grans sals 
parmi une cauchie a forche 
a wistasce le cul escorche 
car la carete ruisteloit 
male aleure les menoit 
dist wistasces au caretier 
  dex te doinst hui mal encombrier 
trop nous mainnes male aleure 
dex te doinst male auenture 
bials sire  dist li caretons 
  de demourer mestier n auons 
il m estuet faire ma iornee 
ie cuic que none est ia passee  
wistasce uoit riens ne li ualt 
  ua bielement  fait il   ribaut 
que le mal soies tu haitiés 
que tous nos cus as escorchiés  
cil fiert ses cheuals durement 
et li uiex barbés erramment 
commencha zz coniurement 
queque cil plus auant aloit 
plus li sambloit k il reculoit 
li uiex commenche a coniurer 
et cil commenche a reculer 
ses cheuals commenche a ferir 
et il reculoient d air 
diu commencha a renoier 
et ses cheuaus a manechier 
  hari martin hari fauuiel 
por les boiaus pour le ceruiel 
huet auant uois por les dens 
pour poi que tous ne uous crauens 
hari uieus iumens estaie 
iamais de uous n aura aie  
cil se commenche a foursener 
car tos dis cuidoit reculer 
  signors  dist il   car descendés 
que le mal soiés uous montés 
ie uous claim mon loier tot cuite  
quant chascuns uoit que il s acuite 
et que il ont paié lor dete 
il saillent fors de sa carete 
et li caretons s aperchut 
ki bien cuida estre dechut 
k il n estoit mie reculés 
ains ert tous iors auant alés 
wistasce en boulenois s en uint 
a saint saumer moignes deuint 
illuec fist mainte dyablie 
ainsk il issist de s abbeie 
il faisoit les moignes iuner 
quant se deuoient desiuner 
il les faisoit aler nus pies 
quant deuoient estre cauchiés 
wistasce lor faisoit mesdire 
quant deuoient lor eures dire 
wistasce lor faisoit mesprendre 
quant deuoient lor grasces rendre 
en sa cambre ert zz ior l abbe 
il ert sainiés si ot erré 
on li ot fait apparillier 
asses a boire et a mangier 
car de porc et car de mouton 
aues sauuages uenison 
wistasce uint deuant l abbe 
qui maint preudomme a puis gabé 
  sire  dist il   ie sui uenus 
ere iou a cort retenus 
se cuidoie auoir a mangier 
ie diroie de mon mestier  
dist li abbes   uous estes fols 
maldehait hore li miens cols 
se uous n estes demain batus 
se en capitle estes tenus  
dist wistasces   manechié uiuent 
entre iaus molt longhement estriuent  
wistasce ala en la cuisine 
deuant lui esgarde une tine 
ki toute plaine d iaue estoit 
wistasce esgardes si le uoit 
il le commenche a coniurer 
et l iaue commenche a mirer 
uermeille deuint comme sanc 
wistasces s assist sour zz banc 
la moitie d un porc esgarda 
oiant trestous le coniura 
puis a destre puis a senestre 
une uielle sambla a estre 
laide et bochue et reskignie 
li cuisinier tornent en fuie 
si le conterent a l abbe 
et li abbes i est alé 
et uoit la uielle esraelie 
oiant tout le couuent s escrie 
dist l abbe 
  fuions nous ent c est zz malfe  
wistasce desfiest le carnin 
la char porta chies son uoisin 
zz taurenier ki molt l amoit 
toute nuit i mangue et boit 
trestout iuoit au tremerel 
el saint ne remanoit batel 
les crucefis et les ymages 
trestout metoit wistasce en gages 
n i remanoit nis bote a mogne 
tout embloit wistasce le mogne 
a l entendre ne uous anuit 
ie uous dirai encor anuit 
tel chose qui uous fera rire 
ia le m orés conter et dire 
li zz content che m est auis 
et de basyn et de maugis 
basins cunchia mainte uile 
et maugis a fait mainte gile 
car amugis par ingremanche 
embla la couronne de franche 
ioiouse et corte et hauteclere 
et durendal qui molt fu clere 
basin si embla amaugin 
et amaugis ambla basin 
de maugis ichi uous lairai 
d uistace le moigne dirai 
qui molt sot plus que amaugis 
ne que basins che m est auis 
trauers ne baras ne haimes 
ne sorent onques tant d abes 
or oiiés d uistasce le moigne 
ki uers le conte de bouloigne 
mena guerre molt longement 
de coi fu li commenchement 
uistasce dont parler m oés 
a cors en boulenois fu nés 
bauduins bulkes ot a non 
ses pere pour uoir le sauon 
si estoit pers de boulenois 
molt sauoit de plais et de loys 
occis fu les basinguehans 
hainfrois de heresinguehans 
la le fist occirre et tuer 
k il le uoloit deshyreter 
bauduins busques li nuisoit 
d un fief dont il a cort plaidoit 
et une buffe li donna 
dont la meslee commencha 
wistasces deuenus ert moigne 
a saint saumer deuers bouloigne 
wistasce issi de l abbeye 
quant son pere ot perdu la uie 
uint deuant li quens de bouloigne 
  sire  dist wistasce li moigne 
hainfrois a mon pere mordri 
tené me a droit ie uous em pri  
dont fu hainfrois a cort mandés 
wistasces est em pies leués 
  signor  dist il   or m entendés 
mes peres est mors et tués 
hainfrois le m a mort et occis 
il est mes mortels anemis 
ie m en deffenc  che dist hainfroi 
  par diu et par homme et par moi 
c ainc n i fui ueus ne ois 
mais ie m en plain a mes amis  
tantost furent donné li gage 
pleges liurerent et ostage 
dont iura hainfrois son eage 
lui yyime de son parage 
yy ans iura qu il auoit 
et plus encor si com cuidoit 
dont il fu iugié maintenant 
que son parent ou son serghant 
se puet bien combatre por lui 
mais n i ot parent ne ami 
qui la bataille osast emprendre 
por lui ne por son cors desfendre 
endités li fu uns uassaus 
grans et hardis et firs et biaus 
wistasce ot non de maraquise 
adont fu la bataille prise 
manesiers se lieue uns uarles 
neueus fu bauduin busquet 
grant baceler et biel et fort 
hainfroi apiela de la mort 
son oncle k il occis auoit 
et dist que il li prouueroit 
adont fu la bataille emprise 
cascuns d iax molt forment se prise 
d uistasce contre manesier 
andui furent et fort et fier 
la bataille fu a estagles 
des yy uassaus fu grans li caples 
adont uint wistasces li moigne 
deuant le conte de bouloigne 
  sire  dist il   sachiés sans faille 
que ie m ost de ceste bataille 
que ia acorde n en prendrai 
la mort mon pere uengerai  
li moignes s est del champ partis 
manesiers fu tantost occis 
li moignes serui puis le conte 
de trestout li rendoit aconte 
senescaus fu de boulenois 
pers et baillius che fu ses drois 
hainfroi l empira uers le conte 
durement li desfist son conte 
li quens a wistasce mandé 
tantost se li a demandé 
des baillies k il a tenues 
pour coi il les a detenues 
wistasces dist sans demourer 
  ués me chi tout prest de conter 
puisque chi m en aués semons 
deuant uos pers et uos barons 
uns des pers sui de boulenois  
et dist li quens   uous en uenrois 
a hardelo a moi conter 
la ne me porés mesconter  
dist wistasces   c est trahison 
uous me uolés metre em prison  
li moignes s est d illuec partis 
par mal est del conte partis 
maintes fois le fist puis dolent 
li quens saisi son tenement 
et son gardin li embrasa 
et wistasces li moignes iura 
que mar li a son gardin ars 
il coustera yy mars 
un iour uint wistasces le moigne 
a yy molins defors bouloigne 
que li quens i auoit fait faire 
sa gent a fait arriere traire 
en zz molin treuue zz mannier 
il le commenche a manechier 
que il li caupera la teste 
se il ne ua tost a la feste 
as noches symon de boloigne 
  diras lor q uistasces le moigne 
est uenus por iaus esclairier 
car il n ont dont ueoir mangier 
tels yy candoiles lor ferai 
que les molins alumerai  
et li mauniers s en uait au conte 
d uistasce le moigne li conte 
li quens saut sus sans atargier 
de la ou seoit au mangier 
et fait crier par grant essogne 
  or apries wistasce le moigne  
saut li maires saut le prouost 
la bancloque sonna tantost 
quant wistasces l oi sonner 
adont commenche a retorner 
il le commenchent a sieuir 
mais ne le porent consieuir 
as noches simon de boloigne 
aluma wistasces le moigne 
ces yy molins que uos oés 
che fu la fine uerites 
un iour estoit a clermares 
wistasces qui molt sot d abes 
illuec oi dire et conter 
que li quens ua a saint omer 
il se uest de coteles blanches 
uest une goune a lees manches 
yy moignes emprunte a l abbe 
tout troi sont maintenant monté 
wistasces prist a cheualchier 
si estrier furent de meslier 
le conte encontre entre yy uals 
mener faisoit yy fiers cheuals 
li quens wistasce a salué 
et wistasces l a encliné 
li quens uint a zz sien manage 
a wistasce uint en corage 
k il iroit au conte parler 
tantost commenche a retorner 
si com li quens fu descendus 
wistasces i est souruenus 
dont s assist wistasces le moigne 
dales le conte de bouloigne 
comme fu ore fols nais 
quant dales lui se fu assis 
que bien sauoit s il ert tenus 
que il seroit ars ou pendus 
  sire  dist il   por diu merchi 
d uistasce le moigne uous pri 
que uous li pardonnés uostre ire  
et dist li quens   uolés plus dire 
se ie wistasce puis baillier 
ie le ferai uif escorchier 
wistasces comme pelerins 
me uint ardoir mes yy molins 
il me commenche a guerroier 
des or mais le ferai gaitier 
se iou as puins le puis tenir 
de uil mort le ferai morir 
ou ie le ferai marier 
ou pendre ou ardoir ou noier  
dist wistasces   par ma cotiele 
la pais i seroit bonne et biele 
car wistasces deuenus est moigne 
et uous estes quens de boloigne 
si en deués auoir merchi 
pour bien sire ie uous em pri 
que uostre ire li pardonnés 
et il sera uostre priués 
sire car en prendés acorde 
de pecheour misericorde  
et dist li quens   or uous taisiés 
n onques plus ne m en araisniés 
fuiés de chi alés uous ent 
n ai cure de uo parlement 
ie ne me puis fier ou moigne 
pour amour d uistasce le moigne 
par les boiaus sainte warie 
ie cuic que cis moignes m espie 
el monde n a si mal tyrant 
i ai grant paour k il ne m encant 
dans moignes comment aués non 
on m apele frere symon 
de clermares sui celenier 
wistasces uint en maison ier 
lui yyisme tout fier armé 
illuec pria a dant abbe 
que il quesist uers uous acorde  
dist li quens   pas ne s i amorde 
uostre abbes a lui hebregier 
car ie l iroie detrenchier 
il ne seroit pas mon ami 
s il hebregoit mon anemi 
tost li feroie rouegnier 
la teste atout le hennepier 
dans moignes u fustes uos nés 
sire a lens ou i ai yy ans mes 
par foi  dist li quens de bouloigne 
uous samblés wistasce le moigne 
de la samblanche de la figure 
de cors de uis et d estature 
d ex de la bouche et del nes 
se uous ne fuissiés couronnés 
mais uous auez lee couronne 
rouges sollers et blanche gonne 
et descoulouré le uisage 
tous yy uous retenisse en gage 
se ne fust pour dieu purement 
tornés de chi alés uous ent  
li doi moigne orent peur 
wistasces ne fu mie asegur 
si auoit il de ses parens 
auoec le conte et de ses gens 
li quens a fait iurer yy fois 
a tous ses pers de boulenois 
que wistasce li renderont 
ia pour parente ne l lairont 
uns serghans uint deuant le conte 
d uistasce le moigne li conte 
  sire  dist il   c atendés uous 
wistasce siet d encoste uous 
prenné le si ferés sauoir 
c est il ie le uous di por uoir 
oisde fil a putain bedel  
dist guillaumes de montquarrel 
  c est dans symon li cenelier 
ie le connois comme zz denier 
c est mon  che dist hues de gaune 
wistasces n est mie si ganne 
non  che dist hues de belin 
nés fu a lens pries de hennin 
par foi  dist aufrans de caieu 
wistasces n est gansnes ne bleu 
nan  dist wales de la capiele 
  ains est rouueus en la maissiele  
li doi moigne de paour tramblent 
dist wistasces   gens s entresamblent  
il disoient lor meseriele 
li cuers a cascun d ials sautiele 
wistasce au conte a congie pris 
tout troi se sont al chemin mis 
wistasces s en uint en l estable 
qui molt sot de l art au dyable 
zz cheual le conte moriel 
qui molt ert riches et molt biel 
fist ensieler a zz serghant 
lors monte si s en ua batant 
au serghant dist au departir 
k il alast au conte iehir 
que wistasce enmainne moriel 
et li serghans s escrie isniel 
  hareu hareu sainte marie  
li quens saut et l autre maisnie 
  c as tu  dient li cheualier 
  zz dyable moigne aduersier 
uait de chi montés sor moriel 
uois  dist li quens   por le ceruiel 
por les boiaus por la froissure 
or tost apries grant aleure 
puisk il est sor moriel montés 
iamais n iert pris ne atrapés 
car morials cort comme tempeste 
et cil a le dyable en la teste 
ki le mainne ie l sai de uoir 
iamais ne le porai rauoir 
dex  dist li quens   que ie ne l pris 
quant il fu dales moi assis  
dist li serghans   bien le uous dis 
mais ne creistes pas mes dis  
li quens fait monter sa maisnie 
ses serghans la cheualerie 
apries wistasce uont poignant 
wistasce aloient decachant 
wistasces uint a zz hamiel 
illueques a laissié morel 
cies zz homme k il connissoit 
bien aparchut c on le sachoit 
il a desuestu son habit 
si se remist en autre habit 
une linge cape a uestue 
a son col porte une machue 
uait garder zz fouc de brebis 
qui pasoient en zz larris 
li quens de bouloigne uint la 
  uarlet  fait il   quel part ala 
uns blans moigne a zz noir cheual 
sire il s en ua trestout cel ual 
sor zz cheual noir comme meure  
li quens s en uait plus n i demeure 
et siut wistasce grant aleure 
et wistasces ne s aseure 
ains a laissies ses brebis 
si se rest en la forest mis 
li quens point com zz esragiés 
tous ses compaignons a laissiés 
les yy moignes en uoit fuir 
il lor crie par gran air 
  par les trumials bien n en irés 
ia ensi ne m eschaperés  
li moigne ont dit lor orison 
que dex les eskiut de prison 
et de mal et de uilonnie 
  ha ha dame sainte marie 
car donnés uolente au conte 
k il ne nous fache anui ne honte 
wistasces li moignes est pris 
li dyables li anemis 
li quens nous uelt autressi prendre 
ie crien k il ne nous face pendre 
il est pries de nous ués le chi 
por diu car li prions merchi  
ainc ne ueistes yy rendus 
ki si perdissent lor uertus 
trop par estoient esperdu 
tout cuidoient auoir perdu 
descendu furent en zz ual 
et li quens descent dou cheual 
s es aiert par les chaperons 
et il se metent a genons 
  por diu merchi  dist dans uincens 
  par les trumials biu  dist li quens 
  ia ensi ne m eschaperés 
a zz arbre pendus serés 
sire merchi sire merchi 
ne m eschaperés pas issi  
dist li quens   par saint honore 
car uous estes larron prouué 
moriel mon cheual me rendrés 
ou ia par tans occis serés  
li quens les fist ansdeus loier 
en zz ortel les fist couchier 
wistasce en la foriest estoit 
le harnas au conte espioit 
uns garchons menoit zz sommier 
wistasces le fist trebuchier 
au garcon la langue trencha 
apries le conte l enuoia 
et cil s en uait courant au conte 
d uistasce le moigne li conte 
com cil ki ne pooit parler 
dont commencha a barbeter 
dist li quens   dyables c as tu  
et cil a dit   belu belu  
qui la langue auoit trenchie 
ne li pooit raconter mie 
au conte a dit uns escuiers 
  c est cil qui menoit nos sommiers 
il a esté en males mains 
la langue a il perdue au mains 
wistasces l a as puins tenu 
et no sommier a retenu  
li quens retorne uers wistasce 
la forest de cardello passe 
si s en uait par toutes parties 
wistasces auoit yy espies 
ki espioient nuit et ior 
onques n estoient a seior 
wistasces les auoit norris 
les yy garchons et esfordris 
li quens wistasce aloit cachant 
l uns des gargchons li uint deuant 
  sire  dist il   combien aroie 
se mon signor uous ensaignoie 
ie suis a wistasce le moigne 
par foi  dist li quens de bouloigne 
se l m ensaignes bon le feras 
damoisiaus en ma court seras 
sire il est au mangier assis 
se me suiés ia l arés pris 
ua  dist li quens   ie te suirai 
de lonc apries toi m en irai 
mais garde k il ne s aperchoiue 
ie crien que il ne te dechoiue  
l autre espie oi le garchon 
bien aperchut la traison 
del garchon k il auoit trahi 
son signor ki l auoit norri 
uint a wistasce se li conte 
que cil l auoit uendu au conte 
dist wistasces   ua t ent de chi 
quant li garchons uenra ia chi 
pour moi cunchiier et dechoiure 
ie li donrai le hart au poiure 
car il l a molt bien deseruie  
d uistasce se parti s espie 
et s autre espie li reuient 
dist wistasces   il te conuient 
que tu me caupes cel planchon 
uolentiers  che dist li garchon 
il a colpé le planconciel 
  tor le bien s en fai zz hardel  
cil tortt le hart molt s espoente 
et wistasces el col li ente 
el col li mist le hardillon 
  pour diu merchi  dist li garchon 
sire por coi me uolés pendre 
enne poriés uous tant atendre 
que ie me fuisse confessés  
wistasces dist   molt de mal ses 
mais uois me chi qui en sai plus 
tu ies en males mains keus 
tu me cuidoies faire atendre 
tantque li quens me peust prendre 
n ai loisir de toi confiesser 
lasus iras a diu parler 
en cel arbre t en monteras 
de plus pries a diu parleras 
monte lasus et si m aconte 
comment tu m as uendu au conte 
sire  dist il   par saint remi 
ie uous ai uendu et trahi 
quel dyable le uous ont dit 
ia n iert nus hom ki uous ochit 
alés uous ent n aués c atendre  
dist wistasce   ains te uenrai pendre 
monte lassus et si te pent  
cil monte en l arbre isnielement 
si se pendi par le hardiel 
li quens i uint poignant isniel 
wistasces sour moriel remonte 
apries lui uoit uenir le conte 
  sire  dist il   arai iou garde 
a cel pendu me prennés garde 
ie m en uois a uostre congie  
li quens le siut comme esragié 
li quens entre lui et sa gent 
cachent wistasce fierement 
yy de ses serghans aresterent 
et ambesyy les iex creuerent 
quant wistasces sot la nouuiele 
il iure la sainte puciele 
que pour yy iex k il a creués 
des siens ara yy espietés 
li quens ala a saint omer 
wistasce ne pot atraper 
wistasces commenche a gaitier 
s en bos n en chemin n en sentier 
porroit yy hommes encontrer 
que il peust les pies colper 
yy serghans entra en esrant 
au conte estoient li serghant 
yy moignes em prison menoient 
andoi de clermares estoient 
wistasces lor dist   descendés 
des yy moignes plus n en menrés 
et si parlerés a 
se mal aués uous arés pis  
wistasces les a arestés 
tous yy les a espietés 
au cinkisme dist   ua al conte 
d uistasce le moigne li conte 
que pour yy iex k il a creués 
en a wistasce yy espietés 
sire  dist il   molt uolentiers  
il n oblia pas ses trotiers 
au conte en est uenus errant 
si li a conté maintenant 
que pour yy iex k il a creués 
wistasce en a yy espietés 
  uois  li quens dist   por les trumaus 
pour le uentre por les boiaus 
de cel truant de cel faus mogne 
qui tant me fait honte et uergogne  
dont furent mis yy cheualier 
par la foriest pour espiier 
par la foriest lonc tans errerent 
au conte grant auoir costerent 
un ior erent en la foriest 
wistasces le moigne se uest 
d une haire et d une esclauine 
par une uoie s achemine 
sour les yy cheualiers s en uint 
molt piteusement se contint 
il les salue simplement 
et il respondent liement 
  di dont tu uiens et u tu uas 
signor au conte eneslepas 
de dant martin uieng de boloigne 
clamer me uois d un maluais moigne 
desreubé m a en ceste terre 
dist k il a uers le conte guerre 
il m a tolu qui ualt yy mars 
molt par est mendis et escars 
de son pain ne me uolt donner 
ne au matin ne au souper 
signor dites moi sans delai 
ou ie le conte trouuerai  
li uns respont   a hardello 
alés i car ie le uous lo  
wistasce a hardelo s en uint 
sor le mangier au conte uint 
et dist wistasces   dex i soit 
que dou malfe me fache droit 
signor  dist wistasces li moigne 
li ques est li quens de boloigne  
dist uns serghans   ueés le la  
wistasces deuant lui ala 
  sire  dist il   por diu merchi 
ie suis uns borgois d andeli 
de bruges en flandres uenoie 
cauches de saie en aportoie 
et de deniers bien yy liures 
uns escieruelés et uns iures 
couronnés estoit com uns prestre 
trop paroit bien moignes a estre 
il dist k il ert uos anemis 
or et argent et uair et gris 
m a tolu et cheual et robe 
del fol rendu ki me desrobe 
me claim a uous faites m ent droit 
il n est pas lonc de chi endroit  
il dist uoir car il i estoit 
il meisme au conte parloit 
  li faus moigne de pute orine 
me fist uestir ceste esclauine 
et puis si me fist afier 
que ie uenroie a uous parler 
sachiés k il n est pas lonc de chi 
en zz buisson entrer le ui 
ques hom est chou  li quens a dit 
  est noirs ou blanc grant ou petit  
dist wistasce   il est de mon grant  
et li quens saut de maintenant 
  or tost  dist li quens   menés m i 
et ie uous uengerai de lui  
dist wistasces   or en uenés 
ie l uous rendrai or le prennés  
li quens le siui lui sieptime 
et wistasce estoit lui yyisme 
wistasce a le conte mené 
entre sa gent et ostelé 
li quens ne fu mie asseur 
dist wistasces   n aiés peur 
ie me uoel acorder a uous 
pour diu merchi bials sire dous 
sire car parlons de la pais  
et dist li quens   laissié me em pais 
c est por noient et por le de 
ia a moi n estrés acordé  
dist wistasces   alés uous ent 
puisk il ne puet estre autrement 
en mon conduit estes uenus 
si n i serés pas decheus  
li quens arriere retorna 
et wistasces se destorna 
