li uilains dist en reprouier 
que la chose a puis grant mestier 
que ele est uiez et ariez mise 
por ce par sens et par deuise 
doit chascuns lou suen chier tenir 
qu il en puet mout tost biens uenir 
a chose qui mestier auroit 
mains sont prisiees orendroit 
les uiez uoies que les nouelles 
por ce qu en les tient a plus beles 
et si sont miaudres par sanblant 
mes il auient assez souent 
que les uiez en sont les plus chieres 
por ce dist paiens de maisieres 
qu en se doit tenir totes uoies 
plus as uies q as noueles uoies 
ici conmence une auenture 
de la damoisele a la mure 
q a la cort au roi artu uint 
un ior de pentecoste auint 
que li rois artus cort tenoit 
a cardoil si con il soloit 
et si ot cheualiers assez 
de totes terres amassez 
qui a la cort uenu estoient 
auec la roine restoient 
les dames et les damoiseles 
don il i ot assez de beles 
qui a la cort erent uenues 
tant ont les paroles tenues 
que li baron apres mengier 
furent alé esbanoier 
parmi la sale amont as estres 
si regardent par les fenestres 
tot aual tres parmi un pre 
mes mout i orent pou esté 
que il uirent sor une mure 
uers lo chastel grant aleure 
uenir une seule pucele 
qui mout ert auenanz et bele 
la damoisele issi uenoit 
que en sa mule point n auoit 
de frain ne mes seul lo cheuestre 
li cheualier ce que pot estre 
entr aus durement s en meruellent 
mout en parolent et consellent 
et dient que bien lou sauroit 
la roine s ele i estoit 
por quel besoing uient en la terre 
 keus  fait gauuains  alez la querre 
et au roi dites qu il i uiegne 
que nul essoigne n o detiegne 
que a nos ne uiegne orendroit  
li seneschaus s en ua tot droit 
ou la roine et li rois sont 
 sire  fet keus  uenez amont 
ou uostre cheualier uos mandent  
et il maintenant li demandent 
 seneschal que nos uoillent il 
uenez en auec moi  fet il 
 et ie le uos ensaignerai 
l auenture uos montrerai 
que nos auon trestuit ueue  
atant la pucele est uenue 
et deuant la sale descent 
gauuains uet encontre courant 
et des autres mout en i corent 
et mout la seruent et anorent 
mes bien paroit a son sanblant 
qu el n auoit de ioer talant 
car mout auoit eu grant painne 
li rois la mande et len li moinne 
tantost con ele fu uenue 
deuant lou roi si lo salue 
 sire  fet ele  bien ueez 
qu iriee et triste sui assez 
et toz iorz mes ensi serai 
ne iames ior ioie n aurai 
tantque mes frains me soit renduz 
qui mauuaisement m est toluz 
don perdu ai tote ma ioie 
ie sai bien que ie lou rauroie 
se caienz auoit cheualier 
qui de ce s osast afichier 
qu i uousist ceste uoie enprendre 
et se il lo me uoloit rendre 
que trestote soe seroie 
si tost con ie mon frain rauroie 
sanz chalonge et sanz contredit 
et ie orendroit sanz respit 
por la soe amor tant feroie 
que ma mule li bailleroie 
qui lou menra a un chastel 
mout bien seant et fort et bel 
mes il ne l aura mie en pes  
a cest mot s est keus auant tres 
et dit qu il ira lo frain querre 
ia n iert en si estrange terre 
mes il uialt qu ele lou besast 
primes ancoisqu il i alast 
et baisier la uost maintenant 
 ha sire  fet el  iusq a tant 
que lou freinc aiez lo beisier 
ne uos uoil ie mie otroier 
mes quant li frains sera renduz 
lors uos iert li chastiaus renduz 
et li baisiers et l autre chose  
keus plus angoissier ne l en ose 
cele li redit et conmande 
que la mule onques ne desfende 
quele part qu ele uoille aler 
keus n a cure de demorer 
iluec o aus plus longuement 
a la mule s en uet errant 
il i est montez par l estrier 
il n ot cure do conuoier 
quant il uoient que il s en ua 
toz seus que conpaignon n i a 
ne il n i a arme portee 
forsque tant seulement s espee 
la pucele remest plorant 
por ce que bien uoit et creant 
que de son frainc ne raura mie 
a ceste foiz queque il die 
qui a l aler desor la mure 
qui s en uet courant l anbleure 
et la mule bien lo conuoie 
qui bien a aprise la uoie 
et tant auoit keus cheminé 
estes lo uos enforesté 
en une forest haute et grant 
mes n ot gaires alé auant 
quant les bestes de laienz s ont 
trestotes amassees sont 
lions et tigres et liepart 
totes s en uienent cele part 
por keu qui i deuoit aler 
mes ainzqu il i poist passer 
se sont tant les hastees 
q a l encontre li sont alees 
et keus en a eu paor 
si aa c onques mes n ot graignor 
et dist que s il n eust enprise 
la uoie por nule deuise 
qu en li seust faire des mois 
n entrast il iames en cest bois 
mes les bestes par conoissance 
de la dame et par enorance 
de la mule que eles uoient 
les deus genouz a terre ploient 
ensi por l anor de la dame 
s agenoilloient de la iame 
et por ce a seur se tienent 
qu en la forest gisent et uienent 
ne la puent plus anorer 
mes keus n i uost plus demorer 
plus tost qu il puet d iluec s en part 
et li lion et li liepart 
s en uet chascuns a son abit 
et keus en un sentier petit 
ou la mule s est enbatuz 
qui n estoit mie trop batuz 
la mule lou sentier bien sot 
que maintes foiz alé i ot 
qui fors de la forest lo mainne 
ou mout auoit eu grant painne 
estes lo uos desforeté 
mes n ot gaires auant alé 
quant il uint en une ualee 
qui mout estoit parfonde et lee 
et si estoit mout perillouse 
mout crueus et mout tenebrose 
q o siecle n a home si fort 
qui n i eust paor de mort 
s en la ualee trespassast 
tot ades couient qu il i past 
uoille o non li estuet 
il i entre quant miaus ne puet 
a quelque poinne i est entrez 
mes mout i est espoentez 
que il ueoit el fons dedenz 
mout granz colueures et sarpenz 
escorpions et autres bestes 
qui feu gitoient par les testes 
de coi il ot mout grant paor 
et pis li faisoit la puor 
que des cele ore qu il pot nestre 
ne fu mes en si puant estre 
et bien se ua qu il n est chauz 
a po qu il n est do sen issuz 
et dist qu il uousist estre ancois 
auecques les lions o bois 
ou il auoit deuant esté 
ia ne fera si grant este 
ne de chaut si tres grant ardure 
que laienz n ait toz iorz froidure 
con o plus mestre cuer d iuer 
tant la mauuestie de l iuer 
qui laienz ades est assise 
et tot ades i uente bise 
qui la grant froidure i apent 
si reuentent li autre uent 
qui la dedenz sont ahurté 
tant i a de maleurte 
que n en diroie la moitie 
tant a tote uoie esploitié 
qu il est uenuz iusqu a l issue 
atant une plainne a ueue 
si est auques aseurez 
tant fet qu il en est eschapez 
de l ardure de la puor 
ia ne quida ueoir lo ior 
qu il fust de ce leu issuz 
en une plainne est descenduz 
a sa mule a la sele ostee 
lors uoit il eue enmi la pree 
mout pres d iluec une fontaine 
qui mout estoit et clere et sainne 
et qui mout bien i auenoit 
auironee entor estoit 
de flors de pins et de genoiure 
maintenant sa mule i aboiure 
qu ele en auoit grant mestier 
il meismes por refroidier 
por ce que bele li sanbloit 
de la fontainne autresi boit 
puis a atornee sa mure 
si se remet en l anbleure 
car granz li sanble estre la uoie 
ia ne quide mes que il uoie 
ce que il aloit porchacant 
tant a alé keus cheuauchant 
q a une grant eue est uenuz 
mes de ce fu mout esperduz 
que parfonde la uit et large 
et si n i trueue nef ne barge 
ne nule planche ne passage 
tant a alé par lou riuage 
que par auenture a trouee 
une planche ne gaires lee 
mes nequedant bien lo portast 
se par desor aler osast 
que ele estoit de fer trestote 
auques lou passage redote 
puisque issi noire la uoit 
si quide bien que nul esploit 
ne porroit faire de passer 
encor li uient miaus retorner 
que il soit iluec perilliez 
ancois en iert miaus conselliez 
et dit bien que dahez ait il 
se il se met en tel peril 
por tel noient por tel oiseuse 
trop li sanble estre perilleuse 
la uoie que uenuz estoit 
mes li passages li sanbloit 
estre plus perilleus assez 
atant s en est keus retornez 
si se remet en son train 
bien a tenu lo droit chemin 
ensi con il uenuz estoit 
a la ualee uint tot droit 
ou troua la pute uermine 
de cheuauchier onques ne fine 
tot droit parmi tantqu il fu fors 
si fu il mout doillanz do cors 
et debrisiez et debatuz 
en la forest s est enbatuz 
o les bestes sauuages sont 
encontre uenues li sont 
tantost con eles l aparcurent 
par tel air uers lui coururent 
que ie quit bien qu il lo meniassent 
se por la mure n ou laissassent 
a qui il portoient anor 
et keus en a eu paor 
si grande que por dis citez 
ne uousist estre o bois entrez 
ne por tot l auoir de pauie 
fors do bois en la praerie 
est entrez deuant lo chastel 
li rois artuz cui fu mout bel 
de ce que reuenir lo uoit 
as fenestres uenuz estoit 
et gauuains et gueheriez 
et mes sire yuains et girflez 
et autres cheualiers assez 
que il i auoit apelez 
quant lo seneschal uenu uoient 
por la pucele querre enuoient 
 damoisele  font il  uenez 
uostre frainc orendroit aurez 
que keus est ia bien aprochiez 
si a lou frainc bien lo sachiez  
mes il mentent qu il n en a mie 
et cele a haute uoiz s escrie 
 certes s il auoir lo deust 
ia si tost reuenuz ne fust  
lors ront ses cheuous et detire 
qui lors ueist lo grant martire 
qu ele demoinne et lo duel 
 morte seroie ia mon uuel  
fet se ele  se dieus m ait  
et gauuains en riant li dist 
 damoisele un don me donez 
sire quel que mes ne plorez 
ainz mengiez et si soiez liee 
ia mar en seroiz deshaitiee 
que ie uostre frain uos rendre 
et de bon cuer uos aiderai 
sire  dit ele  dites uos 
que mon frainc aurai a estros 
oil uoir et ie mengerei 
et tote haitiee serai 
mes q en conuenant le m aiez  
lors s en est gauuains afichiez 
que se ia nus auoir lou doit 
il lou raura ou que il soit 
lors s est la pucele esmeue 
au pie de la sale est uenue 
a sa mule et keus est alez 
a son ostel toz adolez 
mout tristes et mout angoisseus 
et li rois n o tient mie a ieus 
quant dite li fu et retrete 
la maluaistie que keus ot fete 
et por ce n ose a cort uenir 
la parole plus maintenir 
ne uoil a lui a ceste foiz 
mes de la damoisele orroiz 
conment ele est au roi uenue 
tant a la parole tenue 
que gauuains li a creanté 
que li frains sera aporté 
et dist qu il l aportera 
ia en si fort leu ne sera 
son frainc mes qu il ait lo congie 
 mout uolentiers li otroi gie  
fet se li rois et la roine 
qui l outroient el lor encline 
et si fet mout gauuain haster 
mes gauuains la uialt acoler 
primes ancoisqu il s en alast 
il fu bien droiz qu il la besast 
ele mout uolontiers lo bese 
or est la pucele mout aise 
car ele set bien tot sanz faille 
qu el lou raura conmentqu il aille 
n i est donc plus ses plaiz tenuz 
gauuains a la mule est uenuz 
si sailli dedenz les arcons 
plus de trente beneicons 
li a la damoisele oré 
et tuit l ont a dieu conmandé 
gauuains iluec plus ne seiorne 
mes d iluec maintenant s en torne 
mes s espee n i laissa mie 
entrez est en la praerie 
qui lo mainne uers la forest 
o les bestes sont a recet 
et li lion et li liepart 
maintenant s en uet cele part 
la o gauuains passer deuoit 
a l encontre li uont tot droit 
tot maintenant que il reuoient 
la que il conoissoient 
les deus genouz a terre plient 
uers lou cheualier s umelient 
par amor et par conoissance 
et ce est la senefiance 
que a force lou frainc raura 
ia en si fort leu ne sera 
mes quant gauuains les bestes uoit 
si quide bien et aparcoit 
que peor ot quant il passa 
et keus por ce s en retorna 
riant s en est outre passez 
ou petit sentier est entrez 
qui droit lou moinne a la ualee 
qui si estoit enuenimee 
si s en ua sanz arestement 
que il n es redote noient 
tantque d autre part est uenuz 
enmi la plainne est descenduz 
ou estoit la fontainne bele 
a sa mule a osté la sele 
si la torche et si la ratorne 
ilueques gaires ne seiorne 
que trop li est grieue la uoie 
gauuains chemine tote uoie 
tantque il uint a l eue noire 
qui estoit plus bruianz que loire 
de li tant uoil dire sanz plus 
c onques si laide ne uit nus 
si orrible ne si cruel 
ne sai que uos en deisse el 
et si uos di sanz nule fable 
que ce est li fluns au deable 
par sanblant et par auison 
n i uoit len se deables non 
et n i a mie de passage 
tant est alez par lo riuage 
que il a la planche trouee 
qui n est mie d un dor lee 
mes ele estoit de fer trestote 
auques lou passage redote 
et par ce uoit bien et entent 
que keus n osa aler auant 
et que d iluec est retornez 
gauuains s est a dieu conmandez 
si fiert la mule et ele saut 
sor la planche qui pas ne faut 
mes assez souent auenoit 
que la moitiez do pie estoit 
fors la planche par de desor 
n est meruelle s il a peor 
mes plus grant paor li faisoit 
ce que la planche li pleioit 
passez est outre a quelque painne 
mes ice est chose certainne 
que se la mule ne seust 
la uoie que cheoiz i fust 
a ceste foiz s en est gardez 
maintenant s est acheminez 
qui fortune otroie et promet 
en un petit sentier se met 
qui lou moinne uers un chastel 
mout bien seant et fort et bel 
li chastiaus si tres forz estoit 
que nul asalt ne redotoit 
que clos estoit a la reonde 
d une eue grant lee et parfonde 
et si estoit tot entor clos 
de granz pieus bien aguz et gros 
et en chascun des pieus auoit 
mes qu en un seul ou il failloit 
une teste de cheualier 
gauuains ne uost mie laissier 
ne huis ne porte n i auoit 
li chastiaus si fort tornoioit 
con muele de molin qui muet 
et con la trompe que len suet 
a la corgiee demener 
tot ades li couient entrer 
mes mout durement se meruelle 
a soi meismes se conselle 
que senefie et que puet estre 
mout en uoudroit bien sauoir l estre 
mes nen est mie recreant 
atant sor lou pont tornoiant 
est arestez deuant la porte 
et hardement mout li enorte 
que de bien fere ne recroie 
li chastiaus tot ades tornoie 
mes il dist que tant i sera 
qu a quelque painne i entrera 
ce li reuient a grant anui 
que la porte est deuant lui 
que ele l a mout tost passé 
mout a bien son point esgardé 
et dit qu il i entrera 
quant la porte endroit lui sera 
queque il doie auenir 
atant uoit la porte uenir 
si point la mule de randon 
et ele saut por l esperron 
si s est en la porte ferue 
mes ele i est si conseue 
par derriers si que de la queue 
pres de la moitie li desneue 
ensi est entrez en la porte 
et la mule mout tost l en porte 
parmi les rues do chastel 
cele qui do ueoir fu bel 
et de ce est auques dolanz 
que il nen a troué laienz 
feme ne home ne enfant 
tot droit par desoz un auuant 
d une maison s en est uenuz 
mes ancoisqu il fust descenduz 
s en uint uns nains parmi la rue 
toz abriuez si lo salue 
si li dist  gauuains bien ueignant  
et gauuains ne rest mie lant 
si li rent mout tost son salu 
et li a dit  nains qui es tu 
qui est ta dame et qui tes sire  
mes onques ne li uost plus dire 
li nains ainz s en reua tot droit 
gauuains mesconnut ce qu il uoit 
et se meruelle qu estre puet 
et li nains respondre ne uuet 
et se s il daignast a li prendre 
il li conuenist raison rendre 
mes uolentiers aler l en lesse 
maintenant uers terre s eslesse 
parmi une arche a regardee 
une caue parfonde et lee 
qui mout estoit basse soz terre 
mais il dit qu il uoudra enquerre 
toz les reduiz ainzqu il s en aille 
ne se prisoit une maaille 
se trestot l estre ne sauoit 
atant ez uos que issir uoit 
de la caue amont un degre 
un uilain trestot herupé 
bien deist qui l eust ueu 
qu il eust son oirre perdu 
mout sanble estre li uilains fel 
plus estoit granz que saint marcel 
et sor son col a aportee 
une iusarme grant et lee 
mes mout se meruelle gauuain 
de ce que il uit lo uilain 
mor resanble de moretaigne 
ou de ces uilains de champaigne 
que li solaus a toz tanez 
deuant gauuain s est arestez 
si l a maintenant salué 
et gauuains a mout regardé 
sa contenance et sa figure 
 et tu aies bone auenture  
fet gauuains  se por bien lo diz 
oil certes mes a hardi 
te tieng quant caiens ies uenuz 
mout as or bien tes pas perduz 
qu il ne puet estre en serre 
li frains que tu ies uenuz querre 
que bones gardes a entor 
mout t estuet rendre grant estor 
si m ait dieus ainzque tu l aies 
de noient  fet gauuains  t esmaies 
que certes assez en rendrai 
si m ait dieus ainz i morrai 
que ie lo frainc n aie tot quite  
et cil onques plus ne respite 
mes por ce qu il uoit aserir 
cil s entremet de lui seruir 
et tot droit a l ostel lo moinne 
de lui aseoir mout se painne 
la mule ra bien ostelee 
une blanche toaille lee 
a deus bacins prent li uilains 
si li done a lauer ses mains 
que laienz n a plus de maisniee 
ia estoit la table dreciee 
o gauuains assist au mengier 
si menia qu il en ot mestier 
et cil l en done a grant plente 
si lo sert a sa uolente 
tot maintenant que mengié a 
et li uilains la table osta 
et si li a l eue aportee 
une grant coche haute et lee 
li a fete por lui cochier 
car mout lo uialt bien aisier 
con a tel cheualier couient 
maintenant delez lui reuient 
 gauuains  fet il  enz en cest lit 
sanz chalonge et sanz contredit 
girras tu toz seus anuit mes 
ice te demant tot en pes 
ancoisque tu t ailles cochier 
por ce que t ai oi prisier 
te partis orendroit ieu 
et por ce que ie uoi mon leu 
si pren tot a ta uolente  
et gauuains li a creanté 
qu il en prendra lo quel que soit 
 di  fet gauuains  que orendroit 
si m ait deus l un en prendre 
ne de mot ne te mentire 
que ie te tieng a mon bon oste 
anuit  fait il  la teste m oste 
a ceste iusarme trenchant 
si la m oste par tel conuant 
que la toe te trencherai 
lou matin quant ie reuenrai 
or pren  fet il  sanz contredit 
mout saure  fait gauuains  petit 
se ie ne sai lou quel ie preigne 
ie prendre conmentqu il auiegne 
anuit la toe trencherai 
et lou matin te renderai 
la moie se uiaus que la rende 
mal dahez ait qui miaus demande  
fet li uilains  or en uien donc  
lors lou moinne desor un tronc 
li uilains lo col li estent 
maintenant la iusarme prent 
gauuains si li coupe la teste 
a un cop que plus n i areste 
li uilains resalt 
sor ses piez et sa teste prent 
dedenz la caue en est entrez 
et gauuains s en est retornez 
si s est couchiez isnelement 
iusqu au ior dort seurement 
l endemain desqu il aiorna 
gauuains se lieue et atorna 
atant ez uos que li uilains 
reuint toz haitiez et toz sains 
et sa iusarme sor son col 
or se puet bien tenir por fol 
gauuains quant il ot regardee 
la teste que il ot coupee 
mes ne lou redota noiant 
et li uilains parrole atant 
qui n estoit de rien esperduz 
 gauuains  fet il  ie sui uenuz 
et si te rapel de couent 
ie ne l contredi de noient 
que bien uoi que fere l estuet 
ne conbatre pas ne se puet  
et si lou deust il bien faire 
mes desloiaute ne uiaut fere 
por ce que li auoit 
dist que uolentiers li tendroit 
 or uien donc  fet li uilains 
fors de laienz s en ist gauuains 
lou col li estent sor lo tronc 
et li uilains li dist adonc 
 lesse col uenir a plente 
ie n en ai plus  fet il  par de 
mes fier i se ferir i uiaus  
ce seroit domache et diaus 
si m ait dieus s il i feroit 
sa iusarme hauce tot droit 
qui lo fet por lui esmaier 
mes n a talant de lui tochier 
por ce que mout loiaus estoit 
et que bien tenu li auoit 
ce qu il li auoit creanté 
et gauuains li a demandé 
conment lou frainc porra auoir 
 bien lou porras  fait il  sauoir 
mais ainzque midis soit passez 
auras tu de bataille assez 
que de gaber ne te tendra 
que conbatre te conuendra 
a deus lions enchaenez 
n est mie trop abandonez 
li frains ainz i a male garde 
mau feus et male flame m arde 
s il i auoit dis cheualiers 
tant sai les deus lions a fiers 
que ia nus n en eschaperoit 
qui conbatre les lesseroit 
mes que ge t i aure mestier 
si t estuet ainz un poi mengier 
que tu uoises a la bataille 
por ce que li cuers ne te faille 
ne que ne soies plus pesanz 
de mengier seroit il noiainz  
fet gauuains  en nule maniere 
mes  porchace une armeure 
dont ie me puisse aparrellier 
caienz a  fet il  bon destrier 
que nus ne cheuaucha des mois 
si a assez autre harnois 
que uolentiers te presterai 
mes tot ancois te mostrerai 
les bestes que tu armez soies 
sauoir se tu te recreroies 
de conbatre auec lions 
si m ait sainz pantelions  
fait gauuains  ia ne les uerrai 
iusque a aus me conbatrai 
mes armez moi deliurement  
et cil l arme tot erranment 
d armes bones de chief en chief 
qui bien en sot uenir a chief 
et si li amainne un destrier 
gauuains i monta par l estrier 
que il n est de rien esperduz 
si li aporte set escuz 
qui li auront mout grant mestier 
et li uilains uet deslier 
un des lions si l i amoinne 
et li lions tel orgoil mainne 
si grant forsen et si grant rage 
que o ses piez la terre arrache 
et sa chaenne runge as denz 
quant il par fu fors de laienz 
et il choisi lo cheualier 
lors se conmence a hericier 
et de sa queue se debat 
certes qui o lui se conbat 
d escremir li conuient sauoir 
ne ne li conuient mie auoir 
cuer de chieure ne de limace 
deuant un une onie place 
lou lesse li uilains aler 
gauuains n ou daigne refuser 
ainz li passe trete s espee 
et cil a sa hure leuee 
si lou fiert et cil refiert lui 
bien s entrefierent amedui 
au premier cop l a si feru 
que il li a l escu tolu 
li lions et a lui sachié 
cil li a autre aparellié 
li uilains et gauuains lou prent 
lou lion fiert par mautalent 
parmi l eschine de l espee 
mes la piaus est dure et serree 
si dure que ne puet trenchier 
o lion n a que correcier 
si li reuient conme tenpeste 
si lou refiert parmi la teste 
de sa coe et li a tolu 
lou secont et lo tierz escu 
si que do quart nen a il mes 
 or puez tu trop atendre mes 
par ma barbe  fait li uilains 
lors lou fiert mes sire gauuains 
a estrous que tote s espee 
li enbat iusqu en la coree 
que lou lion estuet morir 
 or me laissiez l autre uenir  
fait il et li uilains lo lesse 
mout fet grant duel et si s engresse 
de son conpaignon que mort uoit 
uers lou cheualier uient tot droit 
si lou requiert de tel uertu 
q au premier cop li a tolu 
et li uilains autre aparelle 
et de quanqu il puet le conselle 
et li lions li uient corant 
qui mout l enchauce par deuant 
as ongles iusq a la uentaille 
li deronpi tote la maille 
et si li retout son escu 
et cil li a autre rendu 
mes or set bien et aparcoit 
gauuains que se il li toloit 
cestui que ce seroit moleste 
parmi la greue de la teste 
lo fiert de l espee trenchant 
que iusqu es denz tot lo porfant 
et li lions chiet a la terre 
 de cestui est finé la guerre  
fet gauuains  et fete la pes 
or me rent  fet il  desormes 
lou frainc foi que tu doiz ton pere 
n ira mie issi par saint pere  
fait cil  n i aura mestier ganche 
ie uerre ainz tote ta manche 
de ton hauberc de sanc uermel 
se tu uiaus croire mon consel 
desarme toi et si meniue 
tantque force te soit uenue  
mes il ne uialt por nule peine 
et li uilains tot droit lo mainne 
parmi chanbres et parmi huis 
que bien sauoit toz les reduis 
tantqu en la chanbre uient tout droit 
ou li cheualiers se gisoit 
qui parmi lou cors ert feruz 
 gauuains bien soiez tu uenuz  
fait il tantost con ueu l a 
 fortune t a enuoié ca 
por ce que ie sui ia gariz 
et si tu es assez hardiz 
mes conbatre o moi t estuet  
desqu autrement estre ne puet 
ia ce dit n o contredira 
et cil maintenant se leua 
qui s arme tot a son uoloir 
mes trespassé uos dui auoir 
ce que ne doi pas trespasser 
ainz fait mout bien a reconter 
por ce que naurez se leuoit 
une costume tele auoit 
quant un cheualier d autre terre 
por la pucele uenoit querre 
lo frainc qui la dedenz estoit 
a lui conbatre se deuoit 
et s il estoit par lui uaincuz 
ia eschanges n en fust renduz 
se de la teste non trenchier 
et puis en un des piez fichier 
de coi li chastiaus clos estoit 
et se autrement auenoit 
que cil refust par lui uaincuz 
uns autres pieus seroit feruz 
tantq autres cheualiers uenist 
que cil par bataille uainquist 
ensi sont cil andui armé 
et li uilains a amené 
a chascun d aus un bon destrier 
et il i saillent sanz estrier 
et les escuz pendent as cous 
desormes en orroiz les cous 
maintenant qu il furent monté 
lors a li uilains apresté 
deus lances groses si lor baille 
por conmencier cele bataille 
lors s esloingnent li un de l autre 
puis s entreuienent tot sanz faudre 
par uertu tieus cous s entredonent 
a pou qu il ne se desarconent 
les lances brisent et esloissent 
et li arcon derriere froissent 
et deronpirent li estrier 
n i remest corroie a trenchier 
que ne puent lou fes soffrir 
a terre les estuet uenir 
tout maintenant em piez reuienent 
et les escuz enbraciez tienent 
durement a ferir s essaient 
sor les escuz tieus cous se paient 
que les estanceles en uolent 
as espees les escuz dolent 
si que les pieces en abatent 
deus liuees s entreconbatent 
que seulement plain pie de terre 
ne puet l uns sor l autre conquerre 
si a mout gauuain anuié 
de ce qu il a tant detrié 
si lou requiert de tel uertu 
que trestot li a porfendu 
l iaume et lo cercle coupé 
et si l a lors si estoné 
que il est enbrunchiez uers terre 
et lo uassal a lui lou serre 
gauuains lou sache par grant ire 
et fait sanblant de lui ocirre 
et cil maintenant li escrie 
 gauuains ne m ocirre tu mie 
fous fui quant a toi me prenoie 
mes encor hui matin quidoie 
que soz ciel n eust cheualier 
qui contre moi s osast drecier 
et tu m as a force conquis 
et si te monte or a grant pris 
et ie te quidoie trenchier 
la teste en ce pel fichier 
ou il n en a nules fichiees 
si ai totes celes trenchiees 
qui tot entor ce paliz sont 
a cheualiers qui caienz ont 
uenu por autretel afere 
ausi quidoie ie toi faire 
mes soz ciel tel cheualier n a  
gauuains lo let et il s en ua 
en la chanbre s est desarmez 
 uilains  fet gauuains  or pensez 
conment porrai lo frainc auoir 
gauuains  fait il  uiaus tu sauoir 
que tu as a fere premiers 
a deus serpens felons et fiers 
qui sanc gietent de leus en leus 
et par la boche lor salt feus 
conbatre te conuient ancois 
mes bien saches que cil harnois 
ne t aura ia uers aus mestier 
un autre ue t aparellier 
qui plus ert forz et plus tenanz 
il a bien caiens quatre cenz 
hauberz tresliz forz et entiers 
qui furent a ces cheualiers 
dont tu uois les testes coupees  
armes li a tost aportees 
li uilains de plusors manieres 
unes armes fors et entieres 
li baille por soi atorner 
lors dist gauuains  ua amener 
les diables que tu disoies  
fet cil  mes ainzque soit passez 
midis auras a fere assez 
il n a soz ciel home si fier 
fors moi qui les ost aprimier 
ne qui les ost neis ueoir  
gauuains li dist  ne te chaloir  
lors ua deslier les sarpanz 
qui mout par sont et fiers et granz 
li uilains et amainne amont 
qui mout sauuages bestes sont 
si que partot de leu en leu 
est ses escuz enpris de feu 
par uertu gauuains lou requiert 
tel cop de l espee lo fiert 
si con l escriture tesmoingne 
si que la teste li reoingne 
si l a tué isnelement 
ne sai que i alasse acontant 
mes ainzque midis fust passez 
les a andeus si conreez 
que tuit sont mort et detrenchié 
auques a lo uis entochié 
do sanc et de la porreture 
li uilains reprent l armeure 
de coi il conbatuz estoit 
mes ancoizqu il desarmez soit 
li nains petiz li uint deuant 
qui primes par desoz l auuant 
uint a lui si lou salua 
ne plus dire ne li daigna 
ainz s en ala si fierement 
 gauuains  fet il  ie uos present 
de par ma dame lo seruise 
mes que il soit par tel deuise 
que auecques li mengeras 
et a ton uoloir en feras 
tot sanz contredit et sanz guerre 
do frain que tu ies uenuz querre  
lors dist gauuains qu il i eroit 
se li uilains lo conduisoit 
car mout bien se fioit en lui 
main a main s en uont amedui 
mout l a bien li uilains mené 
tant ont de chanbre en chanbre alé 
qu en la chanbre uienent tot droit 
o la dame en un lit gisoit 
qui auoit enuoié lo nain 
por querre mon saignor gauuain 
maintenant que uenu lo uit 
contre lui ua si li a dit 
 gauuains bien soiez uos uenu 
si m est il par uos auenu 
mout granz anuiz et granz domages 
que totes mes bestes sauuages 
auez mortes en ceste uoie 
si uos couient il tote uoie 
auec moi orendroit mengier 
onques uoir mellor cheualier 
ne plus preu de uos ne conui  
el lit s asient amedui 
mes ne fu mie ce me sanble 
li liz ne de sauz ne de tranble 
o la dame et gauuains seoient 
que li quatre pecol estoient 
tuit de fin argent sororé 
sus auoit un paile roé 
qui toz iert a pierres ourez 
et autres richeces assez 
se descrire les uos uoloie 
trestot mon tens i sueroie 
mes de ce n estuet a parler 
l eue demande por lauer 
li uilains maintenant lor baille 
les bacins d or et la toaille 
lor aporte por essuier 
atant asient au mengier 
la dame et mes sire gauuains 
li nains les sert et li uilains 
que laienz n a plus de mesnie 
mout par est la dame haitie 
et bele chiere fait son oste 
trestot delez li coste a coste 
lo fet seoir la damoisele 
et mengier a une escuele 
qui mout lo loe et mout lo prise 
des mes ne faz autre deuise 
ne plus ore ne uos en cont 
mes maintenant que mengié ont 
et la table lor fu osté 
l eue a la dame demandee 
li uilains maintenant li baille 
gauuain est tart que il s en aille 
que mout quide auoir demoré 
lors a la dame demandé 
lo frainc que bien lo doit auoir 
 sire  fet ele  mon pooir 
et moi met en uostre seruise 
que mout auez grant chose enprise 
por ma seror en ceste uoie 
ie sui sa suer et ele est moie 
si uos en doi mout anorer 
s il uos plaisoit a demorer 
caienz a saignor uos prendroie 
et tot cest chastel uos rendroie 
dont i e encore trente huit 
dame  fet il  ne uos anuit 
tart m est ce uos di par ma foi 
que ie soie a la cort lo roi 
que ensi l ai mis en couent 
mes donez moi deliurement 
lo frainc que ie sui uenuz querre 
trop ai esté en ceste terre 
or est ensi plus n i serai 
et neporquant bon gre uos sai 
do bien que uos me presentez 
gauuains  fait el  lo frainc prenez 
uez lou la a ce clo d argent  
et il tot maintenant lou prent 
et mout tres grant ioie en demoine 
et li uilains la mule amoinne 
gauuains met lo frainc et la sele 
congie prent a la damoisele 
et ele conmande au uilain 
qu il face mon saignor gauuain 
tot sanz enconbrier fors issir 
et lou chastel feist tenir 
tot qoi tantc outre fust passez 
mes sire gauuains est montez 
qui de la uoie fu mout bel 
li uilains conmande au chastel 
qu il fust toz coiz et il s esta 
gauuains seurement passa 
et quant il a lou pont passé 
uers lou chastel a regardé 
et si a lors parmi les rues 
si granz conpaignies ueues 
de gent qui laienz queroloient 
et si grant ioie demenoient 
que se dieus l eust conmandé 
n i eust il pas plus ioé 
li uns a l autre se deporte 
encor estoit desor la porte 
li uilains qui l ot fors mené 
et gauuains li a demandé 
quieus senefiance c estoit 
que la dedenz ueu n auoit 
a l entrer ne petit ne grant 
et or i ioie si grant 
que trestuit de ioie tencoient 
 sire  fet il  repost estoient 
es crotes por les cruautez 
des bestes c ocises auez 
qui si grant effrois demenoient 
que quant par auenture issoient 
les genz fors por aucune ouraingne 
ne remansist q a quelque painne 
ne les couenist deslier 
s es aloient toz depecier 
par lor orgoil et par lor rage 
et or dient en lor langage 
dieus les a par uos deliurez 
et de toz biens enluminez 
la gent qui en tenebre estoient 
si grant ioie ont de ce qu il uoient 
qu il ne puent graingnor auoir  
ice sachiez tres bien de uoir 
a gauuain mout bien atalente 
maintenant se mist en la sente 
qui uers l eue lo moinne droit 
o la planche de fer estoit 
outre passe seurement 
tant ala apres cheuauchant 
qu il est uenuz en la ualee 
qui de uermine est aornee 
outre est seurement passez 
dedenz la forest est entrez 
o les bestes sauuages sont 
maintenant q aparceu l ont 
contre li uont si lou conuoient 
les deus genoz a terre ploient 
et de lui aprochier s aessent 
les piez et les ianbes li baisent 
et font a la mule autresi 
gauuains de la forest issi 
qui de l aler ne tarda mie 
entrez est en la praerie 
qui do chastel estoit uoisine 
li rois artus et la roine 
furent alé esbanoier 
et auecques maint cheualier 
qui de lor conpaignie sont 
de la sale es loges amont 
et gauuains tot ades uenoit 
la roine primes lo uoit 
si l a as cheualiers mostré 
a l encontre li sont alé 
et cheualier et damoiseles 
mout fu liee de ces noueles 
la damoisele quant el ot 
que mes sire gauuains 
cele cui estre doit li frains 
uenuz est mes sire gauuains 
et la pucele ua encontre 
 sire  fait ele  bon encontre 
uos doint dieus et tot lo deduit 
qu on puet auoir et ior et nuit 
et uos aiez bone auenture  
fait cil qui descent de la mure 
a terre par l estrier d argent 
la pucele en ses braz lo prent 
si lou baise plus de cent foiz 
 sire  fait ele  il est bien droiz 
que ie mete tot a deuise 
lo mien cors en uostre seruise 
que bien sai que ia ne l eusse 
par nul home que ie seusse 
dedenz lo chastel enuoier 
car mort en sont maint cheualier 
qui les testes coupees ont 
qui de l auoir nul pooir n ont  
lors li a gauuains recontees 
les auentures qu ot trouees 
de la grant ualee et do bois 
et de la fontainne a espois 
et de l eue qui noire estoit 
et do chastel qui tornoioit 
et des lions que il ocist 
et do cheualier qu il conquist 
et del uilain lo couenent 
et la bataille do sarpent 
et del nain qui lo salua 
et plus dire ne li daigna 
et coment apres li reuint 
et conment mengier lo couint 
en la chanbre a la damoisele 
qui suer estoit a la pucele 
et coment li frains fu renduz 
et quant do chastel fu issuz 
conment il i auoit ueues 
les queroles parmi les rues 
et conment issuz s en estoit 
sanz enconbrier et sanz destroit 
quant gauuains a ce raconté 
et la pucele a demandé 
congie as barons de la cort 
la roine guenieure i cort 
et li rois et li cheualier 
i sont alé por li proier 
qu auec aus laienz demorast 
et des cheualiers un amast 
qui sont de la table reonde 
 sire damedieus me confonde  
fet ele  se i onques osasse 
se uolentiers ne demorasse 
mes ie ne puis por nule painne  
sa mule demande on li mainne 
si est montee par l estrier 
et li rois la uet conuoier 
mes ele dit que nul conduit 
ne uialt auoir ne lor anuit 
et si estoit il auques tart 
congie prent et si s en depart 
si se remist en l anbleure 
de la damoisele a la mure 
qui s en est tote seule alee 
est ci l auenture finee 
