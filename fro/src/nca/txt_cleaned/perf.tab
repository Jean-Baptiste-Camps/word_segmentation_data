qui petit petit keut 
et qui auques recoillir uelt 
en tel leu la semence espande 
que fruit a cent doubles le rende 
quer en terre qui rien ne ualt 
bone semence i seche e falt 
crestien seme et fait semence 
d un romanz que comence 
et si le seme en si bon leu 
qu il ne puet estre sanz grant preu 
qu il le fait por le plus prodome 
qui seit en l empire de rome 
c est li quens felipe de flandres 
qui mielz ualt ne fist alixandres 
cil que len dit qui tant fu 
mais ie prouerai que li quens 
ualt mielz que cil ne fist asez 
quer il out en lui amassez 
toz les uices et tot les mals 
don li quens est mondes et sals 
li quens est tels que il n escoute 
uilainne parole estoute 
et s il ot mal dire d altrui 
queque il seit ce peise lui 
li quens aime dreite iustise 
et et seinte iglise 
et tote uilanie het 
s est plus large que len ne 
car il done l euangile 
sanz et sanz gile 
et dit ne sace ta senestre 
le bien que feras de ta destre 
cil le sace quil le receit 
et cil qui toz les secroiz ueit 
et set totes les repostailles 
qui sont es cors et es 
l euangile por co dit ele 
tes biens de ta senestre cele 
la senestre senon l esteire 
senefie la ueine gloire 
qui uient de fause ypocrisie 
et la destre que senefie 
charite qui de sa bone oure 
pas ne s auance anceis se coure 
si qu il ne set se celui non 
qui dex et charite a non 
dex est charite et qui uit 
en charite solonc l escrit 
saint pol le dit en lui 
qui maint en deu et deu en lui 
donc saceiz bien de uerite 
que li don sont de charite 
que li bons quens felipe done 
onques nului n en araisonne 
fors son franc coer le debonaire 
qui li loe le bien a faire 
ualt que me ualut 
alixandre qui ne chalut 
de charite ne de nul bien 
oil n en dotez ia de rien 
donc aura sauue sa peine 
chrestien qui entent et i peine 
et des puceles 
se les encontras ne ueis 
et li uaslet le teneit pris 
au pan del hauberc si le tire 
 or me dites  fait il  bel sire 
que est ico qu auez uestu  
fait il  uaslet donc ne l sez tu  
 ia non  fait il  uaslet haubers 
s est ausi pesant comme fers 
qu i est de fer ce ueis tu bien 
de co  fait il  ne sai io rien 
mais mout est biaus se des me saut 
qu en faites uos ne que uos uaut 
uaslet c et a dire legier 
s or uoloies a moi lancier 
gaueloz ne saetes traire 
ne me porriez nul mal faire 
dan cheualier de tes haubes 
gart dex les bises et les cers 
car nule ocire n en porreie 
ne iames apres ne correie  
et li cheualier li redit 
 uaslet di mei se dex t ait 
se tu me sez dire noueles  
uolentiers 
ancor yy anz entiers 
herneis me dona 
le rei artus qui m adoba 
mais or me redi que deuindrent 
li cheualier qui par ci uindrent 
qui les treis pucele chunduient 
uont il pas ou il s en fuient  
et cil dit  sire ores gardez 
le plus haut tertre que uos ueez 
qui cele montaigne auirone 
la sont li destreiz de nalonne 
e quei de ce  fait il  bel frere 
la sont li herceor ma mere 
qui ses terres sement et erent 
et se ces genz i trespasserent 
il les uirent si l uos diront  
et cil dient que il uont 
desqu a cels qui erent l aueine 
se il les ueit et il les meine 
li uaslet prent son chaceor 
si ua la ou li herceor 
hercoent les terres arees 
o les aueines sont semees 
 et uos qui petit estiez 
deus mout bels freres auiez 
petit estiez alaitant 
poi auiez plus de deus anz 
quant grant furent uostre dui frere 
au los et au conseil lor pere 
alerent en deus cors reiaus 
por aueir armes et cheuals 
au rei de caruelon ala 
l ainznez et tant serui l a 
que cheualier fu adobez 
et li autre qui puis fu nez 
fu au rei bon de gomeret 
en un ior andui li uaslet 
adoubez et cheualier furent 
en un ior meimes morurent 
quant ueneient a lor repaire 
quar ioie me uoleient faire 
e au pere que puis n es uit 
od armes furent desconfit 
d armes furent mort andui 
donc i ai grant dol et grant enui 
de l ainzne auindrent merueilles 
car li corbel et les corneilles 
anbedeus les oilz li creuerent 
eissi les genz les trouerent 
de dol biau filz morut li pere 
et ie ai uie mout amere 
sosferte puisque il fu mort 
et uos estiez mis confort 
que i aueie et toz les biens 
quar il n i aueit plus des miens 
rien plus ne m i aueit dex laissié 
dom il me peust faire lie  
li uaslet entent mout petit 
a ce que sa mere li dit 
 a maingier  fait il  me donez 
ne sai de quei m araisonnez 
mais mout iroie uolentiers 
au rei qui fait les cheualiers 
et ie irai queque il peist  
la mere tant com il leist 
le retint et si le seiorne 
si l apareille et atorne 
de chaneuaz grosse chemise 
e braies faites a la guise 
de gales ou len fait ensenble 
chauces et braies ce me senble 
et si ot cote a chaperon 
d un cuier de cherf clos enuiron 
eissi la mere l atorna 
treis iors sanz plus le seiorna 
et plus n i ot mestier losenge 
lors a la mere dol estrange 
si l baise et acole en plorant 
et dit  or ai lo dol mout grant 
biau filz quant aler uos en uei 
uos ireiz a la cort le rei 
si li dirreiz qu armes uos doinst 
del contredit n i aura point 
qu il les uos dorra bien le sai 
mais quant uos uendreiz a l essai 
d armes porter comment ert donques 
co que uos ne ueistes onques 
n a altre ne l ueistes faire 
comment en saurez a chief traire 
maluaisement de co me dot 
mal sereiz afaitié del tot 
n il n est merueille co m est uis 
s on ne set co qu on n a apris 
mais merueille est que len n aprent 
co que ueit et ot souent 
biau filz un sens uos uoil aprendre 
ou il uos fait mout bon entendre 
que s il uos plaist a oir 
grant bien uos en poriet uenir 
cheualier sereiz iusqu a pou 
filz se de plaist et io le lou 
se uos trouez ne pres ne loing 
dame qui d aie ait besoing 
ne pucele desconseillie 
la uostre aie apareillie 
lors seit s eles uos quierent en ce 
quar totes enors i afierent 
qui as dames enor ne porte 
la soe amor deit estre 
dames et puceles et seruez 
si sereiz par tot enorez 
et se uos aucune en preiez 
gardez que ia ne l enuiez 
de nule rien qui li desplaise 
de puceles a mout qui la baise 
s ele baisier uos consent 
le soreplus uos en desfent 
se le uolez laissier por mei 
mais s ele a anel en son dei 
ou a ceinture aumosniere 
se par amor ou par preiere 
le uos done bon iert et bel 
que uos enportez son anel 
de l anel prendre uos dois ie 
et de l amosniere congie 
biau filz encor uos uoil dire el 
ia en chemin nen en ostel 
n aiez longement compaignon 
que uos ne demandez son non 
son non saceiz a la parsone 
car par le non conoist len l ome 
biau filz as prodomes parlez 
et o les prodomes alez 
prodom ne forsconseille mie 
cels qui prennent sa compaignie 
sor tote rien uos uoil preier 
que tu as iglises et a mostier 
alez preier nostre seignor 
qu en cest siecle uos doinst enor 
et uos i doinst si contenir 
qu a bone fin puissiez uenir 
mere  fait il  que est iglise 
un lieu o len fait le seruise 
celui qui ciel et terre fist 
et homes et bestes i mist 
et mostier quei filz co meimes 
une maison bele et seintime 
de cor sainz et de tresors 
s i sacrifie len le cors 
iesu crist la profete seinte 
qui ieus firent honte mainte 
traiz fu et iugiez a tort 
et sofri angoisse de mort 
por les homes et por les femes 
qu en enfer aloent les ames 
quant eles parteient des cors 
et il les en geta defors 
si fu a l estache liez 
batu et puis crucefiez 
et porta corone d espines 
por oir messes et matines 
et por cel seignor aorer 
uos lo gie au mostier aler 
donc irai ie mout uolentiers 
as iglises et as mostiers  
fait li uaslet  d or en auant 
eissi le uos met en couent  
atant n i ot plus de demore 
congie prent et la mere plore 
car sa sele li fu ia mise 
a la maniere et a la guise 
de gales fu apareilliét 
un reuelis aueit cauciét 
et par tot la o il aloit 
treis gaueloz porter soleit 
les gaueloz en uelt porter 
mais deus en fist sa mere oster 
por ce que trop senblast galois 
si eust ele fait les treis 
mout uolentiers se peust estre 
une corgie en sa main destre 
porta por son cheual ferir 
plorant le beise al departir 
la mere qui mout chier l aueit 
et prie deu que il l aueit 
 biau filz  fait ele  deu uos doinst 
ioie plus qu a moi n en remaint 
uos doinst il ou que uos uengiez  
quant li uaslet fu esloigniez 
le get d une pere menue 
si se trestorne et ueit chaue 
sa mere al pie del pont ariere 
et gist pasmee en tel maniere 
com s ele fu ilueques morte 
et cil cille de la reote 
le chaceor parmie la crope 
li cheual ne chet ne cope 
ainz l enporte grant aleure 
parmie la grant forest oscure 
et cheualche des le matin 
tantque le ior uint al declin 
en la forest cele nuit iut 
tantque li cler ior aparut 
au main au chant des oiselet 
s esueille et monte li uaslet 
s a au cheualcier entendu 
tantque il uit un tref tendu 
en une praerie bele 
lez le sor d une fontenele 
le tref fu bel a grant meruelie 
l une meitie en fu uermelie 
e l autre fu d orfreis bendee 
desus out un aigle dorez 
en l aigle fereit le soleil 
qui mout esteit cler et uermeil 
si en reluiseit tot le pre 
de l enluminement del tre 
entor le tref a la reonde 
qui esteit le plus bel del monde 
aueit ramees et foillies 
et loges galesches drecies 
li uaslet uers le tref ala 
et dist ancoisqu i uenist la 
 dex or uei ie uostre maison 
or fereie io desuoison 
se aorer ne uos aloie 
ueir dist ma mere tote uoie 
qui me dist que mostier esteit 
la plus bele chose qui seit 
et me dist que ia ne trouasse 
mostier qu aorer n i alasse 
le criator en qui io crei 
io l irai ia preier par fei 
qu il me doinst enqui a maingier 
quar ie en ai grant mestier  
lors uient el tref si l troue ouert 
enmie le tref un lit couert 
d une cote de paile ueit 
enmie tote sole geseit 
une dameisele endormie 
mais loinc esteit sa compaignie 
qu alé esteient ses puceles 
por coillir floretes noueles 
que par le tref geter uoleit 
autresi com faire soleit 
quant li uaslet al tref entra 
son cheual si fort s esprocha 
que la dameisele l oi 
si s esueilla et tressailli 
et li uaslet qui isnel fu 
dist  pucele io uos salu 
si com ma mere le m aprist 
ma mere le m aprist et dist 
que les puceles saluase 
en quel lieu que les trouase  
la pucele de peor tremble 
por le uaslet qui bel li semble 
si se tient por fole prouee 
de ce que sole l a trouee 
 uaslet  fait ele  tien ta ueie 
fui que mis amis ne te ueie 
ainz uos baiserai par mon chief  
fait li uaslet  quiqu il seit grief 
quar ma mere le m enseigna 
io ueir ne te baisera ia  
fait la pucele  que ie puisse 
fui que mis amis ne te troisse 
car s il te troue tu ies mort  
li uaslet aueit les braz fort 
si l embrache mout uistement 
quar il ne sot faire altrement 
et mist soef tote estendue 
et cele s est mout desfendue 
et gandila quantqu ele pot 
mes desfense mestier n i ot 
que li uaslet en un randon 
ne la baisast uolsist o non 
set feiz si com li conte dit 
tanc un anel en son dei uit 
et une esmeraude mout clere 
 encor me dist  fist il  ma mere 
qu en uostre dei l anel preise 
maisque rens plus ne uos feise 
or ca l anel ie l uoil aueir 
mon anel n auras tu ia ueir  
fait la pucele  que ie sace 
s a force del dei ne l m esrace  
li uaslet par le poing la prent 
a force le dei li estent 
si a l anel de son dei pris 
en son dei meimes l a mis 
et dist  pucele bien aiez 
or m en irai io bien paiez 
et mout meillor baissier uos fait 
que chamberiere que ele ait 
en tote la maison ma mere 
quar n auez pas la boche amerre  
cele plore et dit  uaslet 
n enportez pas mon anelet 
quar i en sereie malbaillie 
et tu en perdreies la uie 
quequ il targe ie l te pramet  
le uaslet a son coer ne met 
rien nule de quantque il ot 
mais de ce que ieuné ot 
morreit de faim a malle fin 
un bocel troue plein de uin 
et un henap d argent de lonc 
et ueit sor un trosel de ionc 
une toaille tote noue 
il la sozlieue et desoz troue 
treis pastez fierz de chieure fres 
ne li enoia pas cest mes 
par la fain qui forment l angoise 
un des pastez deuant lui froise 
et mainga par mout grant talent 
et uersa el henap d argent 
del uin qui n esteit mie lez 
et beit souent a mout grant trez 
et dit  pucele cest pastez 
ne sereit par mei hui gastez 
uenez maingier qu il sont mout buen 
assez aura chascun del soen 
si n i remaindra un entiers  
et cele plore endementiers 
queque cil la prie et semont 
unques un mot ne li respont 
et cil mainga tant com li plot 
et but del uin qu asez en ot 
et prist congie tot maintenant 
si recouri le remanant 
et commanda a deu celui 
qui son soior point n enbeli 
 dex uos salt  fait il  bele amie 
mais por deu ne uos poist il mie 
de uostre anel se io l enport 
anceisque io moire de mort 
le uos gueredonerai ie 
io m en ueis a uostre congie  
et cele plore et dit que ia 
a deu ne le commandera 
quer il li couendra por lui 
tant aueir mal et grant enui 
que tant n en ot nule chaitiue 
 ne ia por tei tant com io uiue 
n en aurai secors ne aie 
si saces que tu m as traie  
eissi remest cele plorant 
puis n ala gaires demorant 
ses amis qui del bois reuint 
del uaslet que sa uoie tint 
uit les esclos mout li greua 
et s amie plorant troua 
et dist  dameisele ie crei 
a cez enseignez que io uei 
que cheualier a eu ici 
non a sire ie l uos afi 
mais un uaslet galeis i out 
enuios et uilain et sot 
qui a de uostre uin beu 
tant com li plot et bon li fu 
et mainga de uoz tres pastez 
et por co bele si plorez 
s il eust beu et maingié 
trestot si le uolsise ie 
il i a plus sire  fait ele 
 mis anel est en la querele 
qu i le m a tolu si l enporte 
io uolsisse mielz estre morte 
que l en eust issi  
es uos celui desconforté 
et angoisos en son coraige 
 par fei  fait il  ci a oltrage 
et desqu il l enporte si l ait 
io quit que il i ot plus fait 
se plus i eut ne l celez ia 
sire  fait ele  il me baisa 
baisa ueire ie l uos di bien 
mais co fut maleeit gre mien 
et uos le uolsistes si uos plot 
unques nul contredit n i ot  
fait cil que ielosie angoise 
 quidez que bien ne uos conoise 
si faiz bien certes uos quenois 
ne sui si lanier ne si lois 
que uostre fausete ne uoie 
entree estes en male uoie 
iamais ne maingera d aueine 
entree estes en male peine 
uostre cheual ne n iert seigniez 
tantque io me serai uengiez 
et la ou il desfeerra 
iames referré ne sera 
s il muert uos me suireiz a pie 
ne iames ne seront changié 
li drap don uos estes uestue 
ainz me suireiz a pie et nue 
tantque la teste en aurai prise 
io n en ferai altre iustise  
atant s asist et si mainga 
et li uaslet tant cheualcha 
qu il uit un charbonier uenant 
un asne deuant lui menant 
 uilain  fait il  enseigne mei 
qui l asne menes deuant tei 
la plus dreite ueie a cardoil 
le rei artur que ueeir uoil 
il fait cheualiers co dit en 
uaslet  fait  en icest sen 
a un chastel sor mer asis 
li reis artur sor mer amis 
lie et dolent i troueras 
a cel chastel se tu i uas 
or me diroies ia mon uoel 
de quei li reis a ioie et doel 
ie l te dirrai  fait il  mout tost 
li reis artus et tot son ost 
s est au rei rion combatu 
li reis des iles fu uencu 
de co est li reis artur liez 
et de ses compaignons iriez 
qui as chastels se departirent 
la ou le meillor seior uirent 
n il ne set comment il lor ua 
de co est li doel que li reis a  
li uaslet ne prise un denier 
les noueles au charbonier 
fors tantque en la ueie entra 
cele part ou il li mostra 
tantque sor mer uit un chastel 
mout et fort et bel 
et ueit eissir parmie la porte 
un cheualier armé qui porte 
une cope d or en sa main 
sa lance teneit et son frein 
et son escu en la senestre 
et la cope d or en la destre 
et ses armes bien li sioent 
qui totes uermeilles estoient 
li uaslet uit les armes beles 
qui furent fresches et noueles 
si li plorent et dit  par fei 
cestes demanderai au rei 
s il les me done bel m en iert 
et dehe ait qui autres quiert  
atant uers le schastel s en cort 
que tart li ert qu il uienge a cort 
tantque pres del cheualier uient 
et le cheualier le retient 
un petit si li demanda 
 ou iras tu uaslet diua  
 ie uoil  fait il  a cort aler 
au rei uos armes demander 
uaslet  fait il  tu feras bien 
or ua donc tost et tost reuien 
et tant diras al maluais rei 
se il ne uelt tenir de mei 
sa terre que il la me rende 
ou il enueit qui la desfende 
uers mei qui di qu ille est meine 
et a ces enseignes 
se il altrement ne t creit 
que deuant lui pris orendreit 
ceste cope d or que i enport 
ou qu il quiert altre qui li 
quer cist n i a mot entendu 
iusqu a la cort n a atendu 
ou li reis et li cheualier 
esteient asis au maingier 
la sale fu a terre aual 
et li uaslet entre a cheual 
en la sale qui mout fu lee 
et longe de marbre pauee 
et li reis artur fu asis 
au chief d une table pensis 
et tuit li cheualier maingoent 
et li uns as tables parloent 
fors lui qui fu pensis et muz 
li uaslet est auant uenuz 
n il ne set le quel il salut 
quer li rei mie ne conut 
tantque ienet contre lui uint 
qui en sa main un cotel tint 
 uaslet  fait il  tu qui ca uient 
qui en ta main un cotel tient 
mostre mei le quel est li reis  
ionet qui mout fu corteis 
li dist  amis ueez le la  
et cil tantost uers lui ala 
si l salua si com il sot 
li reis pensa si ne dit mot 
et cil altre feiz l araisonne 
et li reis pense mot ne sone 
 cist reis ne fist cheualier onques 
quant on parole n en pot traire 
comment porreit cheualier faire  
tantost de retorner s atorne 
le chief de son chaceor torne 
mais si pres le rei l ot mené 
a guisse d ome malsené 
qui deuant lui desor la table 
li abati sanz nule fable 
del chief un chapel de bonet 
li reis torne uers le uaslet 
son chief qu il aueit baisié 
si a tot son pense laissié 
et dit  bel frere bien uengiez 
et pri uos que mal ne l tiengnez 
ce qu a uostre salu me toi 
d ire respondre ne uos poi 
quer li piere enemi que i aie 
qui plus me het et plus m esmaie 
m a ci ma terre contredite 
et tant est fel que tote quite 
dist qu il aura ou uoille ou non 
li uermeil cheualier a non 
de la forest de quinquerei 
et la reine deuant mei 
esteit ci uenue seir 
por conforter et por ueeir 
ces cheualier qui sont dreciez 
ne m eust gaires coreciez 
li cheualiers de quantqu il dit 
mais deuant moi ma cope prist 
et si folement l enleua 
que sor la reine uersa 
le uin dom ele esteit pleine 
ci eut eure laide et uileine 
et la reine en est entree 
de dol et d ire enflamee 
en sa chambre ou ele se rist 
io ne quit pas se dex m ait 
que ele en puisse eschaper uiue  
le uaslet ne prise pas une ciue 
quenque li reis li dit et conte 
ne de son doel ne de sa honte 
ne de lui ne li rechalt il 
 faites moi cheualier  fait il 
 sire reis quer aler m en uoil  
cler et riant furent li oil 
en la teste au uaslet sauuaige 
nuls qui l ueie ne l tient a sage 
mais trestuit cil qui le ueient 
por bel et por gent le teneient 
 amis  fait li reis  descendez 
et uostre chaceor rendez 
a cel uaslet si l gardera 
et uostre uolente sera 
faite a deu en ai le uo 
a m enor et a uostre prou  
et li uaslet a respondu 
 ia n esteient pas descendu 
cels que i encontrai en la lande 
et uos uolez que io descende 
ia par mon chief n en descendrai 
mais faites tost si m en irai 
a  fait li reis  biaus amis chiers 
io le ferai mout uolentiers 
a uostre prou et a mon henor 
fei que ie dei mien seignor  
fait li uaslet  biau sire reis 
ne serai cheualier des meis 
se cheualier uermeil ne sui 
donez mei les armes celui 
que i encontrai dedenz la porte 
qui uostre cope d or enporte 
li seneschal qui fu bleciez 
de ce qu il ot s est corociez 
et dit  amis uos auez dreit 
alez li tolir orendreit 
les armes que eles sont uoz 
ne feistes mie que soz 
quant uos por ce uenistes ci 
keus  fait li reis  por deu merci 
trop dites uolentiers enui 
si ne uos chalt onques a qui 
a prodome est ce trop lait uice 
por ce se li uaslet est nice 
s est il espeir mout gentil hom 
et se ce le uient d aprison 
en ce pot il proz et saige estre 
uilanie est d altrui gaber 
et des frans homes ramposner 
prodom ne se deit entremetre 
de nule rien altrui prametre 
que doner ne li puisse ou uoille 
que lo celui n acoille 
qui sanz prametre est sis amis 
et desque il li a promis 
si bee a la pramesse aueir 
et por ce si poet len saueir 
que assez uendroit mielz ueer 
a home que faire baer 
car qui le dreit dire uoldreit 
sei meimes gabe et deceit 
qui fait pramesse et ne la solt 
quer le cor son ami se tolt  
eissi li rei a keu parlot 
et li uaslet qui s en alot 
a une pucele ueue 
bele et gente si la salue 
et ele lui et si li rist 
et en riant itant li dist 
 uaslet se tu uis par aage 
io pens et crei en mon coraige 
et saces qu il auerrera 
que en tot le monde nen aura 
nul meillor cheualier de tei 
eissi le pens eissi le crei  
et la pucele n aueit ris 
passé aueit anz plus que yy 
et ce dist ele si 
que tuit l oirent et quei salt 
que la parole enuia mout 
si li dona un colp estot 
de la paume en la face tendre 
que il la fist a terre estendre 
quant la pucele feru 
en son retor troua un sot 
lez une chemine estant 
si le bota al feu ardant 
del pie par corrot et par ire 
por co que li sot soleit dire 
 ceste pucele ne rira 
iusque tantque ele uerra 
celui qui por cheualerie 
aura tote la seignorie  
eissi cil crie et cele plore 
et li uaslet plus ne demore 
ainz s en retorne sanz conseil 
apres le cheualier uermeil 
ionet qui les dreiz sentiers 
saueit et mout tres uolentiers 
aportoit noueles a cort 
ouoc son compaignon s en cort 
par un degre delez la sale 
et par une posterne auale 
tantque il uint au chemin dreit 
ou le cheualier atendeit 
cheualerie et auenture 
et li uaslet grant aleure 
uent uers lui por ses armes prendre 
et li cheualier por atendre 
s aueit la cope d or ius mise 
soz un perron de roche bise 
quant li uaslet aprocié l ot 
tantque l un l autre oir pot 
s il escrie  metez les ius 
les armes ne les portez plus 
car li reis artur le uos mande 
et li cheualier li demande 
 uaslet ose couenir 
por le dreit le rei maintenir 
se nus i uient ne l celer pas 
comment deiable est ce or gas 
dans cheualier que uos me faites 
qu encor n auez mes armes traites 
ostés les tost ie l uos commant 
uaslet  fait il  ie l te demant 
se nus i uient de par le rei 
qui combatre se uoille a mei 
dan cheualier quer ostez tost 
les armes que io n es uos ost 
car plus ne les uos sofrerai 
bien saceiz que io uos ferra 
se plus parler m en faisiez  
lors fu le cheualier iriez 
sa lance a a dous mains leuee 
si l en dona mout grant colee 
par les espaules en trauers 
de la ou n esteit pas li fers 
si qu il est tot bronchié aual 
iusque sor le col del cheual 
et li uaslet s et corociez 
quant il senti qu il fu bleciez 
de la colee qu il ot prise 
en l uil al mielz qu il puet l auise 
et lait aler le gauelot 
si qu il ne ueit n enten ne n ot 
si l fiert parmie lo ceruel 
qui d altre part del haterel 
le sanc et la ceruele espant 
de la dolor lo cor li mant 
si uersse et chiet tot estendu 
et li uaslet est descendu 
si met la lance a une part 
et l escu del col li depart 
mais il ne set uenir a chief 
del haume qu il a en son chief 
qu il set comment il le prenge 
et s a talent qu il la desceigne 
l espee mais il ne set faire 
ne del fore ne la pot traire 
ainz prent le fore et sace et tire 
ionet si commence a riere 
car le uaslet ueit entrepris 
 ice que est  fait il  amis 
que faites uos io ne sai quei 
ia quideie que uostre rei 
m eust ices armes donees 
mais ainz aurai a chabenees 
trestot esbraoné mort 
que nule des armes enport 
qu tienent si au cors 
que ce dedenz et ce defors 
est trestoz un si com mei semble 
que eles se tienent si ensemble 
or ne uos esmaiez de rien 
quer i es departi mout bien 
se uos uolez  fait ionet 
 faites donc tost  fait li uaslet 
 si s me donnez sanz plus d arest  
tantost ionet li desuest 
et iusqu an l orteil le deschauce 
ne li laise hauberc ne chauce 
ne haume el chief n autre armeure 
mais li uaslet sa uesteure 
ne laissier ne ne preist 
por rien que ionet li deist 
une cote mout aaisie 
de drap de soie ganbaise 
que desoz son hauberc uesteit 
li cheualier quant uis esteit 
n oster ne li pot de ses piez 
les reuelins qu aueit chauciez 
ainz dist  deiable est ce or gaps 
que io chaucerai mes bons dras 
que ma mere me fist l autreier 
por les dras a cest cheualiers 
ma bone chemise de chanue 
por ceste qui est mole et tanue 
uodriez uos que ie laisse 
ma cote ou point d eue ne passe 
por ceste qui n en tendreit gote 
honie seit sa gorge tote 
qui changera ne loing ne pres 
ses buens dras por altrui malues  
molt grief chose est de fol aprendre 
rien fors les armes ne uelt prendre 
por preiere que lon li face 
yonet les chauces li lace 
et sor les reuelins li chace 
les esperons desor la chauce 
puis li ad le hauberc uestu 
tel c onques nul mieldre ne fu 
e sor la coiffe li asiet 
li haume qui mout bien li siet 
et de l espee li enseigne 
que pendant et lastche le ceint 
puis li met li pie en l estrier 
si l fait monter sor le destrier 
onc mais estrin ueu n aueit 
ne d eperon rien ne saueit 
fors de cillante et de reorte 
yonet l escu li aporte 
et la lance puis si li baille 
anceisque ionet s en aille 
dist li uaslet  amis pernez 
mon chaceor et l en menét 
qu il est mout ben icel uos doing 
por ce que ie n en ai mais soing 
et portez la cope le rei 
et si l saluez de par mei 
et tant direz a la pucele 
que keu feri en la maisele 
que se io puis ainzque io muire 
li puis io et bien metre cuire 
que por uengie se tendra  
et cil respont que il rendra 
au rei sa cope et son messaige 
a lei d ome sage 
atant departent si s en uont 
en la sale ou li baron sont 
entre yonet parmie la porte 
qui au rei sa cope reporte 
si li dist  sire or faites ioie 
quer uostre cope en renuoie 
uotre cheualier qui ci fu  
del quel cheualier me dis tu  
fait li rei qui en sa grant ire 
esteit encor  e non deu sire  
fait yonet  del uaslet di 
qui orendreit parti de ci 
dist tu donc del uaslet galois 
qui me demanda  fait li rois 
 les armes de sinople teintes 
au cheualier qui hontes maintes 
m a faites solonc son peeir 
sire de lui di io por ueir 
e ma cope comment ot il 
aime le tant ou prise cil 
qu i li ad de son gre rendue 
anceis li ad si chier uendue 
li uaslet qu il l en a ocis 
comment fu ce bel dolz amis 
sire ne sai maisque io ui 
que le cheualier le feri 
de sa lance et fist grant enui 
et li uaslet referi lui 
d un gauelot parmie 
si qu il li fist par de desrire 
le sanc et la ceruele espandre 
et fist a terre mort estandre  
lors dist le rei au seneschal 
 ha qeu com m auez hui fait mal 
par uostre lange l ennuiose 
qui aura dite tante oisose 
tel cheualier m auez tolu 
qui hui cest ior m a mout ualu 
sire  fait yonet au rei 
 par mon chief il mande par mei 
a la pucele la reine 
que keu feri par aatine 
por mal de lui et por despit 
que il la uengera s il uit 
tantqu il puisse uenir en leu 
le fol qui sist delez le feu 
ot la parole et salt en piez 
si est deuant le rei mout liez 
s a tel ioie qu il trepe et salt 
et dist au rei  se deu me salt 
or aprocent les auentures 
des feleneses et des dures 
et uerreiz auenir souent 
et si uos met bien en couent 
que keus puet estre tot certains 
que mal uit ses piez et ses mains 
et sa lange fole et uilainne 
que ainzque past la quarantaine 
aura le cheualier uengié 
le coup qu il me dona del pie 
et la est mout chier uendue 
et comparee et chier rendue 
que il dona a la pucele 
qu entre le cote et l aisele 
le braz destre li brisera 
un demie an le portera 
au col pendu et bien le port 
n i pot faillir plus que la mort  
ceste parole tant greua 
que por poi que il ne creua 
de maltalent et de corot 
que il ne l osa ueiant toz 
tel conreer que mort l eust 
por ce que al rei despleust 
laissa que il ne l enuai 
et li reis dist  ahi ahi 
keus com m auez hui corecié 
qui asené et adrecié 
le uaslet as armes eust 
tant com poi aidier s en seust 
et de l escu et de la lance 
bon cheualier fu sanz dotance 
mais il ne set ne poi ne bien 
d armes ne de nul altre rien 
que neis tenir ne saurait 
l espee se besoing aueit 
or siet armé sor son cheual 
il encontre aucun uassal 
qui por son cheual gaagnier 
ne l dotera a mehaignier 
tost mort ou mehaignié l aura 
que desfendre ne s en saura 
tant est nices et baasteals 
si n aura tost fait ses aueals 
eissi li reis pleint et regrete 
le uaslet et fait chiere mate 
mais il n i pot rien conquester 
si laise la parole ester 
et li uaslet sanz nul arest 
uait cheualcant par la forest 
tantqu as terres pleines uint 
sor une riuiere qui tint 
de le plus d une arbalestee 
et esteit prest de tote entree 
et retraite en son conduit 
enuers la riuiere qui bruit 
s en ua tote la praerie 
mais en l eue n entra il mie 
qu il la ueit mout parfonde et neire 
et plus assez corant que leire 
si s en ua par solonc la riue 
lez une grant roche naiue 
qui d altre part de lonc esteit 
si que l eue au pie li bateit 
sor cele roche en un pendant 
qui uers mer descendant 
out un chastel mout riche et fort 
si com l eue alot au regort 
torna le uaslet a senestre 
et uit les tors del chastel nestre 
qu auis li fu qu eles nasoient 
fors de la roche s en isseient 
enmie le chastel en estant 
out une tor et fort et grant 
une barbecene mout fort 
aueit tornee uers le gort 
qui a la mer se combateit 
que la mer al front li bateit 
a quatre parties del mur 
dun li quarel esteient dur 
aueit quatre basses torelles 
qui mout esteient forz et beles 
li chastel fu mout bien seiant 
et mout aiesiez par dedanz 
deuant le chastelet roont 
oot sor l eue drecié un pont 
de pire et d ateise et de chauz 
li pont esteit mout fort et halz 
et bataillié trestoz entor 
enmie le pont out une tor 
et deuant un pont torneiz 
qui esteit faiz et establiz 
a ce que la dreiture aporte 
le ior est pont et la nuit porte 
li uaslet uers le pont chemine 
uestu d une robe d ermine 
s alot un prodom esbatant 
par desor le pont et si atant 
celui qui uers le pont ueneit 
li prodom en sa main teneit 
par contenance un bastonnet 
apres lui furent dui uaslet 
trestoz de ses armes uestuz 
cel qui uient a bien retenu 
co que sa mere li aprist 
quer il le salua et dist 
 sire ce m enseigna ma mere 
dex te beneie bel frere  
li prodom qui nices le set 
au parler l entent bien et ot 
et dist  bel frere don uiens tu 
donc de la cort au rei artu  
que feis cheualier m a fait 
li reis qui bone auenture ait 
cheualier se deu bien me doinst 
ne quidoie qu en icest point 
de tel chose li souenist 
d el quidoie qu il li tenist 
al rei que cheualier faire 
or me di frere debonaire 
ces armes qui les te bailla 
li reis  fait il  les me dona 
dona comment  et il li conte 
si com oi l auez le conte 
qui autre feiz le contereit 
enuiz et oissose sereit 
quer nul conte de co n amande 
et li prodom li redemande 
qu il set faire de son cheual 
 ie l cor bien amont et aual 
tot autresi com io coroie 
le chaceor que ie auoie 
qu en la maison ma mere pris 
et de uoz armes bel amis 
me redites qu en sauez faire 
ie n sai bien ester et retraire 
si com li uaslet m en arma 
qui ueiant mei en desarma 
celui qu i en aueie mort 
eissi legierement les port 
qu eles ne mes grieuent de rien 
si m ait dex co pris io bien  
fait li prodom  et mout me siet 
or me dites s il ne uos griet 
quel besoing uos amena ca 
sire ma mere m enseigna 
que uers les prodomes alasse 
et que a els me conseillasse 
si creise co que els direient 
quer prou i ont cels qui les creient  
et li prodom respont  bel frere 
beneite soit uostre mere 
qu ele uos conseilla bien 
mais uolez moi plus dire rien 
oil et quei tant et nen mes 
que uos me herbergiez imes 
mout uolentiers  fait li prodom 
 mais uos m otroereiz un don 
don grant bien uenir uos uerrez 
et quei  fait il  que uos creez 
le conseil uostre mere et mei 
par fei  fait il  et io l otrei 
don descendez  et cil descent 
uns des uaslez son cheual prent 
des deus qui furent uenu la 
et li autre le desarma 
si remest en la robe sote 
es reuelins et en la coste 
de cerf malfaite et maltaillie 
que sa mere li out baillie 
et li prodon se fist chaucier 
ses esperons trenchant d acier 
que le uaslet ot aportez 
si est sor le cheual montét 
et l escu par la guige pent 
a son col et la lance prent 
et dist  amis or aprenez 
d armes et garde uos donez 
comment len deit lance tenir 
son cheual poindre et retenir  
lors a despleie l enseigne 
si la prent et l enseigne 
coment on deit son escu prendre 
un petit le fait auant pendre 
si qu al col del cheual se iont 
puis met la lance el filtre et point 
le cheual qui yy mars ualeit 
que uos plus uolentiers n aleit 
plus tost ne de meillor uertu 
li prodon sot mout de l escu 
et del ceual et de la lance 
que il out compris des esfance 
si plot mout al uaslet et sist 
tot quantque li prodome fist 
quant il out fait tost son cembel 
deuant le uaslet bien et bel 
qui bien s en fu garde donee 
si s en reuient lance leuee 
al uaslet et demande li 
 amis sauriez uos eissi 
la lance et l escu demener 
et le cheual poindre et mener  
et cil dit que tot a deliure 
ne querreit ia un ior plus uiure 
ne terre ne aueir n eust 
mais altresi faire seust 
 co qu en set poet on aprendre 
qui i uelt pener e entendre  
dist li prodom  biaus amis chiers 
il couient a trestoz mestiers 
et coer et poine et us aueir 
par cest yy puet lon saueir mout tost 
et quant uos onques ne l feistes 
ne altre faire ne l ueistes 
se uos faire ne le sauez 
honte ne blasme n i auez  
lors li fist li prodom monter 
et il comence a porter 
si a dreit la lance et l escu 
com il eust tot ior uescu 
encor tornoiement ne en guere 
et alé par trestote terres 
querrant bataille et auenture 
quer il li ueneit de nature 
et quant nature li aprent 
et li coer del tot l i entent 
ne li pot estre rien greuaine 
la ou n a terre et coer et peine 
par cez yy choses si bien l a fait 
que au prodome mout desplet 
a qu il diseit en son corage 
que s il se fust tot son coraige 
d armes penez et trauailliez 
si fu il ia apris assez 
quant li uaslet a pris son tor 
deuant li prodom al retor 
lance leuee s en repaire 
si com il i out ueu faire 
et dit  sire ai ie bien fait 
quidez que ia mestier m ait 
peine se ia metre l i uoil 
unques rien n en uirent mi oil 
donc io si grant crieme eusse 
mout uoldreie que i en seusse 
autretant com uos en saura  
fait li prodom  uos ne sauez  
li prodom par treis feiz monta 
et par treis feiz d armes li mostra 
quanque onques mestier li ot 
et quant asez mostré l en ot 
par treis feiz monter le fist 
et a la desraine li dit 
 amis se uos encontriez 
un cheualier que feriez 
s il uoz fereit ie l referroie 
et se uostre lance pecoie 
apres ce n i aureit il plus 
mais as ponz li coroie sus 
amis ce ne fereiz uos mie 
que ferai donc par escremie 
de l espee le deiz requerre  
lors fiche deuant lui en terre 
la lance en estant tote dreite 
li prodom qui mout le coueite 
d armes enseignier et aprendre 
que il sace bien desfandre 
de l espee s en l en requiert 
et enuair quant lieus en iert 
puis a main a l espee misse 
 amis  fait il  en itel guisse 
uos desfendrez s en uos asalt 
de ce  dist il  dex me salt 
ne set nus home tant com io faz 
as borreaus et as 
chies ma mere an apris asez 
tantque souent en fui lassez 
donc alon hui mes a l ostel  
dist li prodom  donc n i a el 
et uos aureiz quilqu il enuit 
ostel sanz uilanie anuit  
lors s en uont andui coste a coste 
et li uaslet dit a son oste 
 sire ma mere m enseigna 
qu a nule home n alasse 
ne compaignie u lui n eusse 
grantment que son non ne seusse 
ice m enseigna a saueir 
io uoil lo uostre non saueir  
fait se il  par le mien greuon 
gornemanz de groaz ai non  
e si a l ostel andos s en uienent 
et main a main andui se tienent 
a la montee d un degre 
uint un uaslet tot de son gre 
qui aporta un mantel cort 
le uaslet afubler en cort 
qu apres le chalt ne li preist 
freidure qui mal li feist 
riche maison et bel et grant 
out li prodom et beles et gent 
et li maingier fu acesmez 
et biaus et bons fu aprestez 
si lauerent li cheualier 
puis si asistrent al maingier 
et li prodom lez lui asist 
le uaslet et mangier le fist 
auec lui en une escuele 
des mes ne faz altre nouele 
quant en i ot ne quels il furent 
mais assez maingierent et burent 
del maingier ne faz altre fable 
quant leué furent de la table 
li prodom qui mout fu corteis 
preia de demorer un meis 
le uaslet qui delez lui sist 
un an tot plein se il uolsist 
le retenist il uolentiers 
si apreist endementiers 
tels chose se il li pleut 
que ost et besoing li eut 
et li uaslet respont apres 
 sire ne sai se io sui pres 
del maneir ou ma mere maint 
mais io pri deu qu a lui 
si c oncor la puisse ueeir 
que pasmee la ui chaair 
al chief del pont deuant la porte 
ne sai s ele est ou uiue ou morte 
de dol de mei qui la laissai 
chai pasmee bien le sai 
et por ico ne poet pas estre 
deuant co que sace son estre 
que io feise lonc seior 
ainz m en irai demain al ior  
li prosdom ot que rien ne ualt 
preiere 
si uont cocher sanz plus de plait 
atant li lit esteient fait 
li prodome matin leua 
al lit al uaslet en ala 
la ou il le troua gesant 
si li fist porter un presant 
chemise et braies de chansil 
et chauces teintes en brasil 
de seie 
qui fu teisue et faite en inde 
por ce que uestir li feist 
li enueia et si li dist 
 amis ces dras que ci ueez 
uestireiz se uos m en creez  
et li uaslet respont  bel sire 
mielz dire 
li drap que ma mere me fist 
donc ne ualent il miel que cist 
et uos uolez que les ueste 
uaslet fei que ie dei ma teste  
fait li prodome  ainz ualent pis 
uos me deistes biaus amis 
quant io uos amenai caenz 
que uos toz mes commandement 
feriez et io si ferai  
fait li uaslet  ia n en serai 
encontre uos de nule chose  
as dras uestir plus ne repose 
si a les sa mere laissiez 
et li prodom s est abaissiez 
si li chauca l esperon destre 
la costume soloit tel estre 
que cil qui faiseit cheualier 
li deuoit l esperon chaucier 
d altres uaslez assez i out 
chascuns qui auenir i pout 
a lui armer a la main mise 
li prodom a l espee prise 
si li ceint et si le baissa 
et dist que donee li a 
le plus haut ordre ouec l espee 
que dex ai faite et commandé 
c est ordre de 
qui deit estre sanz uilanie 
et dist  bel frere or uos souiengne 
se il auient que il uos couienge 
combatre a acon cheualier 
uos ueil dire et preier 
se uos en uenez el desus 
que uers uos ne se puise plus 
desfendre ne contretenir 
ainz l estuece arrier uenir 
gardez que merci en aiez 
et que issi ne l ociez 
ne parlez pas trop uolentiers 
car n en poet estre trop parliers 
et li saige dit et retrait 
qui trop parole pechie fait 
por ce bel sire uos chasti 
de trop parler et si uos pri 
se uos trouez home ne femme 
ou seit demoisele ou dame 
desconseillie d aucune rien 
conseilliez l en si fereiz bien 
un altre chose uos apreig 
que ne tornez pas a desdeng 
car ne fait pas a desdeignier 
uolentiers alez au mostier 
preier celui qui trestot fait 
que de uostre arme merci ait 
et qu en cest siecle terrien 
uos gart comme son crestien  
li uaslet a dit au prodomme 
 de toz les apostres de rome 
seiez uos beneiet bel sire 
ma mere oi altretel dire 
or ne dites iames bel frere  
fait li prodom  que uostre mere 
uos ait rien apris se io non 
et de co neient ne uos blasmon 
se uos l auez dit iusque ci 
mais desormes uostre merci 
uos pri que uos en chastiez 
et se uos plus le disiez 
por ce uos di gardez uos en 
qui ce direit gabereit len 
et que dirai io donc bel sire 
li uauasor ce poez dire 
qui uostre esperon uos chauca 
le uos aprist et enseigna  
et il li a le don doné 
que iames ne sera soné 
un mot tant com il sera uis 
se de lui non que il est uis 
que ce est bien qu il li enseigne 
et il nule rien n en desdeigne 
si ad sa main leuee en halt 
et dist  biau sire dex uos salt 
alez a deu qui uos conduie 
quer la demore uos henuie  
li nouels cheualier s en part 
de son oste mout li est tart 
que a sa mere uenir puisse 
et que sa mere uiue truisse 
si se met es forez soutaines 
quer assez mielz qu es terres pleignes 
li ualez se reconoisseit 
et cheualche tantque il ueit 
un chastel fort et bien seiant 
mais fors des murs ne uoit neiant 
fors mer et eue et terre gaste 
d aler uers le chastel se haste 
tantque deuant la porte uient 
mais un pont passer li couient 
si feible ainzqu a la porte uiengne 
qu a peine quit qu il le sostienge 
li cheualier sor le pont monte 
si le passe que mal ne honte 
ne encombrier ne li auint 
iusque deuant la porte uint 
si la troua fermee de clef 
il n i hurta mie soef 
ne n i apele mie bas 
tant i feri qu eneslepas 
uint as par la sale 
une pucele maigre et pale 
et dist  qui est qui la apele  
cil regarde uers la pucele 
si la ueit et dit  bele amie 
un cheualier sui qui uos prie 
que laainz me laissiez entrer 
ostel anuit me fai prester 
sire  dist ele  uos l aureiz 
mais ia gre ne uos en saureiz 
et neporquant si uos ferons 
si bel ostel com nos porrons  
lors s est la pucele arier traite 
et cil qui a la porte agaite 
crient qu il le facent trop ester 
lors commence a apeler 
tantost yy serianz uindrent 
qui grant haces en lor col tindrent 
et chascun out ceinte s espee 
si ont la porte desfermee 
si li dient  uenez auant  
s a aisse fussent li seriant 
mout fussent bels mais il auoient 
mesese tantque il esteient 
de ieuner et de ueillier 
teus que en se peust merueillier 
et il eut bien defors trouee 
la terre nue et degastee 
dedenz riens ne li amenda 
que par tot la ou il ala 
troua degastees les rues 
et les maisons ueit dechaues 
que home ne feme ne ueit 
dous mostiers en la uile aueit 
qui esteient des abeies 
li uns de esbaihies 
l autre de moines esgarez 
ne troua mie bien parez 
les mostiers ne bien portenduz 
ainz erent creuez et fenduz 
les murs et les tors descouertes 
et les messons furent ouertes 
ausi de nuit comme de ior 
molin n i molt ne ne quit for 
en milleu de tot le chastel 
n en n i aueit pain ne gastel 
ne uitaille qui fust a uendre 
don len peust un denier prendre 
eissi troua le chastel gaste 
qu il n i aueit ne pain ne paste 
ne uin ne cidre ne cerueise 
uers un paleis couert d ateise 
l en ont li yy seriant mené 
et descendu et desarmé 
et tantost un uaslet auale 
parmie les degrez de la sale 
qui aporta un mantel gris 
au col au cheualier l a mis 
et un altre a establé 
son cheual la ou il n ot ble 
ne fain ne foere se poi non 
car il n esteit en la maison 
li autre deuant els le font 
monter par les degrez amont 
en la sale qui mout fu bele 
dui prodome et une pucele 
li sont a l encontre uenuz 
li prodome esteient chanuz 
nen pas si que tuit fussent blanc 
del bel aage o tot le sanc 
et o tote lor force fussent 
s enui et pesance n eussent 
la damoisele fu mout cointe 
plus acesmee et plus iointe 
que espreuier ne paepegauz 
si mantel fu et si bliauz 
d une porpre neire estelee 
et si ne fu mie pelee 
la pene qui d ermine fu 
d un sabelin neir et chanu 
qui n esteit trop lonc ne trop lez 
fu li mantel al col orlez 
et se ie onques fis deuise 
de belte que deus eust mise 
en chief de feme ne en face 
or me replest que une en face 
et ie n en mentirai de mot 
deslie fu et si ot 
les cheuels si estre poist 
que bien quidast qui les ueist 
que il fussent tuit de fin or 
tan li cheuel sor 
le front ot blanc soef et plein 
com se il fust ouré o main 
com s a main d ome euré l eust 
de cirre ou de pire ou de fust 
et large entroil 
en la teste furent li oil 
et uair et cler et riant 
le nes ot dreit et lonc et grant 
et mout aueneit en son uis 
le blanc o le roge ademis 
come sinople o argent 
cors ot bien fait et bel et gent 
dex qui l auoit faite a merueille 
onques puis ne fist sa pareille 
ne deuant faite ne l auoit 
quant li cheualier la uoit 
si la salue et ele lui 
et li cheualier amedui 
et la dameisele le prent 
par la main 
et dist  biau sire cest ostel 
certes n iert pas enquenuit tel 
comme a prodome couendreit 
se io uos disoie orendreit 
tos nostre couienge et nostre estre 
uos quideriez puet ce estre 
que de maluaistie le deisse 
por ce qu aler uos an feise 
mais s il uos plet or en uenez 
l ostel tel com il est pernez 
et dex uos doinst meillor demain  
eissi le mena par la main 
iusqu a une chambre celee 
qui mout et lee esteit et longe 
sor une cote de samit 
qui ert estendue en un lit 
se sont andui laienz asis 
cheualiers uindrent yy et yy 
laienz uindrent et si s asistrent 
deuant le dame et mot ne distrent 
et cil de parler se tenoit 
qui d un chasti li souenoit 
que li prodom li aueit fait 
si en teneient un tel plait 
tuit li cheualier a conseil 
 dex  dist chascun  mout merueil 
se muz esteit cist dameisels 
grant doel sereit quer mout est biaus 
onc ne naqui plus bel de femme 
mout auient bien delez ma dame 
et ma dame ausi delez lui 
s il ne fusent muez andui 
tant par est biaus et ceste bele 
c onques cheualier ne pucele 
n en uindrent ausi bien ensemble 
et de l un et de l autre senble 
que dex por l un l autre feist 
por ce qu ensenble les meist  
trestuit grant parole en faiseient 
et la dameisele atendeit 
qu el aparlat de queque soit 
et la dameisele atendoit 
tantqu ele uit tres bien et sot 
que cil ne li diret iames 
s el ne l araisone auant 
et dist mout debonairement 
 sire don uenistes uos hui 
damaisele  dist il  ie gui 
chiez un prodome del chastel 
ou i oi ostel et bon et bel 
s i a yy cors fort et eslites 
une grant et yy petites 
ne se tote l oure asomer 
ne le chastel ne sai nomer 
mais ie sai bien que li prodom 
gornemanz de goort a non 
ha bel sire  fait la pucele 
mout est uostre parole bele 
et mout auez dit que corteis 
grez uos en sace deu li reis 
quant uos prodome l apelastes 
unques plus ueir ne parlastes 
puissant est il assez et rices 
mais caienz n en a que yy miches 
mis oncles qui est priors 
mout saint home et relegios 
m enueia por soper anuit 
et un bocel plein de uin cuit 
de uitaille n a plus caainz 
co sace deu le tot puisant 
fors un chaurel q uns miens seriant 
dameisel mout angoisos 
ocist hui o une saete  
atant commande que len mete 
les tables eles sunt mises 
et les genz au soper asises 
al maingier ont mout petit sis 
mais par mout grant talent l ont pris 
apres maingier se departirent 
cil remestrent qui se dormirent 
qui l autre nuit ueillié aueient 
cil s en issirent qui deueient 
la nuit por le chastel ueillier 
seriant furent et cheualier 
qui tote cele nuit ueillierent 
et li autre se traueillierent 
de lor oste mout a aisier 
bons dras et couertors ot chier 
un oroillier al chief li mist 
cil qui de cocier s entremist 
trestot l ese et tot delit 
qu en sace deuiser en lit 
ot le cheualier cele nuit 
forsque solement le delit 
de pucele se lui pleust 
ou de ma dame se il peust 
mais il ne saueit encor rien 
ne n i ne po ne bien 
si s endormi auques par tens 
il n esteit de rien en porpens 
mais s ostese pas ne repose 
qui en sa chambre esteit enclose 
cil dort ades et cele pense 
que en lui n a nule desfense 
d une bataille est en asalt 
mout se torneie et mout tressalt 
mout se degete et demeine 
un mantel cort de soie en graine 
a afublé sor sa chemise 
si s est en auenture mise 
come hardie et coraigosse 
mais co n est pas tot par oissose 
ainz se pensa que il ira 
a son oste si li dira 
de son afere une partie 
lors s est de son liet departie 
et eissue fors de la chambre 
tel poor a que tot li membre 
li tremblent et la char li sue 
plorant est de la chambre issue 
et uient al liet ou il se dort 
et plore et sospire mout fort 
s acline si s ageneille 
et plore si que el li meille 
de ses lermes tote la face 
n a hardement que plus en face 
tant a ploré que cil s esueille 
si s esbahist mout et merueille 
de sa face qu il sent moillie 
et uit cele agenoillie 
deuant son lit qu ele tenoit 
par le col enbracié estroit 
et tant de corteisie fist 
que entre ses braz le preist 
maintenant uers li la traist 
si li dist  bele que uos plest 
por quei estes uenue ici 
ha gentil cheualier merci 
por deu uos pri et por son filz 
que uos ne m en aiez plus uil 
por ce que sui ci uenue 
eissi que ie sui pres de nue 
io n i pensai onques folie 
ne maluaistie ne uilanie 
tant dolente sui et deshaitie 
que i eie ne m atalente 
n onques nul ior san del ne fu 
eissi maleurose sui 
et io ne uerrai iamais nuit 
que solement cele d anuit 
ne ior que celui de demain 
anceis m en merrai mout procain 
de yy cheualiers et de dis 
don cest chasteil esteit garnis 
ne n i a remes que cinquante 
et dis et oit meins de yy 
