de rimer m estuet entremettre 
et de latin en romans mettre 
si com ie truis en escripture 
bone raison et par droiture 
la on puet bon essample prendre 
qui de cuer i uolroit entendre 
d aucuns oiseaus lonc l escriture 
uous uoil deuiser la nature 
que on apele uolucraire 
or en entendez l essamplaire 
uns oiseaus est c on claime oistor 
si com racontent li auctor 
qui priueiz est a molt de gent 
et a le cors et bel et gent 
si est de si faite nature 
que quant il uait querre pasture 
et on le porte seur sa main 
ou soit au uespre ou soit au main 
il prent ades oiseaus saluages 
et non priuez c est ses usages 
et quant il a prise sa proie 
tantost a son segnor l estoie 
et ses sires le cuer l en done 
ceste senefiance est bone 
por ce li donne il le cuer 
et giete les entrailles fuer 
qu il le prengne autre foiz plus tost 
et qu il reuiengne au segnor tost 
les entrailles fuer en rue 
qu il ne uieut qu l autre chars pue 
ceste raisons est bien aperte 
que ie uous ai ci descouerte 
uns autres oistors est sauuages 
et molt est diuers ses usages 
car il ne uieut apriuoisier 
por chose q on sache noisier 
mais tout ades couoite proie 
coiement uole q on ne l uoie 
et ne prent s oiseaus non priuez 
ce raconte l auctoriteiz 
quant les a pris tout sanz demeure 
les ocist et tue et deueure 
par sa tres grande gloutenie 
entendez que ce senefie 
ie l uous dirai a blief parole 
ne cuidiez pas qu ele soit fole 
li oistors priuez uole haut 
uers droit uent que lan claime chaut 
uers droit uent ce dist l escriture 
est diex assis et par droiture 
car ce est la destre partie 
nostre segnor n en doutez mie 
la uole li oistors priuez 
et quant il est si haut uoleiz 
si monte en l air et si s esioit 
et nouele plume recoit 
por le uent qui de bon lieu uient 
drois est qu est bons au bon se tient 
por ce uouz di n en doutez mie 
bons sires fait bone mainie 
bons crestiens bon dieu aura 
qant uenra que mestier aura 
de s amor de lui de sa grace 
s il uieut ades sieure la trace 
que li bons oistors en haut 
qant uers droit uent uole ou a chaut 
oiez l autre senefiance 
q est en liure de sapience 
li oistors qui n est pas priueiz 
qui ades est acoustumeiz 
de uoler por querre sa proie 
uole une molt estrange uoie 
uers un uent qu on apele bise 
qui molt est froiz a grant deuise 
et froiz doit estre par droiture 
ce nous tesmongne l escriture 
que diables siet cele part 
et enfers dont ihesu nos gart 
cil oistors si nous senefie 
les maluais qui par leur enuie 
ne font ades se le mal non 
ne lor chaut q ait mal ne cui non 
maisqu il aient lor uolentei 
et qu il soient si haut montei 
qu il soient segnor en cest monde 
raisons est que ie uouz esponde 
li maluais qui le malues sert 
saueiz uous que il en desert 
il en aura teil guerredon 
qu il en sera en la maison 
dou diable qu est deuers bise 
gart soi chascuns de teil seruise 
mais prengne garde au bon oistor 
qui loiaument sert son segnor 
s en aura ioie parmenable 
ceste parole n est pas fable 
dit uous ai la senefiance 
de l oistor et la demoustrance 
or uous uoil dire et raconter 
la ueritei sans faus conter 
d un arbre qui cedres a non 
en latin le claimon 
ou il a grant moralitei 
si en orrez la ueritei 
cedres est zz arbres clamez 
qui molt est gens et bien ramez 
de grans brances et de racines 
en quex il a molt de mecines 
de grans uertus sont toutes plaines 
iors et nuis et ans et semaines 
cil arbres siet en zz haut mont 
et le claiment la gent dou mont 
libane si com dist dauid 
en psautier si com est auid 
entendeiz que ce senefie 
que raconte la prophetie 
cil arbres qui cedres a non 
qui si haut siet com dit auon 
senefie le roi celestre 
qui en paradis en haut estre 
siet en faudestuef comme rois 
et en sa main tient demenois 
zz rainsel d une flor de lis 
coroneiz d or est par deuis 
tout oit tout uoit tout apercoit 
en quelconque lieu que on soit 
quanque sa ius on pense et fait 
soit en apert soit en agait 
comme diex qui regne par tout 
cil arbres si a fueilles mout 
grans et beles a grant mesure 
et molt sont de gente faiture 
dedens cel arbre lor ni font 
li passerel qui petit sont 
oiselet et de grant afaire 
dedens l arbre font lor repaire 
cist senefient et demonstrent 
les predicatours qui demonstrent 
la parole de ihesu crist 
et ce qu il trueuent en escrit 
souentes fois par sainte eglise 
qui leur entente i ont bien mise 
si que par lor ensegnement 
et par lor bon enortement 
se rauoient li pecheor 
et si aiment lor sauueor 
si se gardent puis de mal faire 
oi auez cest essamplaire 
s ou retenez si ferez bien 
car ie n en ai menti de rien 
dou libane dont ie uous ai 
ramentu deuant uous dirai 
qui mons est et qui siet si haut 
lassus en ciel ou tant fait chaut 
cil mons paradis senefie 
com plus est haus plus s umelie 
ensi com diex fist li urais rois 
qui tant fu piteus et cortois 
come cil qui de tout ert sires 
et tant estoit grans ses empires 
et haus si se uolst abaissier 
enuers terre et humilier 
que il se degna conuerser 
en une fame et reporser 
en flanz a la uirge marie 
et recut mort a grant haschie 
por nous touz que il fais auoit 
sachiez de uoir trop nous amoit 
mais nous ne l amons mie tant 
et ce uont ades preeschant 
li saint home par le pais 
trop me merueil et esbahis 
que nous n en prenons plus grant cure 
ne regardons pas la nature 
dou cedre et que ce senefie 
ne dou libane queq on die 
ne des passerones petis 
qui en cel arbre font lor nis 
mais se bien i preniiens garde 
des bons morseaus que on si larde 
n auriiens pas si grant desir 
atant m en uoil ores tesir 
mais cil qui son ni uoldra faire 
en haut cedre de bon afaire 
si come li passerel font 
qui dedens l arbre lor nis font 
se li souiengne de l amor 
que dex nous fist et de l onor 
qant il en terre s aclina 
et por nous tant s umilia 
que il dengna recoiure mort 
ce fu sans raison et a tort 
plus bele chose est a ueoir 
monter que aualer por uoir 
et plus sutis et plus seure 
si uous en dirai la mesure 
qant lucifers qui angles fu 
et qui en haut paradis fu 
si biaus si clers com le soleil 
et qu il se uolst faire pareil 
a deu par son tres grant orgueil 
on n eust pas clugnié zz ueil 
qu il chei ius ens en abime 
en la maison d enfer meime 
la est et la sera touz iors 
et en miseres et en plors 
c est raisons qu il le deserui 
il ne garda pas bien son ni 
ausi uos di d aucune gent 
qui tant ont et d or et d argent 
et d autres auoirs a foison 
aquis et a male raison 
ou il sont de noble parage 
ou bel si ont itel corage 
q ades tendent a monter haut 
si orgueillex sont ne lor chaut 
de poures gens ne riens n es prisent 
mais qanque il font tout despisent 
ce fait orguex qu en eaus abonde 
et sauez q on en uoit au monde 
tex est montez en grant richesce 
et qui est en si grant leesce 
et en abondance d auoir 
qu il ne cuide iamais auoir 
pouretei por chose qui soit 
et cuide ades uiure et qu il soit 
tous iors en cele grant hautesce 
en l auoir et en la richesce 
ne se done garde qu il chiet 
et que si uilment li meschiet 
que premiers pert tout son auoir 
et en apres par estouoir 
l estuet morir en grant dolor 
en grant misere et en grant plor 
l estuet aler par son orgueil 
ne ia por lui n iert criei dueil 
ci poez entendre la glose 
que dit uous ai de ceste chose 
tuit deuez estre chastié 
et si ne sont mie legieres 
a retenir qui cuer n i met 
puisque dou dire m entremet 
ie l uous dirai tout mot a mot 
n en mentirai si puis de mot 
li poons hydeusement chante 
de son chant autrui espoante 
et si passe molt coiement 
et molt en pais et simplement 
la teste a samblanz au serpent 
mais le cors a il bel et gent 
et le pis a bel et seur 
blo et resamblant a azur 
rousses panes a en ses eiles 
ne sai oisel qui les ait teiles 
molt a la coe merueilleuse 
et molt gente et molt glorieuse 
et molt est de tres grant biautei 
qant uoit que on l a regardei 
si la lieue haut s en fait roe 
por ce qu il cuide q on le loe 
mais quant il regarde ses piez 
de ses iex qu il a adreciez 
uers terre si la lait cheoir 
qant il uoit que il sont si noir 
or auez oi la faiture 
dou poon selonc l ecriture 
or uous redirai en partie 
ce qu est et que ce segnefie 
li poons qui laidement chante 
et qui si les gens espoante 
c est li preschierres qui sermone 
et qui bons essamples nous done 
qui cruelment deffent et dist 
que ne correciens ihesu crist 
nostre segnor et nostre pere 
ne sa tres glorieuse mere 
ne ne facons chose qu il hace 
ne qui a sa mere desplace 
car il en prendroit grant ueniance 
en enfer laide penitence 
a tous iors mais en souferiens 
auoec les deables seriens 
si cremons et metons a oeure 
ce que li preschierres descueure 
si nous tenons de pechie faire 
et retenons cest essamplaire 
li poons qui uait coiement 
nous demonstre que simplement 
deuons aler a sainte eglise 
por escouter le dieu seruise 
et que simplement nous tegniens 
entre la gent et contengniens 
ne ne deuons metre l entente 
d aler male uoie ne sente 
ou nostre mal preu puissiens faire 
mais en tel lieu q on puist retraire 
grant bien et que chascuns en die 
que cil hom maine bone uie 
la tierce senefiance est 
q ou liure demoustree m est 
de la teste que li poons 
a samblant au serpent oions 
que ceste chose senefie 
oir en poez grant partie 
une raison dire uous uoil 
que en la teste sont li oil 
qui regardent et ca et la 
en molt de diuers liex i a 
qant li hom se uoit bel et gent 
et qu il plaist a aucune gent 
si lieue et si hauce sa coe 
com li poons qui en fait roe 
et quant a sa coe leuee 
et mis s entente et sa pensee 
en soi noblement acesmer 
de riches dras qu il puet esmer 
et que si riches est d auoir 
si s apense de grant sauoir 
qu il a trop longement estei 
en tel aise et en tel plentei 
et qu il ne uit pas a droiture 
si se prent garde a l escriture 
la teste baisse et uoit ses piez 
s est maintenant ses cuers changiez 
et laist la ioie de cest monde 
por la ioie qui plus est monde 
si se rent en religion 
ou mainte persecution 
suefre tous les iors de sa uie 
por estre en la grant compengnie 
de paradis ou sont li angle 
et li apostre et li archangle 
cist a bien baissie sa coe 
qui deuant auoit fait la roe 
ausi comme li poons fait 
que ci deuant uous ai retrait 
dou pis dou poon uoil retraire 
zz essample qui bien doit plaire 
a tous cex qui l escouteront 
et l entente metre i uolront 
li poons que ie uous deuis 
a a azur le pis 
et dedens le pis est li cuers 
et la plume rest par defuers 
ce demonstre ie uous di bien 
le cuer de chascun crestien 
qui doit auoir bone pensee 
et seure et bien ordenee 
et bien estable et bien certaine 
trestout les iors de la semaine 
qu il puist en paradis uenir 
au ior qu il l estoura fenir 
qui tant est beaus clers et luisans 
plus que nus hom qui soit uiuans 
ne porroit en son cuer penseir 
et atant m en uoil or tenseir 
la coe dou poon est teile 
qu ele est molt longe et grans et bele 
et samble que molt d iex i ait 
ie uous dirai tout entresait 
zz po de la segnefiance 
lonc mon sens et la demonstrance 
chascuns crestiens doit auoir 
plus d elx en cuer par estouoir 
que dou poon n ait en la coe 
de beaus oilles quant fait la roe 
li oil sont les bones uertus 
que ie uous ai ci ramentus 
qui en chascun cuer doiuent estre 
si que sa uie et tout son estre 
doit yy fois le ior regarder 
et soi de tous pechiez garder 
car s il auoit elx yy mile 
si com tesmongne l euuangile 
ne se porroit il trop garder 
ne trob bien sa uie esgarder 
qu il ne pechast d aucune chose 
entendre poez ceste glose 
tiengne chascuns droite sa coe 
ne face pas pis de la poe 
qui la laist cheoir contre terre 
mais la droite uoie et bon erre 
peust ades chascuns crestiens 
aamer dieu por les grans biens 
et por la ioie parmenable 
que chascuns aura n est pas fable 
qui ca ius l aura desserui 
et cil qui mal aura serui 
en cest monde nostre segnor 
il en sera en grant dolor 
en enfer demorra touz dis 
tant com diex ert en paradis 
lors iert bien cheue sa coe 
ausi com dou poon la roe 
dex nous en gart par sa pitie 
ancois nous doinst par s amistie 
faire chose qui li puist plaire 
amen si com bien le puet faire 
dou latin a trait ceste rime 
omons li clers par soi meisme 
proiez por lui si ferez bien 
qu il ne uous a menti de rien 
