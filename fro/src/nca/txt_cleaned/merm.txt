ci commence li liures que on apele bestiaires et pour ce est apelez ainsi qu il pale des natures des bestes  car toute la creature que diex cria en terre cria il pour home et pour prendre essample de creance et de foi en elles . 
en cest liure translater de latin en romanz et mist lonc trauail pierres qui uolontiers le fist et pour ce que rime se uieut afaitier de moz concueilliz hors de uerite  mist il sanz rime cest liure selonc le latin dou liure que phisiologes  uns boens clers d athenes  traita et iehans crisothonus enchoisi en eles natures des bestes et de oisiaus . 
si parole ci premierement a l entendement des esperiteus escritures et commence du lyon pour ce que il est rois de toutes les bestes . 
si font bien a oir et a entendre et a retenir les natures de li dont li sens commence ci apres . 
iacob  quant il benei iuda son fil dist  iudas mes filz est chaiaus dou lyon . 
qui le resuscitera  
phisiologes dit que li lyons a yy natures . 
la premiere est que hante uolentiers es monz et s il auient que uenerres le quiere  il sent l oudor et cueure de sa keue derriere son dos ses traces en quelconques lieu que il ua que li uenierres qui le suit ne truisse par ces traces le liu ou il conuerse et qu il ne le preigne . 
autresi li sauuierres  nostre esperitueus li hom de la ligniee iuda  racine de iesse  fius de dauid  enuoiez du souuerain pere  couri aus entendanz les traces de lor deite et ce est qu il a yy ordres es cieus et il est touz en yy ordres et tout li yy ordre sont en lui  et si angles auec les angres  archangres auec les archangres  poestes auec les poestes . 
et quant il descendi en la uirge qu il sauua le pechie de l umain lingnage et monta apres es sainz cieus a son pere  li angles qui es cieus estoient dissoient aus angles qui montoient auec lui  qui est cis rois de gloire  
il lor respondirent  ce est li sires de uertuz meismes  li rois de gloire . 
la seconde uertu du lyon est que quant si oil ueillent  uoirement sont ouert  si comme es cantiques tesmoingne li uerais espous qui dist  ie dormi et mes cuers ueille . 
c est estimologie  mes sires dormi en la croiz et sa deitez ueilloit  donc ne dormi mie ne ne dormira cil qui garde israel . 
c est il ne laira ne mouoir de foi ne dormir ceus qui sont dieu creant . 
la tierce uertu du lyon si est quant la lyonnesse enfante son faon  elle l out mort et si le garde yy iors . 
au tiers ior uient li lions  si l alaine et souffle tantqu il li met uie par son alener . 
ausi li pius peres resuscita de mort au tiers ior son saint fil nostre seingneur ihesu crist dont iacob dist ca deuant  il dormi ensement comme li lyons et comme li chaiaus du lion . 
lyon en griu c est rois en latin . 
li lyons a yy manieres en soi  li frons et la queue demoustre lor courages . 
lor uertuz est el piz  lor fermetez el chief . 
il s espoentent des espeus des ueneors et criement mult le cri des roes de charrestes et mult criement plus feu . 
ia soit ce qu il soit cremuz de touz  il crient le blanc coc . 
li hom si a une partie de la nature des lyons car il ne se couroucera ia s il n est bleciez et par assidueus essamples est demostree sa grant misericorde . 
il espargne les poures bestes et les menues lait aler en pais  ne nul home n ocit s il n a trop grant faim . 
cest essample de misericorde doiuent auoir en eus li haut home qui doiuent espargnier les poures et les non puissans . 
de l antula . 
une beste qui est apelee antula . 
ceste beste est ci crueus que nus uenierres ne l ose aprochier . 
elle a yy cornes et samblanz a soire dont elle tranche les plus granz arbres de la forest ou elle conuerse et abat . 
quant il auient que celle beste a soif  elle uient a une eue qui a nom eufrates et boit ileuc . 
ioste ce fleuues est zz lius qui est apelez henenchine plains de menues uergeles soutius et deliees . 
la beste comence ileuc a ioer de ses cornes . 
en son iouer se lacent en ses cornes tant de menues uergeles qu ele ne s en puet destordre et crie . 
donc li uenieres uient  donc si l ocist . 
tout autresi  tu de dieu qui restudies a estre sages et chastes et uiure esperitelment  eschiue toi du deable car tu as les yy cornes  ce sont dui entendemenz de la uiez loi et de la nouuelle par coi tu puez trenchier et oster deseur toi les plantes des menues uerges  ce sont li uice corporel  auostire  fornications  auarice  enuie  orguieus  omecides  detractrions  iurece  luxure en toute autre maniere de pechie dont ceus ci issent li angres de toi et toutes les uertuz du ciel . 
pour ce te doiz tu bien garder d iuresce que par le delit de luxure ne soiez enlaciez  que li deables ne t ocie  ce est li ueneres qui tos iors te gaite . 
li uins et les fames font desseurer home de dieu . 
selonc les proprietez de yy pierrez ardanz . 
deus pierres sont qui rendent feu en zz mont d oriant qui en griu sont apelees terrebolen . 
l une si est malle  autre femelle . 
quant ces yy pierres sont l une loinz de l autre si ne rendent point de feu  et quant la femelle est par auenture au malle aprochiee  erraument rendent feu si grant qu il samble que toutes les choses ardent qui sont entor le mont . 
a cest essample  uos crestien fil de dieu qui en ceste uie estes  prenez garde de uos  si uos desseurez des fames que par lor aprochement ne preingne a la foiz li deables fus et qu il ne degast les biens que diex a mis en nos car il sont un angres de deable qui toz iors guerroient les iustes  non tant seulement les sainz homes  mes les fames chastes . 
en la fin sanson et ioseph furent tempté andoi par fame . 
li uns uainqui et li autres fu trempé . 
eue et sulanne temptees  l une uainqui et l autre fu uaincue . 
por ce deuons nos garder nos courages et amonester les deuins commandemanz car l des fames par coi li pechiez comenca des le commencement  c est des adan de ci qu a ore  fait desuer et esboulir les cuers de ceus qui sont inobedient . 
selon les proprietez de la serre une beste est en mer qui est apelee serre et a mult tres granz eles . 
quant elle uoit la nef atout son uoille  elle lieue ses eles a uenir contre la nef . 
si come elle estriue a corre contre la nef de yy estages ou de yy  elle recroist pour le grant trauail et traist a li ses eles . 
les ondes de la mer l emportent donc lassee em parfont au liu dont ele mut . 
la mers porte la samblance de cest siecle . 
les nes senefient les iustes qui sanz peril passerent de foi parmi les tormenz et les tempestes du monde et uainquirent les mortieus ondes  ce sont les contraires poestes de cest siecle . 
la serre qui ueut corre contre les nes senefient ceus qui commencent a manoir en bones oeures et apres si defaillent et uaincu de plusors uices  ce est de conuoitise  d orgueil  d iuresce  de luxure et de maint autre uice qui les traient en enfer si comme les ondes de la mer traient la serre au fonz . 
et cil qui permainent en lour bon commencement de ci en la fin  il erent sauf . 
itieus est la samblance de la beste qui est poissons de mer samblans a la beste criee ou monde . 
selon les proprietez del caladre . 
uns oisiaus est qui est apelez caladres . 
de cest oisel est escriz en un des yy liures moysi qui est apelez deuteronomius c on n en doit pas mengier . 
phisiologes dist cest oisel qu il est touz blans ne nulle noirte n a en li . 
la cuisse de la caladre sane le ruil des ieuz . 
icist est trouez en remis liu . 
s aucuns est en enfermetez  par le caladre est conneuz si uiura ou moura . 
se l enfermetez de l ome est a mort  si tost com li caladres le uoit  il torne ses ieulz du malade et donc est conneuz qu il morra . 
et se l enfermetez n apartient a mort  li caladres esgarde l enferme et toutes les enfermetez de li aune en soi et puis uole en l air uers le souleil et art toutes les enfermetez de l enferme . 
cist caladres porte la samblance de nostre seingneur iehsu crist qui toz est blans ne nule noirte n a en lui . 
si comme il meismes tesmongne en l esuangile qu il dist  a moi uint li princes de cest mondes et si ne trouua en moi nul mal . 
cil qui ne fist onques pechie n en qui bouche nulle bosdie ne fu trouuee  il tresuint des sains cieulx a l enferme pueple de iuis  il trestorna d aus sa face pour lor mescreance et torna ses ieulz a nos genz et osta toutes nos enfermetez et nos pechiez quant il fu leuez en la sainte croiz  et quant il s en monta es cieus il mena nostre chaitiue char et si nos dona dons . 
car cil qui ne le croient ne qui ne le crurent mie dont il dist en l euangille  touz qui le recurent douna il postez d estre fil de dieu  a ceus uoirement qui croient en son non . 
du pelican . 
dauid dist en la saintisme siaume premiere  ie sui samblables au pelican . 
phisiologes dist du pelican qu il aime moult ses oiselez . 
quant il sont né et creu il fierent lor pere enmi la face et li peres irriez refiert aus et les ocist . 
au tierz ior fiert son coste et se couche sor les oiselez morz et espant son sanc de son coste sour aus et ainsi les suscite de mort . 
tout ausi nostre seigneur iehsu crist dist par ysaie le prophete  ie mes fiulz et il me despirent . 
uoirement li uerais crierres qui tout cria et toutes creatures cria quant nos n estions mie nos fist et nos le ferons en la face  car nos seruons a toutes creatures qu il fist  ne mie au creator . 
pour ce monta nostre sires iehsu criz en la sainte croiz et soffri a ouurir son saint coste dont sans essi et iaue pour nostre salu en uie pardurable . 
li iaue  si est grace de bautesme . 
li sans est li galices dou nouel testament que nostre sires recut en ses mains et beneist graces rendanz et donna nos en remission de nos pechiez . 
selon les proprietez du niticorax . 
dauid dit en ceste meismes siaume  ie sui comme li niticorax . 
phisiologes dit  li niticorax aime les tenebres plus que le ior . 
la samblance du niticoralx a li pueples des iuis qui debouterent nostre seingnor quant il uint pour aus sauuer et distrent  nos n auons rois fors cesare  cestui ne sauons qu il est . 
et pour ce amerent il plus tenebres que le ior . 
donc se torna nostre sires a nos genz et enlumina nos qui estions en tenebres et en la region de mort  et adonques nos fu nee lumiere . 
ce dist li sauuierres par le prophete  li pueples que ie ne connui me serui . 
du peuple que iuis qui mieux amerent les tenebres que la lumiere dist nostre sires  mi fil estrange sont enuieilli  car il s osterent de lor droite sente et pour ce heent la ueue si comme li niticorax fait le ior . 
selon les proprietez de l aigle dauid ou setisme siaume secont  ta iouuente iert renouelee si comme celle de l aigle . 
phisiologes dist que li aigle a tel nature que quant il enuieillist ses elles sont pesanz et si oeil oscur et plain de ruil . 
donc quiert une fontaine et plunge soi enz par yy fois et erraument sont ses eles renoueleez et si oeil esclarci et il est touz renouelez comme deuant et uole en haut uers le souleil . 
ileuc art ses eles et li ruil de ses ieulz par les rais dou solail . 
apres descent en la fontaine . 
pren garde  tu crestiens quieus que tu soies et tu iuis ou paiens qui uestuz ies des uiez uestemenz qui li oeil du cuer sont plain de ruil  qui ert esperitel fontaine de dieu qui dist  qui n est renés d iaue et du saint esperit et leuera il ne puet entrer ou regne des cieus . 
qui bautisiez ert ou non du pere et du fil et du saint esprit et leuera ses ieulz de son cuer a dieu en urais solauz de ioustice  il iert renouelez si con li aigles et uerra autresi cler . 
quant li aigles est en haut  il esgarde les poissons en la mer ou en l iaue douce . 
quant il esgarde le soulail il ne flechist mie ses ieulz pour la clarte du roi . 
quant il a ses aigliaus  il les porte contre le soulail pendant a ses ongles . 
ceus que il uoit tenir ses ieulz contre le soulail  il les garde dignement comme les siens  et ceus qui flechissent contre le soulail lour ieulz  giete fors et renie . 
autresi tient dieux as suens ceus qui bien le croient et de ceus n a il cure qui ne ueulent ueoir ne connoistre car il n es tient pas a urais fuiz . 
selon les proprietez del fenis uns oisiaus est qui est apelez fenis . 
la samblance de l oisel porte nostre sires iehsu criz qui dist en l euangile  i ai poeste de metre m ame et reprendre la . 
pour ces paroles le uodrent lapider iuis qui les paroles n entendoient mie . 
li fenis conuerse en inde . 
de lui dit phisiologes que quant il a uescu . 
yy cens anz  il entre entre les arbres qui sont apelé liban et illuec raemplit ses eles de douces odors des uergeles des libans qu il en aporte et hu mois de marz ou d auril zz estruit de feu et puis uolete entour l estruit encontre le soulail si que li estruiz esprent par le uoletement de ses eles et ainsi s art ilueques et de la cendre renaist il meismes au tierz ior touz nouiaus . 
tout ausi li sauuierres du monde  nostre sires iehsu criz  resuscita au tierz ior comme nouuiaus et comme uoirs hom et urais dieux . 
puisque li fenis a poeste de mortefier soi et reuiure  ne se doit nul merueillier de la parole que diex dist ca deuant  i ai poeste de mestre m ame et et de reprendre la  car quant il descendi des cieus  il raempli ses eles de yy dous aromatisemenz . 
les eles c est li nouiaus testament et li uiez qu il raempli des aromatisemenz  c est des sens esperitieus dont il dist  ie ne uing mie deslier la loi  mes aemplir . 
de la huppe il est dit en la loi  honore ton pere et ta mere et ta uie sera aloingniee sor terre  et derechief qui maudira son pere et sa mere il morra de mort . 
uns oisiaus est qui est apelee l upe dont phisiologes dit que quant si oiselet uoient lor pere et lor mere enuieillir  qu il ne pueent uoler  adonc les uiez panes de lor pere et de lour mere traient  si les norrissent souz leur eles tantque lor panes sont recreues et lour oeil renluminé et renouuellé tout lor cors qu il pueent ueoir et uoler si come deuant  dont rendent li peres et la mere granz graces a lor oiselez qui tant piument les ont secouruz . 
et li oiselez lour dient  si comme uos noresistes d enfance et mesistes grant paine en nos  si uos deuons nos seruir en uostre uieillesce . 
puisque cist oiseil ou il n a point d entendement font ce  bien doit li homs ou il a entendement seruir et honorer son pere et sa mere . 
selon les proprietez du formi salemons dist del formi que noz prenons bien garde a li car ia soit ce qu il soit petiz et de petite forme mult repont et porte de forment en este . 
phisiologes dit que li formiz a yy natures . 
la premiere est quant il issent de lor fosse  il uont ordeneement et quierent les grains de quel semence que ce soit et aportent a lor fosse . 
li autre formi qui uont querre les grains et n en n ont nul  quant il uont encontre les formius qui les grains portent  il n en dient mie  donnez nos de uostre auaine  ainz en uont querre par les traces auoec lor oes et aportent en lor abit . 
puisque ces besteletes qui sanz entendement sont et tienent si sagement et nule n en remaint fole  tu crestiens qui resnable entendemenz as  bien doiz ci prendre garde car les yy uirges qui auoient raison furent par negligence quant eles durent les yy sages et prendre en lour uaissiaus de l oile dont eles pristrent  qu eles ne quesissent pas soffraite  as yy sages quant ele distrent  donez nos de uostre oille  bien deussent ensuiure le sens del formi  mais endementresqu eles alerent querant  li espous uint  si remainstrent comme foles dehors estaintes lor lampes . 
ce deuons garder que nos lampes soient garnies d oile  ce est que notre cuer soit plain de bone uertuz et de bones euures  que nos soions auec l espous c est auec nostre seingnor . 
quant li formis met ses grains en sa fosse auec lui  il les deuisse en yy parties que l une ne defaille en l iuer . 
et tu crestiens de dieu  partiz ausi l escriture du uiez testament en yy parties  ce est selonc l estoire et selonc l esperitel entendement  depart la ueritez de sa figure  dessoiure les esperitieus choses des corporeus  garde l esperitel sens qui uiuifie  que tu ne perisses de fain par la letre qui soit porrie au ior de l iuer  c est au ior de iouisse  car li apostres dit  loiz esperitieus est ne mie corporeus . 
la letre ocist  li esperiz uiuifie . 
li iui ensuiuent la letre et l esperitel sens despissent . 
pour ce furent ocirreor des prophetes et lour seignor meisme liurerent a mort  et pour ce perissent il de fain de ci a ore  car il laissent le grain et uoient en la paille  c est qu i leissent l esperitel sens pour la letre . 
ci parle des proprietez de la seraine ysayes dit  la serainne et li deable et li hericons et honocentors habiteront en lour maissons . 
la honocentors c om apele sagetaire est diz pour ce qu il est  qu il est diz pour ce qu il est moitie home et moistie asnes . 
li home porte la samblance qu il ont double cuers et doubles paroles  c est quant il dient bien deuant et mal derriere . 
phisiologes dit que la seraine porte samblance de fame de ci au nobril et la partie d aual est d oisel . 
la seraine a si doux chanz qu ele decoit ceus qui nagent en mer et atrait a lui par grant doucor de son chant et lor fait oblier si qu ils s endorment . 
quant les uoit endormir eles les assaillent et ocient . 
ausi est de ceus cil qui sont es richesces de cest siecle et es deliz endormiz que lor aduersaire ocient ce sont li deable . 
les seraines senefient les fames qui atraient les homes et ocient par lor blandissement et par lor deceuanz paroles  tantqu eles les menent a pourete ou a mort . 
les eles de la seraine est l amorz de la fame qui tot ua et ment ci parle des proprietez du hericon phisiologes dit que li hericons porte la samblance du porcel alaitant . 
li hericons est defors touz espineus . 
quant ce uient ou tans que les grapes sont  il entre en la uingne et la ou il uoit la bele grape  il monte sus et esqueut la grape si que li roisin chient a terre . 
apres descent et si s enuelope es raisins tantqu il sont touz fichié en lui  si les porte a ses faons . 
tu  crestiens de dieu  gardes toi du hericon  c est li deables qui est espineus  si est plainz de gaitemenz  que la cure et li deliz des temporeus biens en ses espines et qu il ne te face uiande as bestes et que t ame ne soit mie uuide et uaine si comme li ceps qui remaint sanz les raisins que tu ne cries apres  ie gardai mauuaisement ma uingne . 
ci parle des proprietez de l ybex uns oisiaus est qui est apelez ybex . 
de cestui dit phisiologes qu i n est mie nez oisiaus car il uit toz iors de charoingnes qu il treuue sor les riuages de la mer ou d autres iaues et quiert par nuit et par ior les morz poissons ou la charoingne qui porrie est getee fors de l iaue car il n ose entrer en l iaue pour ce qu il n ose ne ne set noer . 
ne il ne set  ne il ne met nulle paine a la aprendre pour le des charoingnes et pour ce ne pooit aler es hautes ondes ou li poisson sont net et ou pueent uiure nestement  ainz fuit les pures iaues . 
tu  hons crestiens qui d iaue et de saint esperitz ies nez entre les esperitueus eues  c est en la hautesce dou mestier dieu  et ileuc prent les esperitieus choses eues esperitueus uiandes et les netes que li apostre reconte qui dit  li fruiz de l esperit est charitez  pais  pacience  bontez  benignitez  foiz  temprance  concience  chaastez et autres uertuz  et se tu ne ueus entrer es hautes iaues pour prendre les esperitueus uiandes  dont ieres tu encraissiez par dehors des ordes charoingnes et des mortueus dont li apostres dit  les oeures de la char sont apertes . 
quieux sont eles  
fornications  luxure  iuresse  auarice  conuoitise  ce sont les charneus et les morteus uiandes dont les malignes ames sont norries a soufrir paine . 
tu crestiens  apren a noer en ceste mer  ce est en cest monde ou il a tant de bestes rampanz qu il n en est nombres  c est de contrarietez  ne tu ne puez seurmonter se par le signe de la croix non . 
quant tu ouuerras  tent tes mains as cieus car la uertuz de la croiz deffent toutes oeures les ouranz qui dit  sire  saingnie est la lumiere de ton uout seur nos  car se li souleus n estendoit ses rais  il n en luiroit mie et la lune  s ele ne se descouroit . 
li oisel meismes ne porroient uoler s il n estendent lour eles  ne les nes remouoir se li uoile n estoient tendu au uent  c est a dire ne poons uaintre les contraires ondes de ceste mer  ce sont les uolontez de cest monde  ce nostre uoile ne sont drecié et leué  ce est se nostre cuer ne sont leué en bones oeures  car quant comme moyses tenoit mains droites et leuees  tant uainquoit il amalech et son pueple qui contre lui iert et quant il estoient basses  donc uainquoit amalech  c est a dire tant comme nos nos tenons droit en bones uertuz tant uaincons nos amalech  ce est le deable et quant nos retraions nos cuers de bien faire  dont nos uaint le deables . 
li saint sont figure a cest essemple qui seurmonterent la mer  ce est le monde et uindrent au droit port  ce est au cieus . 
cil qui ne seuent noer esperitement noient es mortieus oeures et sont forclos du celestiel regne et morz perissent auoec les morz  dont diex dist en l esuangille  laissiez les morz ensepelir les morz . 
ci pale de proprietez du gourpil li gourpiux est mult trichierres et plain d engin  ne nule ore ne ua droite uoie . 
phisiologes dit  quant il a fain et il ne treuue que mengier  il s enueloppe en rouge terre si qu il pert estre touz sanglanz  puis s estent a terre tout enuers comme s il fust morz et retient s alaine et enffle soi qu il ne souffle noient  
la langue trait fors . 
li oisel qui le uoient si enflé et si rouge gesir enuers goulle baé  il cuident qu il soit mort  si s assient sor lui et il les prent donques et meniue . 
li gourpiux porte la figure du deable car il se fait estre morz a touz uiuanz selonc la char . 
se li deables a li pechaours en son goitron il est morz as parfaiz en foi . 
cil qui traueillier uueullent oeures  il desirrent estre encraissié de chars et des oeures du deable . 
qui sont eles  
fornications  omicides  larrecins  faus tesmoing dont li apostres dit  se nos uiuons selonc la char  nos morrons  
se nos mortefions la char  nos uiurons . 
cil qui charnelment uiuent sont parconnier au deable et periront auec lui  dont dauid dit  il enterront es bassesces de la terre et ierent liuré es mains d espee . 
ci parle des proprietez de l unicorne une beste est qui est apelee en griu c est en latin unicorne phisiologes dit que l unicorne a tel nature qu ele est petite beste et sanz bouche . 
ele a une corne enmi son chief et est si crueus que nus hons ne puet prendre se par cest maniere non qui nos iert ci dite  li ueneor amenent une meschine uirge la ou elle conuerse et la siet en une chariere seule ou bois . 
si tost com l unenicorne le uoit  ele s endort en son giron . 
ainsi faitierement est prise des ueneors et menee aus roiaus pales . 
tout autresi nostre sires iehsu criz  esperitueus unicornes  decendi en la uirge et par la char que uesti pour nos fu pris des iuis et menez deuant pilate et presentez a herodes et puis crucefiez en la sainte croiz . 
come cil qui deuant iert a son pere nient ueables a nos  dont il meismes dist el siaume  ma corne iert essauciee si comme l unicorne . 
ce qu il dist ici que l unicorne a une corne enmi son chief senefie que li sauuierres dit  ie et mes peres somes tuit un . 
li cieus de crist si est diex . 
ce que la beste est crueus  c est que poestes ne domnacions ne enfers ne puet entendre la puissance de dieu . 
ce qu il dist ci que l unicorne est petite  c est a entendre qu il s umilia pour nous par l incarnation dont il meismes dit  aprenez de moi que ie sui soues et humbles de cuer dont dauid dit que qui fera les bones oeures  il sera menez au pales real  c est a dire en paradis . 
ci parle des proprietez del castre une beste qui est apelee  ce est li bieures qui mult est soef beste . 
si genetaire ont mecine et porfitent moult as plusors enfermetez . 
phisiologes dit que li castres a tel nature que quant li uenierres le chace  et il esgarde toz iours arriere soi et quant il uoit le ueneor aprochier de lui il trenche a ses denz ses genetaires et les giete deuant le uis au ueneor . 
li uenerres les recoit et ne le suit plus  mais retorne s en . 
s il auient que autres uenierres chast puis celui meismes castre  quant il uoit qu il ne s en puet eschaper  il monstre au ueneor qu il a trenchiés ses genetaires . 
quant li uenerres uoit qu il n en a nul  il s en retorne . 
tout autresi cil qui uet garder les commandemenz dieu et uiure netement doit trenchier ces genetaires  ce sont touz les uices  et touz les mauuais geter ou uisage du ueneor  c est li deable qui toz iors le chace . 
quant li deables uoit que cil est sanz uice  il s en retorne et uit a dieu et n est pas pres du deable qui dist  ie l ensuiurai et prendrai le . 
pour ce  tu crestiens ne doiz auoir oeure qui apartiengne au deable  que tu puisse dire seurement a dieu  a moi uint li princes du monde et si n i trouua nul mal . 
li apostres nos demostre qu il dit  rendons a dieu ce que nos li deuons  ce est fruiz esperitieus  queus sont charitez  pacience  pais  continance  en bones oeures permanoir  en aumosnes  en uisiter les malades  en la cure des poures et en la loenge de dieu . 
ainsi resamblerons le castre qui oste de sour lui ces genetaires  ce est que nos aurons osté touz les uices de seur nos . 
ci parle des proprietez de l hyene une beste est qui est appelee hyene . 
la loi deffent que on ne meiuce de lui pour ce que ele est orde beste . 
de lui dist ieremies li prophetes  li habiz de l hyene est eritages a celui qui ordeneement uit . 
phisioles dit que li hyaine a yy natures  a la foiee se contient comme males  a la foice comme femele  et pour ce est orde beste . 
cestui samble les fiuz israel qui au commencement seruirent dieu et apres se donnerent au delices du monde et a luxure et coutiuerent les mauhonmeries . 
et por ce dit li prophetes que sinagoge resamble celle orde beste . 
tu  crestiens  quiconques tu soies  se tu as auarice en toi  seruices d auarice est racine de touz maus selonc l apostre qui dit  cil qui tel sont a ceste orde beste sont samblabe car il ne sont homme ne fame ne loial ne trecheor ainz sont de ceus que salemons dit  home double de courage qui n est estables ne uerais en uoies ne que le hyene en habit de male ne de femele  nostre sires dit en l esuengille a ceus  uos ne pouez a dieu et au diable ensemble . 
ci parle des proprietez de l ydre une beste est en l eue del nil qui est apelee ydres . 
phisiologes dit de cestui qu ele het mult le coccodrille et si a ceste nature et ceste coustume que quant li ydres uoit le codrile sour la riue de l eue dormant  il ua et s i loie de bruec qu il puisse legierement corre par ces eues . 
quant li cocodrilles uoit l ydre  il li court seure et l englout tout uif . 
li ydres qui est engloutiz tout uis despiece toutes les entrailles du coccodrille et si s en ist tout uis . 
atresi morz et enfers portent la figure du coccodrille qui het l ydre  c est nostre seingneur car nostre syres iehsu criz quant il prist char en la uirge et il fu penez en la croiz  il entra el coccodrille  ce est en enfer  et le derompi tout et geta hors ses amis dont li euengelistres dist  enfers  ie serai tes mors . 
ci parle des proprietez de la chieure une beste est apelee en griu dragon  c est en latin chieure phisioles dist que ele aime mult les hauz monz et paist uolentiers es pendanz des mons . 
ceste beste est mult clerueant et mult uoit loinz . 
s elle uoit en autre region ceus qui errent  elle les connnoistra bien s il sont ueneor ou errant . 
tout ausi aime nostre sire iehsus criz les hauz monz  ce est les prophetes et les apostres et les patriarches et les homes bons dont es cantiques dist  il uint saillant sor les monz . 
et si comme la chieure paist es pandanz des monz  tout autresi est peuz nostre sires en sainte eglise  car les bones oeures des crestiens et les aumones des feus sont uiande de dieu dont il dit  ie fameillai et uos me donnastes a mengier  
i oi soif et uos me donnastes a boiure . 
par les pendanz des mons poons entendre sainte eglise qui est establie par les diuers lius du monde . 
si comme la beste uoist loinz et connoist  tout autresi si comme l escreture dist  est diex sires de toutes sciences et toutes les deuines choses qui sont en sa maieste cria il et fist . 
il gouuerne tout et uoit tout et garde  et deuant ce qu en nos cuers naisse aucune chose en dit ou en fait ou en pense  le connoist diex et uoit . 
nostre sires connut la trahison iudas deuant ce que il la pensast  dont il dit  tu trais  dit - il  iudas  par le baisier le fil de la uirge bien deuons entendre a ceste samblance . 
ci parle des proprietez de l asne sauuage une beste est qui est apelee asnes sauuages  dont phisiologes dist c a yy iors de marz muit yy foiz la nuit et ensement ou ior . 
par ce puet estre conneu li equinoxes car li anes sauuages connoissent bien les nombres des eures par leur muimenz . 
li asnes sauuages a la figure du deable car quant il sent le iour et la nuit oel estre  c est quant il uoit le pueple qui maint en la nuit  c est em pechie  conuertir a dieu et estre oel a la foi des patriarches et des prophetes  dont muit li anes . 
c est li deables qui quiert la uiande qu i perdi  dont iacob dit  ia li anes sauuages ne criera s il ne desirre pasture . 
en autre lieu dit saint peres du deables  nostre auersaire nos auirone si comme li lions que il quiert qu il deuort . 
ci parle des proprietes du singe une beste est qui est apelee synges . 
phisiologes dit que li synges a la figure du deable . 
si comme li singes a chief et nient de cueue et touz est laiz et orribles et deuant et derriere  tout autresi a li deables et si n a point de queue  c est qu il ont commencement es cieus auoec les angres  mais par ce qu il fu ypocrites et trichierres par dedenz perdi il le chief . 
la queue qu il n a mie  c est qu il en la fin si com il perdi el commencement es cieus dont sainz pous dit  cesti occira nostre sires par l esperit de sa bouche . 
ci parle des proprietez del uns oisiaus est qui est apelé . 
cist oisiaus est entendanz et sages desor touz oisiaus . 
il ne goute de charoingne ne nuliu ne uole  ainz demore de ci en la fin en zz seul lieu et iluec a sa uiande . 
tout autresi li bon qui gardent la uolente de dieu et uiuent en zz seul lieu et ne uont ne ca ne la errant si con cil font qui uont contre foi ne ne raemplissent des seculiers desirriers  ne que li oisel meniue de nulle char mes en zz lieu se tient  c est en sainte eglise et ileuc parmainent de qu en la fin  dont dieux dist en l euangille  qui de ci en la fin se tendra a moi il iert sauf  et cil qui en sainte et ileuc receuront le pain de uie  il iert refaiz de saintes uiandes  c est des douces paroles de dieu dont l escreture dit  de seul pain ne uit mie li hom  mais de la parole dieu . 
ci parle des proprietes de la penthere une beste qui est apelee pantere  coulouree de mult de diuerses coulours  bele  de grant biaute et moult soes . 
phisiologes dit que ceste beste que li dragons la het mult . 
quant la panthere meniue  ele se saoulle de diuerses uiandes  apres se repont en sa fosse et dort . 
tiers ior apres s eueille et lieue soi et giete donc zz grant muiement . 
comme les bestes oient sa uoiz  eles s asamblent toutes . 
celles qui loinz sont et pres suiuent la soef odor qui ist de sa bouche  mais li dragons quant il oit sa uoiz  il fremist touz de paor et repont soi es fosses de la terre pour ce qu il ne puet soffrir l odor de sa bouche qui si est souef  ainz remaint ileusques hu pertuis et uains ausi con s il fust morz . 
pour la douce odor de sa bouche en quelconques lieu qu ele ua . 
tout autresi nostre sires  urais pantheres  trait a soi par sainte incarnation l umain lignage que li dragons  c est li deables  tenoit en mort  dont dauid li prophetes dist  il montanz es haus cieus prist et mena nostre chaitiuete et mist dons en homes . 
la panthere qui toutes diuerses uiandes use est que nostre sires tout l umain lingnage et toutes les genz et les pueples osta du lieu au deable quant il descendi des cieus et nos acompaingna a sa bonte et nos fist ses fiuz et raempli ce que li primerains auoit deuant dit  ie sui ausi comme li pantere . 
la panthere est coloree de diuierses coulors si comme salemons dist de nostres sires iehsu crist qui est sapience de dieu  esperit entendables  sains  uns  seus  monteploienz  soutiux  mouables  certains  purs  urais  souef  amanz bien  couenables  qui nulle chose de bien ne deuee a faire  pius  fers  estables  sour touz puissanz  esgardanz toutes choses  faisanz tout  plus mouuables de pacience  et de sapience ce qu il dit ci  criz est sapience de dieu  tesmoigne li maistres de ueritez sains pous qui dit  nos preschons iehsu crit crucefié . 
ce que la panthere est bele dit dauid de crist  il est biaus de forme deuant les fiulz des homes . 
ce que la panthere est mult priuee  de ce dit ysaies  esioi toi et esleece  fille de syon et de ierhusale  pieca que rois uient a toi qui te sauuera . 
ce que la pantere meniue et elle est saoulé  erraument se repose et dort  autresi nostre sires iehsu criz puisqu il fu saoulez des escharnissemenz des iuis  des tormenz  des bufes  des torceneries des espines  des escopissemenz  des cleus fichiez en ses mains quant il le pendirent en croiz et il l abeurerent de fiel et d aisil et trespercierent ses cotes de lances . 
iesu criz de touz ces dons s endormi et reposa ou sepulchre yy iors et descendi en enfer et tua illeuc le dragon  c est li deables qui est anemis a nos touz . 
ce que la panthere s esueille au tierz ior et giete granz muiement  dont la douce odors de sa bouche espant  et autresi iehsu criz resuscita au tiers ior de mort  erraument escria si que li sons fu oiz qui uenoit de lui en toutes terres et les paroles de lui es contrees de la reonde terre disanz  esioissiez uos et ne doutez mie car i ai uaincu le monde . 
en autre liu redit  peres  ce que tu me donnas ai gardé et nus ne peri fors li fels de perdicion . 
en autre liu redit  ie uois a mon a pere et nostre pere  mon dieu et uostre dieu et ainsi uendra a uos et ne uos laira mie orfelins  
et en la fin de l euangile redit  ie sui auec uos tos iors de ci en la fin du siecle . 
ce qui de la bouche la panthere issi la douce odors par coi toutes les bestes qui sont loinz et pres la suiuent  ce est que nos touz et pres et loinz si comme li iui a la foie auoient sens de bestes qui preeschierent par la loi qu il tenoient et les genz qui loinz erent pour ce qu il erent sanz loi . 
nos qui somes la uoiiz et somes raempli et recrié de sa tres douce odor  c est de ses commandemenz  l ensuiuons si comme li prophetes dit  sire deseur la doucor du miel sont tes paroles douces en ma bouche et en mes oies . 
de ces doucors  c est de ses commandemanz  dit dauid  grace est espandue en tes leures  pour ce te beneis l odors de tes oingnemenz est odorables seur touz laituaires . 
li oingnement de crist sont laituaires  ce sont li conmandement de dieu qui sont seur touz aromatismenz odorable  car les paroles de dieu esleecent le cuer de ceus qui oent et ensuiuent . 
si conme la presente odors des aromatismenz raemplist les narines de ceus qui le recoiuent . 
sire  tes nons est douz sour toz aromatismenz et pour ce nos couient iouuenceles corre apres tes commandemenz  c est les ames renouelees par bauptesme  que li rois nos enmaint en ierusalem  cite de dieu et monz de touz sainz . 
de la nature de la couie une beste est qui est marine qui est apelee la coines et la terre la coigne . 
mult est granz et a sor son cuir sablon autretel comme celui est sor le riuage de la mer . 
ceste beste esliue son dos et quant elle lieue les ondes de la mer amont si que cil qui les nes mainent croient que ce soit une isle qui si soit plaine de sablon . 
il ariuent et descendent sour la beste et fischent lour pieus et lient lour nes entour . 
apres font grand feu et cuissent lour uiande sor le sablon autresi comme sor terre . 
quant la beste uoit et sent la chalour du feu  elle se plunge ou parfont de la mer et traist les nes apres lui . 
ainsi sont peries . 
autresi sont mené a mort cil qui sont mescreanz et qui ne connoissent l engin du deable et cil qui metent lour esperance en lui et saillent en ses oeures si comme cil lierent lour nes a la beste  il sunt plungié ou pardurable feu d enfer . 
la seconde nature de ceste beste marine est tieux  quant elle a fain  elle bee la gueule et rent une odor mult souef oillant . 
si tost comme li menu poisson sentent cele odor  il assemblent en sa gueule et comme elle est bien raemplie de ces menuz poissons elle clost sa gueule et les englotit . 
autresi sont cil qui sont de poure foi  qui par les deliz et par les odors des lecheries sont englouti du deable si comme li menu poison sont de la beste . 
li greingnor poison s eschiuent de li et ne la ueulent aprochier . 
autresi cil qui ont dieu en lor pensees sont granz enuers lui et s il sont parfait il connoissent les agaiz du deables et se gardent de lui aprochier . 
li douteus hons et li poures endementiersqu il uont apres les deliz du deable es luxures  il sont deceu  dont l escriture dit  cil qui se delitent es odors seculiers qui uaines sont  il mainnent lor ames en enfer el perpetuel trebuschement d enfer . 
de la pertris uns oissiaus est qui est apelez pertriz . 
si est mult tricherresse si comme dit ieremies li prophetes  la pertriz cria et assambla ce qu elle n enfenta mie . 
phisiologes dit que la pertriz est mult sage car ele prent les estranges oes  c est les oes de l autre pertriz  et norrist . 
ainsi n a point de fruit par sa boisdie car quant ele amaine les estranges poucins  elle les pert si tost comme il uoient et oient la uoiiz de lor mere qui les oes poust car erraument s enuolent a lui et repairent a lor naturel mere . 
par droit s est donc traueilliee en uain des estranges poucins et remaint seule et uaine . 
cest essample ensiuent li deable que les generations du souuerains creator s esforce tos iors de rauir et s il puet assembler les nons sachanz ceus qui uigor et sens n ont  il les norrist des corporeus delices et li petit poucin  ce sont cil qui sont sanz tricherie  quant il ooent la parole de dieu  il prengnent par la force de lour esperitieu chose et eles esuolent a lour uoir pere  ce est a dieu et commandent soi a lui et donnent si comme li poucin a lor naturel mere . 
ainsi faitement recoit dieux par s amor ceus souz l ombre ses eles  ce est souz sainte eglise a qui il les donne a norrir . 
de la mostoile de la mosttoille commande la loiz c on n en meniuce car ele est orde beste . 
phisiologes dit qu ele recoit semence de malle par la bouche  ainsi l a dedenz soi . 
et ou tant qu elle doit faonner  elle le rent par l oreille . 
autresi sont li feel en dieu qui mult uolentiers recoiuent la semence de la parole de dieu  mais si deuiennent puis inobedient qu il entrelaissent ce qu il ont oi de dieu . 
icil qui sont tel ne resamblent mie la mosttoille  mais zz serpenz qui est apelez aspis qui ces oreilles estoupe qu il n oie l enchanteor . 
phisiologes dit que cis serpenz aspis est de telle nature que se aucuns enchantierres uient a la fosse ou il habite  il met son chief en terre et ioint l une oreille a l autre part a terre et l autre estoupe de sa queue qu il n oie la uoiz de l enchanteor . 
itel et de tel maniere sont li riche home qui l oreille metent es terriens desirriers et l autre estoupent de lour pechiez . 
li serpenz qui est apelez aspis estoupe seulement ses oreilles  mais li riche home cloent lour ieulz des terriennes couuertures  c est des couuoitisses si qu il n ont oreilles dont il puissent oir ne en ueulent oir les conmandemenz de dieu ne oeil dont il puissent ueoir uers le ciel  ne pensent a celui qui tout nos donne  bonte et iustise . 
mais cil qui ne le ueulent ore oir l orront au ior du iouisse quant il dira  uos malooiz  desseurez uos de moi es pardurable feu qui est apareilliez en enfer as deables et a lour angres . 
de une beste est qui est apelee . 
de ceste dist ieremies li prophetes  ceste beste conut el ciel son tans . 
phisiologes dist que ceste beste a eles  mais ele ne uole pas contre oisel samblables a piez de hamout . 
la beste qui a nom quant tans uient que ceste beste doit auoir eles et oes ele lieue ses ieuz uers le ciel et esgarde se l estoile qui est apelé uirgile est ou ciel car ele repont ses ieuz quant celle estoille est nee  en terre ce est quant ble florissent  qu estes enuers le mois de iung . 
adonc celle beste quant elle uoit celle estoille  ele fuet en terre et met illeuc ces oes et les coure du sablon . 
quant elle se part du liu  erraument les oublie et n i repaire plus car ele est naturelment oublieuse et pour ce repont elle ses oes en cel tans et les coure du sablon que la chalours du tans et temprance de l air par le grant eschauffement du sablon amaint en ces oes poucins autresi comme ele fesist s elle les couuast . 
ainsi faitement ceste beste connoist son tans et eslieue ses ieulz uers le ciel et oblie sa lingniee et les terriennes choses et ensuit les biens celestieus dont li apostres dist  ie obli ce qui est arriere  ce est la chose terrienne et estre a uenir au souuerain lieu ou nous sommes apelé  et nostre sires dist en l euangile  qui aime et pere et mere et enfanz plus que moi  il n est mie dignes de moi . 
de la tortre uns oissiaus est qui est apelez turtre dont l escreture dist  la uoiz de la turtre est oie en nostre terre . 
phisiologes dist que turtre aime mult son malle et uit chastement auec li  et lui seul garde sa foi . 
s il auient que li malles soit pris d ostoir ou de faucon  elle ne se ioint puis a autre malle  mais tout tans desirre celui qu ele a perdu et a esperance en lui et en son recordement  et ou desirrier de lui parmaint duques en la fin . 
uos toutes  ames des feuz  oiez  si grant chastee est trouuee en si petit oisel  quiconques tenra la persone del tortre el non de l ame il enserra a chastee de li  
tieux est sainte eglise car ainc ne puisque ses sires fu crucefiez et il resuscita au tiers ior et monta es cieus  ne s aioinst onques puis a autre  mais ou desirrer et en lui espoirs et en l amor de lui et en la charite de lui parmaint de ci qu en la fin  dont nostre sires iehsu crist dist  qui parmetra en moi de ci en la fin  il iert sauf . 
et dauid li prophetes dist ou siaume  tien toi comme home et conforte ton cuer et aten damedieu . 
la tortre fuit les maissons des homes et autresi deuons nos fuir les deliz des monde et demorer es esperitieux biens . 
du cerf si comme li sers desirre as fontaines des eues corre  ausi desirre m ame a toi diex . 
phisiologes dit que la ou li cerf set le serpent  il ua et emple sa bouche d iaue et espant la es pertuis la ou li serpent est  et par l esperiment de sa boche le trait fors  si le foule as piez et ocist . 
tout autresi nostre sires iehsu criz quant il uit le deable habitant en l umaine nation  il espandi la fontaine de sapience en aus  la quele li anciens deable ne pot souffrir . 
quant il uit ihesu en la contree de geralsemenz il courut a toute s ost de deables en home habitant et dist  c a il entre moi et toi  fuiz de dieu  tu uenis nos tormenter deuant le tans  dont li demanda diex  comment as tu non  
il li respondi  est mes nons . 
il pria nostre sires iehsu criz qu il ne les fesist mie aler en l abisme . 
ileuc auoit zz granz fouc de pors pessant . 
li deables disoient  se tu nos gestes  met nos en ses pors . 
et nostre sires leur commanda . 
erraument issirent d omes et entrerent es pors . 
lues tresbuschierent en la mer tout li porc et furent tout noié . 
mult fuit li deables la uoiz de dieu  dont li apostres dist  lui ocirra iehsu criz par l esperit de sa bouche . 
li cers ante uolentiers es hauz monz . 
l escreture dit que li haut monz sont les apostres et li prophete et li cerf sont li bon home qui par les apostres et par les prestres uiennent a la connisance de dieu  dont li escriz dit el siaume  ie leue mes ieulz es monz dont aie me uendra . 
de la salemandre une beste est qui est apelee en griu salemandre  ce est en latin . 
ceste beste est samblant a lessarde et coloree de mult couleurs . 
phisiologes dit que s elle chiest en aucun feu par auenture et soit bien ardant  li feus estaindra erraument . 
ceste beste senefie les iustes et les homes de dieu . 
si comme ananias fu en la fornaisse ardant et azarias et missael que li feus n atoucha onques  ainz s en issirent tout sain  noient brulé  si comme daniel le prophete esclaire et sains pous li apostres  tout li saint estaindrent le feu par foi  il estouperent les bouches des lyons  c est a dire il seurmonterent les cruentez des tiranz . 
autresi cil qui crerra en dieu feelment et parmenra en bones oeures  il trespassera la force du feu que la flambe ne l atouchera  dont ysaie li prophetes dit  tu hons boens en dieu trespasse par le feu la flambe ne t atouchera mie . 
de la tanrine coulor l aurine color senefie les yy enfanz qui amerent mult l esperist de dieu quant il distrent a nabugodonosor  sachiez bien que nos ne cultiuerons mie ces diex et que nos n aourerons mie t ymage d or . 
la colors meline senefie helyne  un qu i recut de son meistre helye qui rauiz fu et ciel son mantel qui estoit d une beste qui ot a non moleste  c est chieure . 
la coulor blanche senefie saint iehanz qui bauptisa iehsu criz dont ysaies li prophetes dist  lauez uos  soiez nez  ostez le mal de uos cogitations en sus de mes ieulz  aprenez bien a faire  et se uostre pechie sont noir  il iert blans comme noif . 
de saint iehans dit nostres sires  en les homes nez de fames ne fu graindres de iehan bauptistre car il moustra nostre seigneur au doit quant il li dit  ueez ci l aingnel de dieu qui oste les pechies du monde . 
la colors stefannie senefie saint estiene  li premiers que puisque li apostre recurent mort le saint esperit deserui primes par martire a auoir la destre de son pere . 
la rouge colors senefie la paission nostre seingneur  dont li euangelistres dit  li iui uestirent nostre seingneur de rouge mantel et ysaies dit  qui est cil qui uient de edom  ce est del monde  tainz ces uestemenz de  ce est de sanc  
et es canticques redit  mes sires est rouges et blans  blans en uirginitez  rouge en martire par coi il rachata touz les creanz en lui de son precieus sanc  el nom du pere et du fil et du saint esperit qui uit et regne ou siecle des siecles . 
du coulon une autre samblance est ci mostree du coulon . 
uns arbres est en inde qui est apelez en griu et en latin enuiron destre . 
li fruiz de cel arbre est mult douz et souef . 
li coulon se delitent mult en l arbre car il se refont du fruit de li et reposent souz l ombre . 
uns dragons est la  mult grueuls qui het les coulons et li coulon lui  et autretant comme li coulon heent le serpent et fuient de li  autretant het il l arbre qu il n osse passer ne aprochier l ombre . 
quant li dragons a gaitié uns des coulons a prendre  il agaite de loinz l arbre et en queconques parties l ombre s estent ou a destre ou a senestre  il eschiue toutes eures l ombre et fuit . 
li coulon seuent que li dragon het l arbre pour les agaiz et l ombre et n y ose aprochier  
il conuersent et demeurent soubz l arbre pour les agaiz du dragon car tant comme il sont souz l arbre n en puet nul prendre . 
s il auient que aucune des coulons soit desseurez de l arbre et li dragons le treuue hors de l ombre  erraument le rauit et deuore . 
nos crestien qui sauons de cest arbre qui est apelez enuiron destre pour ce que nule chose n i est c est qu il est touz plains de biens . 
la destre de l arbre  c est li fiuz de dieu dont il meismes dit  li arbres est conneuz par le fruit . 
li ombres de l arbre c est li sainz esperiz si comme sainz gabriel dit  li angres a nostre dame sainte marie  li sainz esperiz uenra en toi . 
li coulon  ce sont li feel si comme diex dit en l euangile  soiez simples comme coulon et sage comme serpenz  simples que uos ne faciez nul mal  sages que uos ne soiez pris par les agaiz du dragon  c est du deable . 
home de dieu  esgarde toi  parmain en foi commune  tien toi ileuc  demeure et habite en la foi du pere et du fil et du saint esperit et en la uertu de sainte eglise dont li siaumistre dit  mult est bone chose et ioieuse d abiter gent ensemble en une uolente . 
hom de dieu  eschiue tant con tu puez que tu ne soies trouez defors ceste maison  ne que li colons fors de l ombre  que li dragons ne te deuort  c est li deables par cui iudas fu deuorez si tost comme il oissi de dieu . 
de la nature de l olifant une beste est qui est apelee elphans . 
phisiologes dist que mult a en lui grant sens . 
ou tans que li malles uieut engendrer lingniee  il uait uers oriant a toute sa femelle pres de paradiz ou adanz fu nez . 
ileuc est uns arbres qui est nomez mandagloire . 
la femelle meniue premierement du fruit de l arbre  apres en done au malle qu il en meniuce . 
si tost comme il en a mengié  andui uiennent ensemble et erraument concoit la femelle . 
quant li tans uient qu ele doit faonner  ele ua en zz estanc et entre en l eue de ci aus manmeles et illeuc enfante sour l eue pour le dragon qui toz iors la gaite  car s il la trouuoit fors de l eue  il la deuorroit . 
li malles ne se part de lui tant comme elle faonne  ainz la garde pour le serpent . 
cist dui elphant  li malles et la femelle porte la samblance d adam et d euain qui erent em paradis deuant le mors de la pome auironnee de gloire  nient de mal sachant ne desirrant de couuoitisse ne de samblant  
comme sa moillier menia de la pome du deueé arbre  ele en donna adan . 
si tost comme il en ost mengié  il furent bouté fors de paradis et gesté en l estanc plains de multes ce est en cest mondes qui est plains de et de maus et de tormenz  dont dauid dit  sauues moi  sires  car tes eues entrent et en autre liu redit  ie atandanz atandi damedieu et il entendi et regarda et oi mes paroles et geta del lai de misere . 
quant adans fu fors de paradis il conut sa fame et engendra chaim  et pour ce descendi nostre sires comme pius et misericors del sain de son pere et prist nostre char et mena fors de l estanc et de misere et etabli sor pierres nos piez et enuoia en nostre bouche chant nouel quant il nos enseigna a orer  c est a dire ice meismes orent li apostres qui dist dieux de pais nos saintefie en parfaite oeure et nostres esperiz entierz en nostre cors et nostre ame soit gardee sanz querele au iour de ioisse . 
la piaus et li os de l elephant sont de tel uertu que s on les art  il en chacent les serpenz de nule chose nuisables et enuenimee n i puet durer ne demorrer . 
autresi cil qui sont es oeures damedieu et es commendemenz  il tiennent lor cuers purs et nez que nule male cogitacions n i puet entrer . 
amos  li prophetes amos li prophetes dit  ie n iere mie fex des prophetes  mais li paistre des chieures . 
c est que li sauuierres dist de soi par le prophete  ie n iere mie prophetes  mes diex engendrez de dieu  fex entrailles del pere si comme ysaies dit  tu ies diex et diex est en toi . 
ensement dit  ie ne sui mie fiex de prophete  mais filz de dieu le urai et quant il fu enuoiez del saint de son pere et il prist humaine char  donc fu il paistres de chieures  c est paistres de l humain lingnage conuersent en pechie . 
les genz qui crurent en li  il les fist oeilles . 
cil qui ne le crurent remainstrent en lor pechiez si comme li bouquet peissent el desert . 
le moierte senefie li cors de crist qu il destraintrent en la sainte croiz et par mort touz les pechiez de nostre char et uiuifia nos par son saint sanc . 
quant il fu feruz en son coste de la lance il en eissi sans et eue qui nos est eslauemenz de bauptesme et rachatemenz de nos pechiez . 
de l aimant phisiologes dit que une pierre qui est apelee aimanz et est en zz mont d oriant . 
ele luit par nuit et ne mie par ior car li soulaux li tout la clarte  
pour ce ne puet estre trouuee fors par nuit . 
ceste pierre ne la puet seurmonter ne fuz ne fers ne pierre . 
de ceste dit li prophetes  ie ui l omme estre sor le mur d aimant et en sa main une pierre d aimant . 
la pierre  c est criz  c est li urais aimanz qui est asour les uiues pierres  ce sont li apostre et li profete  li martir que fuz ne pierre ne fers ne pueent sormonter . 
de celle uraie pierre d aimant sont dites les autres pierres aimantines si com del non de crist sont apelez crestien . 
ce que li apostres dit  ie ui l ome deseur le mur d aimant en sa main une pierre d aimant  li aimanz  c est li fiuz dieu et d ome qui prist en la sainte uirge nostre char . 
ce qu il dist qu il tenoit en sa main l aimant  c est qu il tenoit lui meismes en sa gloire . 
de ce li monz d orianz ou la pierre d aimant est trouuee senefie dieu le pere de cui tout bien naissent  dont sains pous dist  il seus est sanz el quel la pierre est trouuee  c est criz est el pere est il fiulz dont il meismes dit  ie sui ou pere et li peres est en moi . 
en autre liu redist il  qui me uoit  et il uoit mon pere . 
ce qu el art par ior senefie li descendemenz nostre seingnor et s incarnations qui fu celee as celestieus uertuz . 
car quant il monta es cieus apres la surrection  li angre qui estoient es cieus remes a ceus qui montoient auec lui  qui est cis rois de gloire qui uient atout son uestement rouge de sanc  
ce est ce que la pierre est trouuee par nuit senefie qu il descendi es tenebres des cest monde et enlumina l umain lingnage qui seoit en la nuit  ce est en la region de la mort  dont li prophetes dist  pour ce que tu enluminas ma lanterne  sire diex  enlumine mes teniebres . 
nostre sires uoirement enlumina la lanterne par son saint sacrement que li deables auoit estainte  ce est l ame et li cors que li sires uiuifia par la mistere de la croiz qui est saluz a touz le monde . 
ce que fers ne puet seurmonter la pierre  ce est que nule creature ne puet rien encontre dieu  car par lui sont toutes choses faites et sanz lui n est faite nule chose . 
du louz louz  cist moz de rauissement uient et pour ce par tot droit sont apelees les foles fames leuues qu eles desgastent les boens de lor amanz . 
li leus est forz es pis et foibles es rains . 
il ne puet flechir son chief arriere s il ne torne son cors tout . 
a la foiee uit de proie  a la foiee uit de uent . 
la louue faonne ou mais de mai quant il tone  nient en autre tans . 
li sens de li est tieus que quant elle a ses faons elle ne querra ia proie pres mes loinz . 
s il auient qu ele uoit par nuit querre ele ua souef au bresil et aus berbiz autresi comme zz chiens apris . 
ele ua touz dis contre uent que li chiens par auenture ne sentent la flair de s aleine qu il n esueillent les pastors et s ele marche sour aucun ramisson ou sour chose qui noisse face  ele mort mult durement son pie . 
si oeil luissent par nuit comme chandoille . 
li leus senefie li deables car il a toutes eures enuie seur l umain lingnage et auironne les cogitations de feeus qu il desciue lour ames . 
ce que li leus est fors deuant et floibes derrieres es membres senefie li deables meismes qui auant fu es cieus angles  et ore est mauuais defors . 
li oeil du leu qui luissent par nuit  ce sont les oeures du deable qui sont beles et plaisanz as foles genz et a ceus qui sont auugle des ieulz du cuer . 
ce que la leuue ne prent proie fors loinz quant ele norrist ces faons  ce est que li deables norrist des temporieus biens ceus qui s esloingnent des bones oeures  si comme il fu dist de saint iob a qui li deables toli toutes les corporeus sustances qui le peust desseurer de dieu . 
ce que li leus ne puet flechir son col sanz tout son corps  ce est que li deables ne se puet a nul bien torner . 
li hons a qui li leus tot sa force toute de crier quant il le uoit  il pert l aide d aucun qui loinz est  dont meste li hons ses dras a ses piez  si les desflout et fiere yy pierres en ses yy mains  adonc toudra au leu sa forche et son hardement et fuira et cil remaindra seurs . 
esperitel entendement a ci et par allegorie couuient les sens dire  par le leus entendons li deable . 
par les uestemenz que li hons defoule a ses piez  entendons qu il mest ius par confession ses pechiez . 
par les pierres qu il fiert d une main en autre  entendons les apostres et les autres sains  nostre seingnor meismes . 
nos estions deuant ce que nostre sires nasqui pour nos de la uirge en la poeste au deable et auions perdu la uoiz de crier  c est de parler de dieu  car diex ne nos ooit mie pour nos pechiez  ne n apelions ne sainz ne apostres nul en aide  mais puisque diex nos enuoia son saint fil  nos desposames par bauptesme l ancien home  dont ferimes nos les pierres d une main en autre  ce est que nos prions les saints li un apres l autre qu il nos aident enuers dieu . 
du chien plusours manieres sont de chiens . 
li uns prennent les bestes  li autre gaitent les messons et pour ce aiment lour seingnors . 
dont il auient ia que zz riches hons fu pris de ses anemis et si chien le ramenerent deuant tous ses anemis  itelle amor a en chien . 
la langue de li saine sa ploie par lechier . 
li chiens a telle nature qu il remeniue ce qu il rent . 
s il auient qu il trespast eue et il ait pain et char en sa bouche et il en uoit l onbre  il cuide que ce soit autre  si oeure la bouche pour prendre et celi pert qu il tient . 
ce que li chiens sane par lui sa plaie  ce sont li prestre qui leschent nos plaies  ce sont nos pechiez  par lour langues  ce est par le preeschement de confession . 
ce que li chiens liez au uentre plaié dedenz le sane  ce est que la parole nostre seigneur esme les secres du cuer de l ome . 
ce que li chiens meniue petit  ce est que li hons doit eschiuer trop mengier et trop boiure . 
par nulle entree n asaust li anemis si tost le crestien comme par glouteniee de la bouche . 
ce que li chiens repaire a ce qu il a rendu ce sont cil qui repairent a lor pechiez dont il erent deuant confes . 
ce que li chiens let chair en l eue ce qu il tient en sa goule par la conuoitise de l ombre qu il uoit  ce sont li non sachant et li fol home qui par la conuoitise de la chose qu il ne connoissent laissent ce que lor propres est dont il auient qu il ne pueent ataindre ce qu il conuoitent et deperdent ce qu il guerpissent . 

