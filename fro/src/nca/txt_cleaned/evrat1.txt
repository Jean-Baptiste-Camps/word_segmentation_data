cil qui toz biens fait commancier 
soit a cest liure enromancier 
li prologes ici commance 
del romanz q euraz enromance 
comment donc senz enromancier 
ne puet romanz encommancier 
de l enromancier nos respont 
por lo plain ke la glose espont 
dont il iert toz iors alosez 
tant par iert bien dis et glosez 
et s iert de la bible retraiz 
par hystoire et par glose faiz 
cist liures est li genesis 
ou tuit li bon mot sunt assis 
genesis por coi l apelons 
n est pas droiz que nos le celons 
ke par granz uenerations 
est cist des generations 
estraiz et des hautes lignies 
ki sunt el regne deu segnies 
cist toz altres romanz ensegne 
quant la contesse de champaigne 
ki bien lo sout entendre et lire 
lo puet en son armaire eslire 
por bien dit et por bien glosé 
tant en sunt li mot alosé 
par les deus lois que len i trueue 
et ki del bien lire se prueue 
par ce puet sauoir la nouele 
de la uielz et de la nouele 
si cum l une est de l autre estraite 
et dite et notee et portraite 
euraz n en fait maisqu un sol liure 
a celui s en part et deliure 
uns altres apres lui fera 
ki de bon cuer s en penera 
comme cil ou len mult se fie 
ki tant uolentiers edifie 
por les gens c apres lui uenront 
et ki por sage l en tenront 
por sages renomes nos celz 
ki ne firent pas tot por elz 
mais por la gent c apres elz uienent 
et ki por sages les en tienent 
se dient   bien ait qui ce fist 
et de tel chose s entremist  
li maluais a cui n en tient riens 
dist qu apres lui sera trop biens 
celui ne chaut d edifier 
c apres soi ne uelt arbrier 
fil ne filhe neueu ne niece 
ne welt que nus enport sa piece 
qu ensi despent et a mal chace 
quanque gaagne bone brace 
n afiert pas ici granz prologues 
n est seruantois ne dialogues 
anchois sunt hystoires ueraies 
senz menchonges et senz charaies 
ceste matere est des cinc liures 
dunt moysen plot li escriures 
se cil le peut metre en romans 
ia par saint iulien del mans 
s anrme ne sera mais perdue 
n espoentee n esperdue 
mult la descargera cis fez 
seul por ce qu il soit uoirs confez 
iheromes ki tant fu bons clers 
et de ferme creance fers 
nuit et ior et soir et matin 
se la mist d ebreu en latin 
et si s en fist limer les dens 
et par defors et par dedens 
por l ebreu qu il uoloit aprendre 
par ce pot sauoir et entendre 
la byble de celz qui l auoient 
ki de rien ne s en desauoient 
les dens s en fist limer por coi 
itant en di ie tot par moi 
ie ne sai k entre uos en dites 
k ensi sunt tenues et petites 
les dens as iuis comme sunt 
les noz si les liment ne l funt 
mais sainz iheromes les lima 
n est meruelhe si cum dit m a 
cil ki en set et plus et tant 
li dent saint iherome erent grant 
se les couint limer par force 
por traire le fust de l escorce 
mult l en trast bien a son creante 
mais ce ne fu pas des setante 
ki auant l auoient estraite 
et el greu notee et portraite 
iheromes uint droit a la tone 
ki i boit et qui i entone 
par la broche et par lo tuel 
ce dont nus ne l tint a muel 
d iqui traist quanqu il troua 
com bel et com bien se proua 
ki del frais uaisel ala traire 
ce qu as iuis est a contraire 
c est la byble c est li tresors 
ki mielz ualt k argens ne fins or 
de l ebreu en latin la mist 
com cil ki bien s en entremist 
s euraz a ce se puet prometre 
k il la repusse en romans metre 
si ke l entendent cler et lai 
n a pas mis sa paine en delai 
lui semble que c est biens a faire 
qu en i mete le miliaire 
del tens qu ele est encommencie 
et del latin enromancie 
cil ki l estoire li descrit 
dit ke tant auoit en l escrit 
mil et deus cens ans seul yy mains 
ke deus en terre uint humains 
et qu il prist incarnation 
par sainte annuntiation 
el cors a la uirgene pucele 
dunt nostre uie renouele 
et doze ans auoit ia passez 
ke li bons sire ert trespassez 
de ceste uie en parmanable 
u il ne dote mais diable 
c est li bons cuens ki tans biens fist 
ke l onor saint estieuene assist 
riche eglise et bien prouendee 
dont la terre est tote amendee 
de ce fist il a deu prosent 
car ses cors i gist en present 
bien i perent tuit si bienfait 
ki iamais ne seront desfait 
apres ce fu acre conquise 
ke sarazin auoient prise 
cil qui promerain i alerent 
et de bien faire se penerent 
la conquistrent par lor prouece 
mult en furent en grant destrece 
por celui k en la crois fu mis 
la uit deus tos ses bons amis 
la numbra il toz celz par conte 
ki alerent uengier sa honte 
li prouz cuens henris li gentilz 
ki en toz biens ert ententilz 
remest la quant cil lo laissierent 
ki del tot lor pris abaissierent 
mais li suens en est halt montez 
grant honor i a la contez 
de la proece a tel segnor 
ele ne puet auoir gregnor 
k il remest tos solz en la terre 
por maintenir la mortel guerre 
ki ne puet failhir a nul tens 
por contredi ne por desfens 
cil l eust mult bien desfendue 
ki mise i auoit s entendue 
par bon cuer et par bone pense 
cil ot la terre en sa desfense 
dont tote honors as suens uenoit 
itelz com il lor conuenoit 
de ce mult reconforta 
la prouz mere ki le porta 
souent en fu dolente et lie 
confortee et desconselhie 
dolente qu ele ne l ueoit 
ce qu a son cuer plus li seoit 
et lie senz duel senz enui 
des grans biens c on disoit de lui 
bien seoit tel filz a tel mere 
a cui nule honors n est amere 
tuit li bien repairent a li 
ke riens tant ne li abeli 
com largece et honors a faire 
a li doiuent prendre exemplaire 
totes les dames ki or uiuent 
car de li tot bien se deriuent 
totes sunt par li honorees 
les altres c a grans demorees 
uenist honors en lor pooir 
mais ceste les a fait seoir 
en lor deliure poeste 
ceste a le maluaiz blasme osté 
des altres dames par le munde 
si ke granz honors lor habunde 
bien garda la terre et maintint 
ne rien de quankes a mains tint 
ne perdi tant fu gratiouse 
et sage et prous et coragouse 
a son tens fu encommenciez 
cist liures et enromanciez 
ki desor toz iert enuieuz 
c est cil cui li rois tholomeuz 
k en clergie se uolt froter 
fist par le setante noter 
celui mist il en son tresor 
si l ama plus c argent ne or 
par son senz par sa grant largesce 
l ot mult li uint de grant prouesce 
et cil qui cestui retendra 
hystoire et glose i aprendra 
por resclairier lo sens del liure 
k en ne poroit n a pois n a liure 
uendre por or ne por argent 
tant sunt li mot et bel et gent 
ce raconte euraz qui l a fait 
ki l a de tans armaires trait 
par bons sens hystoires et gloses 
si com de totes flors les roses 
sunt plus fresces et plus parans 
de ce m est cist et cil garans 
ke desor toz reparra cist 
se droiz et raisons s auancist 
or m escoutez ne uos desplaise 
ie orez por coi len se taise 
et bien et bel et dulcement 
si com deus al commencement 
crea et lo ciel et la terre 
dum il tient le clef et la serre 
en sa bailie et en sa main 
et nuit et ior et soir et main 
al commencement ie di bien 
si n i cuit mesprendre de rien 
ensi puet estre enromancié 
qu a ce que deuz ot commencié 
doit auoir fin en pluisors choses 
ke ie uos nomerai sens gloses 
celes del siecle terrien 
se feniront al derrien 
por munder les maluais couines 
mais les pures netes et fines 
s i renoueleront en mielz 
lors faldra coiueise et orguelz 
lors riert commencemens sens fin 
lors seront li net et li fin 
en ioie ki ne puet finer 
la ne se poront afiner 
li maluaiz ki dampné seront 
ki iamais ior ne cesseront 
de mal et de dolor auoir 
se deuez entendre et sauoir 
ke ia nule fin ne penront 
les choses c a cel tens uenront 
ne biens en bien ne malz en mal 
ne penra fin n amont n aual 
en cel tens n en cele saison 
par droiture ne par raison 
a cel tens ke deus deuisa 
ces biens a qu il se rauisa 
s estoit la terre et uoide et uaine 
deus uolt qu ele fust ferme et plaine 
k enchoisk ele fut ferme et plaine 
estoit mult laidement enferme 
issi le treuue en tot debot 
ke tenebres erent par tot 
desor la face de l abysse 
et ie l truis en l apocalypse 
se l sachent et grant et menour 
ke li espirs nostre segnor 
dont toz biens est reconfortez 
estoit sor les iauues portez 
issi le truis escrit sens glose 
ie ne uos en di altre chose 
mais li element ce me semble 
estoient leures tot ensemble 
si qu il n auoit nule deuise 
entre iauue et air et terre assise 
lors se deuisa l un de l altre 
ausi com le bon or de pialtre 
dist et si le commanda 
ne par altrui ne la manda 
ke par tot fust granz clartez faite 
si fu ele mult nos rehaite 
k ele est et bone et clere et bele 
et deus ki toz biens renouele 
si nos deuisa la clarte 
et de tenebres la noite 
adonc apela clarte ior 
si n i mist pas trop grant seior 
et tenebres rapela nuit 
cil ki tot tient en son conduit 
einsiques est fais par sa main 
uns iors et del soir et del main 
de tant m os ie bien aloser 
k el ior puet len tot bien gloser 
le ior uoient tot par igal 
ausi li bon comme li mal 
mais altretant ne lor profite 
a la maluaise gent despite 
ki en mal welent aualer 
et ki de ior n osent aler 
com il fait a celz qui bon sunt 
ki les oeures damerdeu funt 
cil uont de iors et de iors uoient 
ki damerdeu aiment et croient 
de nuit aler est trop granz lais 
cil i uont ki uiuent de plais 
de falz iugemens et d usure 
et de rapine et de luxure 
d omicide et de larrechin 
et ki la feme son uoisin 
forstrait c est cil ki de nuit uait 
et qui si maluaise oeure fait 
li popelican renoié 
ki de tos biens sunt desuoié 
cil uont de nuit et le ior heent 
c a nul bien ne tendent ne beent 
n ont de ior ne de clarte cure 
tant par est lor creance obscure 
ke de nuit trauailhent ades 
mais il n est qui les tienge pres 
ke s il fust ki pres les tenist 
ia malues renons n en uenist 
ne tez lais ne si granz enuiz 
s il se reposaissent de nuiz 
ke la nuis est faite al repoz 
ce set li sages et li foz 
ce furent miracles apertes 
ke deus dist leures tot a certes 
et si commanda uoirement 
emmi les iauues firmament 
dun l une l autre deuisast 
a que chascuns se rauisast 
ensi fu lo firmament fist 
cil ki onkes rien n i mesfist 
et les iauues ki desoz erent 
ki encor durent aperent 
deuisa a celes desore 
et tot ce fist deus a cele hore 
ke mult uolentiers le faisoit 
bien lo fist et bien li plaisoit 
s apela ciel par son droit non 
le firmament que nos ueon 
lors ot fait issi com ie l cont 
del uespre et del main ior secont 
deus dist ueraiement apres 
cum cil ki tot uoit loing et pres 
k en un leu assemblees soient 
par raison si cum eles doient 
les iauues ki soz le ciel sunt 
et cuerent par tot le mont 
si que la terre seche apere 
k ensi le uolt deus nostre pere 
et qui le uoir en welt enquerre 
lors apela deus are terre 
encor di ie si com moi semble 
les iauues ki chient ensemble 
apela nostre sire mers 
dunt li nons est durs et amers 
deus uit qu il ere bon a faire 
mult li plot s amenda l afaire 
et dist que terre germeroit 
cant len semence i semeroit 
et si porteroit herbe uert 
com la uerroit a descouert 
et deus li grant ki ce commence 
uuelt que la terre port semence 
et que li arbre portent pomes 
por les femmes et por les homes 
et altres fruiz prunes et poires 
tant n en truis ie pas en hystoires 
n en noment que pomes sens plus 
li altre n erent pas en us 
ne cil de rien n i entreprent 
ki por tos arbres pomier prent 
li pomiers c est tote la some 
des arbres por coi por la pome 
ke ce fu li promerains fruiz 
par coi li mondes fu destruiz 
ensi fu que terre porta 
tot quanke deus li enhorta 
dunt nos somes encor refait 
deus le uolt et issi est fait 
par son uoloir et par s amor 
ot tot ce fait deus al tierc ior 
deus uolt encor et si le dist 
si c onques nus ne l en desdist 
ke luminaire en firmament 
soient por luire clerement 
et se departent et deuisent 
ensique la gent se rauisent 
la nuit del ior et ior de nuit 
cuik il poist u griet u anuit 
et si departe par raison 
ce sache bien clers et lais hom 
les iors et les tens et les ans 
de ce ne soit nus mescreans 
or welt deus ke les clartez soient 
el firmament et tuit en uoient 
bon et mal iuste et pecheor 
et droiturier et pecheor 
deus fist deus luminaires grans 
et bons et belz et cler luisans 
al ior fist gregnor luminaire 
ki plus clerement nos esclaire 
et a la nuit menor lo mist 
por ce que mielz s en auancist 
a ce qu enchois estoit obscure 
ensi mist en chascun sa cure 
et les estoiles por cler luire 
fist cil ki bien se sot desduire 
s es uolt totes numbrer par numbre 
et par son nom chascune numbre 
el firmament del ciel les mist 
cil qui mult bien s en entremist 
et uolt que sor terre luisissent 
et le ior de nuit auancissent 
et departi par tel maniere 
les tenebres de la lumiere 
al quart ior ot tot atorné 
n i ot pas granment seiorné 
ensi le uit en son esgart 
deus ki tot ce fist al ior quart 
deus uolt et si le di por uoir 
le deuez mult bien sauoir 
ke iauues et petites et grans 
metent fors totes riens mouans 
et totes les choses qui uiuent 
ensi cum eles se deriuent 
l une de l altre et li oisel 
ke deu plot et si li fu bel 
k il uolent par chaut et par gel 
desoz le firmament del ciel 
encor crea deus la balaine 
dunt une terre est tote plaine 
chascune chose a sa semblance 
crea deus par sa grant pussance 
et bestes de totes lignies 
selonc lor nature ensegnies 
bues uaches asnes et iumens 
et assez altres estrumens 
mult plot deu et uit que bon ere 
s es beneit en tel maniere 
k en montepliement creussent 
et feissent cank il deussent 
tot ce welt deus que monteplit 
puisque la terre en raemplit 
tot ce fist deus par sa piete 
tos solz sens altre diete 
tot ce fist deus sens deuinailhe 
al quint ior ce sachiés sens failhe 
ices choses que ie uos di 
ot totes faites al quint di 
damerdeus ki mult bien le fist 
tot ce li plot tot ce li sist 
si cum il fait al bon ourier 
cant il n estuet nul recourier 
en s ueure puisk el est bien faite 
ens s en esiot mult rehaite 
et s en amende plus et plus 
ensique ne l en blasme nus 
ne maluais blasmes ne l descueure 
car le bon ourier loe s ueure 
mult a bon ourier en celui 
k ainc n ot aie de nului 
mais cantqu il welt fait maintenant 
et bien et bel par auenant 
deus dist dont tos biens se renome 
  faisons a nostre semblance home 
itel k il soit a nostre ymage 
bon et bel et puissant et sage 
itel k il soit et maistre et sire 
de tot cank a soz nostre empire 
et de la mer et des poissons 
a son buen faire l acroissons 
et des bestes et des oiselz 
uuelh qu il soit sire et demoiselz  
et deus icel home crea 
dont tos li mondes concrea 
par mon chief ne fu mie lais 
cil c a l ymage deu fu fais 
ke del bien faire s entremist 
deus cant a s ymage le mist 
a s ymage et a son uiaire 
fist deus l ome se pot bien plaire 
a s ymage que se pot estre 
n en racontent plus nostre ancestre 
ne les hystoires ne les gloses 
mais se ne tu m en oposes 
i en dirai tot quanque i en sent 
la u diuinitez s assent 
deus fist l ome qu il ama mult 
a son semblant et a son uult 
ce nos raconte l escriture 
c a son semblant a sa faiture 
fist deus l ome si com lui plot 
mais ice comment estre pot 
deus estoit chose esperitelz 
la semblance de l home itelz 
comment pot estre que dira 
ia bons clers m en desdira 
d ensi comme ie le recit 
et c est la riens ki plus ocit 
les iuis et plus les dechoit 
folz est ki ne s en aparchoit 
deus uit ki tot set et tot uoit 
k home a deuenir l estouoit 
por ce le fist a son semblant 
de ce soiez tuit ramenbrant 
n est meruelhe s il le fist tel 
k il i mist puis trop bon chatel 
k il descendi del ciel en terre 
por lui saluer et reconquerre 
en semblant d ome sanc et char 
prist se ne l tenez a eschar 
en semblant d ome degna naistre 
cil ki de tot est sire et maistre 
en d ome est circumcis 
cil ki fu com agnelz ocis 
en semblant d ome le trouerent 
li troi roi qui por lui alerent 
en bethleem ou il estoit 
iki droit l estoile arestoit 
tantque lor offrande ont faite 
uos sauez bien quele et com faite 
a cel samblant de l iauue uin 
fist as noces archedeclin 
en la chane de galylee 
ce ne fu pas chose celee 
en semblant d ome en flun iordain 
le tint sains iohans de sa main 
en semblant d ome n est pas fable 
se laissa porter al diable 
sor lo temple et sor le halt mont 
fu portez li sire del mont 
en semblant d ome fist la cene 
et ieuna la quarantene 
en semblant d ome fu trahis 
cil qui de rien n est esbahis 
en semblant d ome fu penez 
et uilainement demenez 
en semblance d ome fu mis 
en la crois por ses bons amis 
en semblant d ome rechut mort 
par les felons iuis a tort 
en semblant d ome uoirement 
resuscita del monument 
en semblance d ome as 
ala brisier et gons et fers 
en semblant d ome en a fors trais 
celz qui tanz malz auoient trais 
en semblant d ome as cielz monta 
cil que l uit le nos reconta 
or siet a la destre del pere 
en son regne et en son empere 
comme halz deus et souerains 
ki cel home fist promerains 
et tel com ie l ai deuisé 
a cui nos somes rauisé 
deus crea et l ome et la feme 
deus le fist en cors et en enrme 
mult fu bele sa compagnie 
par que la terre est replanie 
et mult fu bien fait ce moi semble 
cant deus mist home et femme ensemble 
mult fu a ce faire ententiz 
mult fu engegnous et subtiz 
mult par troua bele maniere 
ke s uem fust et se femme n iere 
uoir dont ne sa ge ce que fust 
s ausi non com oeure de fust 
et bien sauons que nus chatez 
ne puet estre mieldres ne tez 
com il est et d ome et de femme 
ou deus concorde et amors semme 
ke li uns porte a l atre foi 
ie l di si com dire le doi 
ke tel fist deus cel promier ordre 
ke nus n i doit pinchier ne mordre 
a cel ordre ne se met nus 
ne de moine ne de renclus 
s est plus que hardis qui desioint 
ice que damerdeus conioint 
ci a mult bone coniuncture 
ke deus la fist selonc nature 
cant ensemble les ordena 
et beneichon lor dona 
k il croissent et si multiplient 
et tos les biens facent et dient 
de poissons d oisel d altres bestes 
aient lor ioies et lor festes 
a lor uoloirs aient tos biens 
si que ia ne lor faile riens 
tot ce fist deus sens grant paine 
al siste ior de la semaine 
ensi fist deus par bel loisir 
et ciel et terre a son plaisir 
et les aornemens selonc 
tot par tot de lei et de lonc 
et tot quanqu a home couint 
comme cil cui bien en souint 
tot ce fist deus par grant amor 
tot acompli al siste ior 
l ueure qu il ot faite si tost 
onkes maluastie n i apost 
al sepme ior se reposa 
comme cil ki faire l osa 
de tote l ueure qu il ot faite 
si cum ie la uos ai retraite 
cil iors fu a repoz donez 
ia li pechiez n iert pardonez 
a celui qui la ourera 
toz iors mais li reprouera 
damerdeus ki lo saintifie 
cel ior u toz li mons se fie 
ior de repos segnefia 
et por ce lo saintefia 
de cel sepme ior seroit biens 
k en lo gardast sor totes riens 
cant deus meismes lo garda 
ki tot uit et tot esgarda 
cel ior ne deuroit nus offendre 
ki s en puet garder et desfendre 
en pais en repoz estre doient 
totes gens en quel leu qu il soient 
n est pas loiaz se dire l oz 
ki a cel ior n est en repoz 
ke totes anrmes se reposent 
celes qui doiuent et qui osent 
trop est uer deu cil empiriés 
por cui cist iors n est bien feriés 
ki est de ioie et de leece 
si n i doit nus auoir tristece 
mais aler tuit a sainte eglise 
oir la messe et lo seruise 
et deu proier et aorer 
c est bons repoz sens laborer 
et de son manger repartir 
a celz ki sunt tant grief martir 
com li mesel et li deget 
ki tant sunt enuer nos subiet 
c est mult bons repos ce me semble 
se dui uoisin sunt mal ensemble 
k il aient rancune et haine 
par pechie et par ataine 
c est bons repos s en les acorde 
ke damerdeus a ce s acorde 
se l deuroit faire toz li mondes 
lors seroit de ses pechies mondes 
et tot a sa deuise auroit 
quanque deu requerre sauroit 
ce fu grans recreations 
car quant les generations 
del ciel et de la terre furent 
creeez si com eles durent 
et les herbes et li uergier 
ke nus ne poroit esligier 
et tot quanque deus ot crié 
ki rien n i auoit oblié 
chascune herbe son fruit portoit 
tel com nature l aportoit 
nus n ere encors ki lors ourast 
par cui nule riens recourast 
ne terre n estoit arosee 
ne par pluie ne par rosee 
mais les grans fontaines parfondes 
ietoient sor terre lor ondes 
par qu ele estoit bien atempree 
et par les chans et par la pree 
lors fist deus adam a sa main 
et puisqu a ce la chose amain 
ou se nus le me welt enquerre 
ie di que deus le fist de terre 
de terre ce k est donc a dire 
oseroit m en nus hom desdire 
se tu le sez ne tu di mon 
c est uoirs qu il le fist de limon 
d el ne me puet nus oposer 
por rien qu il i sache gloser 
ke del limon fu adam fais 
cil limons quez ert et com fais 
ualt il mielz de terre non il 
por coi donc que c est del ruil 
dont nus ne puet n onques ne pot 
ourer eule buire ne pot 
ki la chose welt aourir 
ne nos poons si bien courir 
ne de file ne de tessu 
ne pere dont somes essu 
as tez pert quelz les eules furent 
ki encor sunt et encor durent 
li test sunt les gens ki or uiuent 
et qui des eules se deriuent 
mais cist test ne sunt tant prisié 
ke mult tost ne soient brisié 
uns prouerbes le nos afiche 
ce seuent li poure et li riche 
k a l iawe ua tant tote uoie 
li pos qu il esclache u pechoie 
et li plus fors que len mielz prise 
c est cil ki plus tost chiet u brise 
de ces tez qui me rendra conte 
se li roi en sunt et li conte 
li duc li baron et li prince 
oil tuit sunt d une prouince 
et li euesque et li abe 
l uns de rien n a l altre gabé 
por lor croces ne por lor mittres 
dont il ont dorees les littres 
ne por lor anelz d or qu il portent 
dunt mult s esioient et deportent 
ne por lor uair ne por lor gris 
ne por lor belz cheualz de pris 
ne por lor belz lis u il gisent 
cil ki les poures gens despisent 
ne por lor belz mes cink u sis 
u il sunt chascun ior assis 
ne por sale ne por palais 
tant soit netoiés de balais 
ne por rente ne por manoir 
por tot ce ne puet remanoir 
ke tuit ne reuiengent en poudre 
tant uos puis ie par raison soudre 
mult fist bien damerdeus a droit 
totes les gens en lor endroit 
a un mole et a un compas 
ausi le halt comme le bas 
tuit sunt d un pere et d une mere 
tuit sunt par droit seror et frere 
icelui pere dunt ie dis 
mist deus en son saint paradis 
ki mult ert belz et deliteus 
onkes nus estres ne fu teus 
arbres i ot de maintes guises 
ou il auoit fruit a deuise 
por mangier furent tot igal 
maiske cil de bien et de mal 
cil lor fu mult bien deueez 
si cum en escrit lo ueez 
ke de toz les altres peust 
mangier que mult bien li leust 
si cum ens en la bible trueue 
en paradis auoit un fluiue 
ki parmi contreual coroit 
dont tote plentez acoroit 
comme de pierres preciouses 
mult chieres et mult gratiouses 
esmeraudes rubiz topazes 
et altres ki ont bones grazes 
telz ki pueent aidier et plaire 
si com ie l truis el lapidaire 
se la chose bien enquerez 
li mieldre ors li plus esmerez 
ert trouez en cele fontaine 
tant par estoit et clere et saine 
ke de li quatre fluiue cuerent 
ki maintes terres en secuerent 
et ie les nons uos en deuis 
li uns est apelez tigris 
et li troi ki uienent apres 
gion cyson eufrates 
cist quatre enuironent le monde 
de totes pars a la reonde 
cist cuerent parmi paradis 
la ou adans fu mis iadis 
et de cel saint paradis uient 
tot quanqu a cors d ome conuient 
tant est cis leus et belz et gens 
et par defors et par dedens 
nus cuers d ome ne l puet penser 
fors cil ki tot a a tenser 
n orelhe n est nule ki l oie 
cel desduit et cele grant ioie 
ke deus a en cel saint leu mis 
por aesier ses bons amis 
la mist deus adam senz enuie 
ki doné li ot sens et uie 
et cant de ses mains l ot plasmé 
si cum il l auoit aesmé 
iqui li pussans rois de gloire 
la femme fist a s atoire 
bien sauez dont la femme est faite 
ke deus auoit adam sortraite 
une coste cant il dormi 
ie ne sai d ensom u d emmi 
et uolt que la femme en issist 
ensi cum lui plot et lui sist 
ot la femme non 
por tant qu ele issi del baron 
pres de lui se trait et acoste 
por ce qu ele fu de sa coste 
et al grant ior al redoté 
ne seront il pas deboté 
ains ierent une chars andui 
et tuit cil ki sunt al ior d ui 
mult furent et bon et eslit 
mult lor dona deus bel delit 
el paradis u il estoient 
ke nules riens ne lor faloient 
ne ia nus biens ne lor failhist 
se diables n es assalist 
damerdeus cant il les ot fais 
et a sa faiture portrais 
mult li plorent mult furent bel 
mult li furent frez et nouel 
de son espir les espira 
iamais nul ior n es despira 
parmi son paradis les maine 
par tot les conduit et pormaine 
canqu il a lor abandone 
tot lor otroie et tot lor done 
maisc un sol arbre lor desfent 
mult bien lor ensegne et aprent 
s il welent uiure sens reproche 
ke del fruit ne mete en sa boche 
adans ia tant ne soit hardis 
ne par losenge ne par dis 
grans chose est mult d obedience 
bien i doit len metre s entence 
celui ki de rien la trespasse 
grans meruelhe est s il en respasse 
puet de legier respasser 
obedience doit passer 
toz les altres commandemens 
ke ce fu li commencemens 
ke deus ot commandé promiers 
si doit bien estre tenus chiers 
k obediensce passe tot 
mult est lichiere et folz et glot 
cil k obediensce ne tient 
a toz proudomes apartient 
de ce nos doit bien remenbrer 
ke mielz se lairoit desmenbrer 
li bons ki welt a bien entendre 
k obediensce osast enfraindre 
de ce ne soit nus esgarez 
mais cist fu li plus comparez 
desor toz les altres pechiez 
k encor en est cist mons trechiez 
li diables ki toz tens ueilhe 
et de mal faire s aparelhe 
s estoit ia mis en grant porcuit 
el serpent felon et recuit 
et ce ne tienge nus a fable 
ke li serpens fu en diable 
et li diables en serpent 
a cui toz malisces s apent 
ki le sot mult bien ensegnier 
comment il porroit 
ce que nostre sire amoit tant 
durement l aloit conuoitant 
l ome n osa il essaier 
de ce se pot mult esmaier 
k il sentoit la pense et lo cuer 
de l ome bien sot qu a nul fuer 
ne lo poroit par lui sorduire 
de faire chose de qu il muire 
li hom a cuer et bon et fort 
et sage et de bon confort 
se li conuint metre sa cure 
en la femme qui n est pas dure 
ains fu trop uolentiue et mole 
se la mist mult tost a s escole 
et si li dist   femme or me croi 
buer le feras sez tu por quoi 
ie l te dirai tot senz losenge 
por coi uos estrenge 
del fruit que uos n en mangiés pas 
ie l te di bien qu eneslespas 
ke uos aurois del fruit mangié 
ia rien ne uos ert estrangié 
de quanque damerdeus a fait 
ains serez gari et refait 
tot altressi cum deus serois 
a quanque uos deuiserois 
son regne uerrois et son estre 
par tot a destre et a senestre 
ua tost al fruit si l asaueure 
lor uerras tot droit a cele eure 
et s en fai mangier ton mari 
lors serois ambedui gari  
de c est il uoirs de quanc on dit 
n en fist pas trop grant escondit 
la femme encontre le diable 
mult petit en fu desueable 
maluaisement s i refusa 
a poi d ocoison s escusa 
tant li dist   nos ne l feriens 
par auenture en morriens  
ne s en fist pas trop detirer 
ne detordre ne descirer 
s ele se fust bien refusee 
ia cil ne l eust amusee 
et qui lo uoir en welt espondre 
tost uoit len la femme al respondre 
mult la poroit fors hom luitier 
por qu ele se welhe coitier 
de bien respondre comme sage 
ne li puet nus faire damage 
de son cors ne de sa iouente 
k a toz biens faire se couente 
cele est et prous et sage et cointe 
tele ira a cui len s acointe 
k en ne trueue ne fort ne dure 
ki son pooir metre i endure 
tost la brise et uaint et dechoit 
a poi de force la rechoit 
cele fu mult tost deceue 
car maufez l ot aparceue 
ki sot son cuer uain et uolage 
se li fist faire lo damage 
dunt trop fuissiemes damagié 
s en ne l eust asuagié 
la feme de qui se depart 
a l arbre uient qu il li est tart 
k ele eust mangié de la pome 
si fist ele entre li et l ome 
cele en maniue et puis en tent 
a l ome qui mal n i entent 
ne de ce ne s aparceuoit 
maintenantqu il ot mors se uoit 
las cum ot enqui uilain mors 
maufez les i ot acommors 
deus lor auoit bien desfendu 
laidement l en ont offendu 
n ere pas tres bien ensegniez 
cil hom k ensi fu engegniez 
par une femme soulement 
k il trespassa commandement 
trop s osa fors esburicier 
comment pot si tost corecier 
lo segnor qui l auoit creé 
mais cil l ot mult tost oblié 
bien doit estre meseasmez 
mais n en sera pas si blasmez 
cum cele qui le conselha 
trop uilainement l essilha 
hom doit auoir et sens et force 
n est pas hom cant femme l esforce 
mais de force n i ot il point 
ci endroit a un altre point 
ke force ne le dechut mie 
mais engiens par la compagnie 
ke nostre sire li dona 
cant ensemble les ordena 
et cil c al uoir dire n acoupe 
dist que sor la femme est la coupe 
ke se li hom croit sa compagne 
il fait ce que raisons ensagne 
ne s aparchoit de maluaise oeure 
ensi com la uertez descoeure 
ne li uint pas de coardie 
a la femme ains fu plus hardie 
ke li serpens de grant air 
ke cil n osa l ome enuair 
mais cele tantost l enuai 
com li serpens li dist   ua i  
andui sunt del pechie coupable 
par lo serpent par lo diable 
la femme plus qui consenti 
lo mal ou li hom s asenti 
dum li uint il n en sens n en pens 
k ele osa mangier sor desfens 
del fruit qu en li ot deueé 
e fist ele grant desuee 
par celi uint d anceserie 
as altres ceste deruerie 
cant hom lor desfent un afaire 
ne s en pulent eles retraire 
por desfens ne por contredit 
ke tost ne soit lancié ou dit 
et s om ne la welt apeler 
a chose ki face a celer 
lors detire l ome et desache 
ne garra tantqu ele le sache 
se l dist maintenant et reporte 
si cum nature li aporte 
desfense que uaut dont a femme 
ele par welt trop estre dame 
ke ia contredis n iert gardez 
par femme se bien i gardez 
s om dist chose qui li desplaise 
por bien iamais ior n iert a aise 
s ele ne l fait a son plaisir 
se maufez l en deuoit saisir 
k ausi fist la femme promiere 
dont ie uos ai dit la maniere 
ke par ce fussiemes tuit mort 
se deus n i meist bon confort 
deus li mist par une altre dame 
le confort en mal de la femme 
par la halte uirgene esleuee 
dont nostre uie est releuee 
en cui damerdeus tant oura 
ke nostre uie i recoura 
ke l autre i perdi par folie 
cant li serpens l ot amolie 
por qu autres femmes sunt 
et de plusors mesasmees 
s est foz ki les en meseasme 
ke cele lor tout tot lor blasme 
en cui deus prist humanite 
par la sainte diuinite 
par ceste sunt femmes cheries 
ke totes bones escheries 
lor sunt par ceste eschaues 
k en grant dolor fussent chaues 
se ne fust la uirgene pucele 
ki fu et garde et chambre et cele 
del fil deu k ele ot en son uentre 
or poons bien dire 
par lo mesfait a la promiere 
ke ceste ce deuant derriere 
nos mist et ce derrier deuant 
cant ele tint en son deuant 
le roi de cielz k ele alaita 
ki lo grant damage afaita 
ke cele auoit si eslaissié 
mais ceste l a tot abaisié 
se cele nos biens perilha 
et ceste les raparilha 
cele est marastre et ceste est mere 
ceste est douce et cele est amere 
se cele crei al diable 
et ceste a l angle couenable 
par cesti fu li malz uengiez 
et li nons d euain treschangiez 
el saluement ki fu fais 
a la uirgene por nos mesfais 
cant li angles la salua 
cele promiere femme eua 
ot son nom changié et laué 
cant li angles ot dit   aue  
a la sainte halte roine 
de par deu a cui tot s acline 
la nos rendi nostre salu 
ensi nos trast de la palu 
cil ki nostre bien mist en ioie 
par que li nom d euain desuoie 
en cele salutation 
ki par annuntiation 
fu par lo saint angle annuncie 
dont si grans ioie est pronuncie 
as bons homes as bones femmes 
car ceste salue et cors et anrmes 
bien doiuent les femmes amer 
cesti ki ne set pas l amer 
ains est douce en cuer et en boche 
ke ceste lor tot le reproche 
ke l altre femme lor dona 
cant al serpent s abandona 
les douces les simples les sages 
ont de cesti grans auantages 
mais les maluaises orguilhouses 
k a mal faire sunt meruilhouse 
celes retraent a euain 
dunt mult lor doit estre greuain 
deus sout qu adam auoit pechié 
et par diable et par pechie 
a lui uint tos plains de grant ire 
iqui le troua nostre sire 
couert de fuelhes de fier 
mielz ne se pooit abrier 
n ot rien afublé ne uestu 
deus li dist   adam u es tu  
cil s estoit por lui reponduz 
comme dolens et confunduz 
si dist   sire i oi ta uois 
si me repundi n umques pois 
ne m oisai remouoir d ici 
sire de moi aies merci 
comment ne t auoie ie dit 
et sor tote rien contredit 
ke tu ne maniaisses del fruit 
uoies or com il t a destruit 
mal feis cant tu en manias 
de trop grant ioie t estranias 
ki te fist ce faire or l ensegne 
belz dous chiers sire la compagne 
ke tu acompagnas a moi 
u i ai troué maluaise foi  
deus a la femme reparole 
ki de ce la tint a escole 
  feme ki le te fist a faire 
sire li serpens deputaire 
ki laidement m a deceue 
ia m en sui tost aparceue  
de ce chascuns d elz se descusse 
mais li granz forfais les encuse 
ke li uns et li altres fist 
tant grate chieure que mal gist 
c ausi firent cil a cele hore 
encor s en plaint et duelt et plore 
cis siecles et crient a perir 
ki toz iors uesquist sens morir 
deus dist a l ome toz iriez 
  mult es laidement empiriez 
ie t auoie fait de nient 
et bon et bel a escient 
or es chaus del mont el ual 
ne te mostra ie bien et mal 
et mult le t auoi acointé 
perdu as par ta couoite 
mis t auoi mon aleue franc 
or descens a terre del banc 
poi t a duré cist heritages 
c est tes duelz et tes grans damages 
fors iras de mon paradis 
u tu remansisses tos dis 
s ensi ne l eusses perdu 
durement m en as deperdu 
par grant paine et par grant suor 
useras ton pain a dolor 
toz iors mais a dolor uiuras 
a trop grant martyre liuras 
ton cors ki iamais ne faldra 
or saches que ce t auenra 
tu morras mais ia ne morusses 
k en parmanable uie fusses 
ensi recuelt qui ensi semme 
tu refus trop hardie femme 
ce que pot estre dont t auint 
mult maluaisement te souint 
de ce que ie t auoie apris 
folement lo meis a pris 
trop fus orguilhouse et proterue 
tu eres franche or seras serue 
ne sai por coi ie l te celasse 
dame estoies or iers baasse 
en tel dolor enfanteras 
ke trop t en espoenteras 
tant iert gries li malz et l angoisse 
n iert boche qui dire le poisse 
et seras a l home subiete 
si cum drois et raisons l oiete 
he serpenz uenimous et chaus 
por coi feis tu tel enchaus 
a mes gens que ie tant amoie 
et puisque la chose estoit moie 
ce fu grans honte et grans despis 
toz iors mais iras sor ton pis 
en foonement partiras 
ia de ce ne te partiras 
de terre sera ta uiande 
si cum tes mesfais le demande  
or ot chascuns lon sa deserte 
tel loier qui li torne a perte 
et a domage et a uilte 
ke fors sunt ambedui ieté 
de paradis eue et adans 
cist domages par est trop grans 
k encore en dure la racine 
mais puis i mist grant medecine 
deus et sens boise et sens trichier 
et ele li costa mult chier 
de paradis iete adam fors 
u il l ot en anrme et en cors 
mis si cum dire oi l auez 
trop laidement fu destrauez 
ke mult bien deserui l auoit 
deus uit que desormais sauoit 
et bien et mal se ne welt mie 
k il retort en sa conpagnie 
ke drois ne raisons ne l aporte 
mult par fist bien garder la porte 
de paradis a une espee 
trenchant et de feu enflammee 
par l angle et par son hardement 
ki la garde mult longement 
se par auenture auenist 
c al fruit de uie reuenist 
et de celui rasauorast 
toz iors en uie demorast 
ieté furent de paradis 
u deus les ot posez iadis 
apres elz fu la porte close 
ia uos dirai sor ce le glose 
itel cum ele s i afiert 
et cum diuinitez requiert 
al ieter fors puet len entendre 
cel ior u nos prenons la cendre 
et tuit li crestien del mont 
ki bone creance et foi ont 
et ki penitances requierent 
tez cum as uilz pechies afierent 
ke por ce lor conuient a faire 
l euesques lor done le haire 
et puis la chandoile en la main 
de qu il uerront et soir et main 
ke c est et clartez et lumiere 
par qu il auront la ioie entiere 
de la chondoile k en lor bailhe 
uos dirai la glose sens failhe 
bien le sache clers et laiz hon 
ke c est lumiere de raison 
k il porte por ce qu il en uoie 
et qu il tiegne la droite uoie 
de penitance tot ades 
si qu il en uoie et loing et pres 
en ce doit auoir ramenbrance 
par la clarte par la semblance 
de qu il puet nuit et ior ueoir 
ke lors doit plaisir et seoir 
a deu s il l aime et crient et dote 
cant la penitance fait tote 
des pechies qu il a regehis 
u il rencherroit a enuis 
por lo mal qu il i uoit et set 
cil ki lo maluais pechie het 
si conoist lo bien et lo mal 
et contremont et contreual 
k altrement ne ualdroit hom rien 
se ne sauoit et mal et bien 
et puisque l un et l autre entent 
mult est folz se le peior prent 
bien sunt ces semblances descrites 
tot issi cum i es uos ai dites 
les font li bon peneancier 
ki bien se welent auancier 
et li bons pastre qui les garde 
ki de bien faire ne se tarde 
a l altre eglise les enuoie 
et cil i uont la droite uoie 
mais il trueuent close la porte 
lors est tote lor ioie morte 
cele de ceste mortel uie 
de qu il n ont ne cure n enuie 
k a penitance l ont donee 
u l anrme s est abandonee 
ki uolentiers welt qu en le face 
c est la riens ki plus la solace 
tot ades i a bon espoir 
et nuit et ior et main et soir 
et cil la font et grant et grief 
s en metent lor cors a meschief 
k en ieuner k en orisons 
ietent lor anrmes de prisons 
par la penitance del cors 
ke par c est li pechiere estors 
k il ne doit entrer en eglise 
por lo sens et por la deuise 
de l uis qu en li a clos encontre 
mais ne puet auoir bon encontre 
tantk al iuesdi uient absolu 
ke li pechie furent tolu 
li ancien et li nouel 
par le sanc del saintisme agnel 
ki fu pris la nuit de la cene 
et ki rechut et mort et pene 
por lo pechie del monde toldre 
toz nos uint al iuesdi absoldre 
del pechie et de la pourete 
par cel ior fu la porte ouerte 
de paradis sens refremer 
bien m en puis gagier et fermer 
ke dez lors est li uis ouers 
as nes as purs as descouers 
ki lor penitances ont faites 
de coi les anrmes sunt refaites 
par cel iuesdi par cel saint ior 
uienent pecheor a seior 
en sainte eglise ki les mande 
por penre la sainte uiande 
ke damerdeus lor aparelhe 
se lor mande et dist et conselhe 
ce sachent bien tuit pecheor 
ki de lor pechies ont peor 
por qu il ont fait la penitance 
k al diable torne la uiltance 
uiengent seur al grant iuesdi 
en sainte eglise et ie uos di 
k il trueuent la porte desferme 
si cum l autoritez l aferme 
d adam ki iusqu a cel ior fu 
en infer tantque par uertu 
ot deus lo diable brisié 
ki le mal auoit atisié 
s en trait adam et ses amis 
cant en sa gloire les ot mis 
si fu la porte desfermee 
de la u ioie est asfermee 
cele ioie nos fu rendue 
al grant iuesdi lors quant uendue 
fu la sainte chars preciouse 
ki en la uirgene gloriouse 
se degna por nos aumbrer 
c altrement ne pot descombrer 
lo chemin c adam ot desfait 
por qu il auoit son ieu mestrait 
fors deu nus ne l pot recourer 
maintenant li couint ourer 
adam ensi cum il mielz pot 
onques altre secors n i ot 
lors sot il que fu biens et malz 
lors sot il que fu uoirs et falz 
damerdeu est bien souenu 
de ce qu il et eue erent nu 
si lor a fait cotes de pelz 
il n en orent altres drapelz 
ices pelz segnefient mort 
u repairent et foible et fort 
se ce ne fust tot a deliure 
peussiens sens mortel mort uiure 
or uos ai bien conté l essue 
d adam li cors m en tressue 
cant ie l oi dire et rementoiure 
k il furent de paradis soiure 
par lor orguelh par lor oultrage 
de qu il rechurent grant domage 
et grant martyre et grant torment 
tot ades nuit et ior forment 
lores iut adam a euain 
mais ce ne fu pas trop en uain 
k il ot a la promiere fois 
chaym dont loialtez ne fois 
ne fu grantment monteploié 
mult a mal sa uie emploié 
et puis si regendra abel 
cui deus tint a bon et a bel 
et a proudome et a honeste 
de toz biens faire l amoneste 
la dochors qu en son cors estoit 
ke damerdeus li aprestoit 
chaym fu cultiueres fors 
si gaagna par grant effors 
en terre si cum il sauoit 
ke chascun an assez auoit 
de la maison a grant plente 
diables l auoit si tenté 
ke ia tant bien ne se prouast 
se del peior non qu il trouast 
bele offrande ne feist 
por que deus en gre la preist 
k il prenoit del plus croie ble 
si cum il l auoit assemblé 
s en faisoit a deu sacrefisce 
sens tesmoing de nul benefisce 
cant la messons ere alumee 
len n en ueoit que la fumee 
ke deus en gre ne la prenoit 
ne por soe ne la tenoit 
itelz dismes itelz primisces 
a celz ki funt les sains offisces 
rendoit or le maluais uilain 
par coi nos perdons tot a plain 
les uendenges et les messons 
si c a paines de tens issons 
abel as berbis se tenoit 
cil les gardoit et pormenoit 
cil en estoit gardere et pastre 
cil les tensoit et menoit paistre 
abel estoit de franche orine 
et chaym li portoit corine 
li fel uilains li durs li rustes 
por ce qu abel ert drois et iustes 
sauez quel uie abel menoit 
ki des melhors agnelz prenoit 
et des plus grans et des plus cras 
s es metoit ensemble en un tas 
iqui maintenant les ardoit 
mais la flamme pas ne tardoit 
k ele n alast droit contremont 
uer lo ciel u tuit li bien uont 
chaym mult bien s aperceuoit 
ke deus en bon gre receuoit 
le don abel mult l en pesa 
de lui mal faire s entesa 
a deu s en uint tos esdrechiés 
mult dolens et mult correciés 
si li dist   belz sire or m esdrece 
ke mes sacrefices n esdrece 
uer toi si cum li abel fait 
ne cuit de rien auoir mesfait 
k il est tot de mon droit chatel  
deus dist   se tu la fais itel 
comme tes freres fait souent 
ie t auroie bien en couent 
ke plus sire de lui seroies 
a quanque tu t apenseroies  
onques de rien n i uolt entendre 
chaym ne mielz n en degna rendre 
son disme n auant ne apres 
sa felonie lo tint pres 
dunt il estoit nuit et ior plains 
de lui uint as altres uilains 
et felonie et traisons 
ensi comme nos rauisons 
les dimes les dons qu il retailhent 
et por ce tot li bien lor failhent 
s en sunt chau en seruitute 
musars est ki de ce despute 
mais en la lignie chaym 
ne puet len trouuer bon saim 
d abel por uoir reuienent cil 
ki sunt cortois franc et gentil 
douch charitable et pitous 
ki de rien ne sunt couoitous 
les quelz li felon uilain seruent 
tant se trauailhent et esneruent 
ke repoz auoir ne poroient 
mais cil por nient s en douroient 
ki toz iors en uiuent a aise 
cuiqu il poist ne cuiqu il desplaise 
ensi uient as bons toz li biens 
si que ia ne lor faldra riens 
cil ki bons est a ce qu il uelt 
car ki de bons ist soef ielt 
li fel ra mult bien sa merite 
ki uit en maluais esperite 
ki de son uoisin a enuie 
si doit len bien hair sa uie 
dolens est si fait grant dangier 
cant ses uoisins a que mangier 
et cant il le uoit enmender 
mielz li ameroit remender 
dous cinces a une costure 
k ensi li aporte nature 
de chaym uient cis grans enuies 
ki ne faldra ior de nos uies 
par enuie son frere ocist 
ke bien le sot et cil et cist 
et par enuie encontre aloit 
por ce que mielz de lui ualoit 
par enuie fu tant haitis 
k il lo murdri comme chaitis 
par ce fu si grans li meschies 
par lo mesfait ki fu trop gries 
cil enmena son frere es chans 
abel ki tant fu dolz et frans 
et ki en deu tant s afia 
ains chaym ne lo desfia 
ne cil ne se gardoit de lui 
ne pensoit n a mal n a enui 
cant cil l ocist comme murdriers 
trop fu cist meffais fors et gries 
ci ot traison homicide 
et murdre si comme len quide 
cist mesfait sunt si fort et grief 
c a paines les met len en brief 
mais comment ocist il son frere 
las qu en fist li chaitis de pere 
deus uint a lui se li demande 
  chaym ci a laide offrandre 
hom fel et de maluaise foi 
u est tes frere di le moi 
ke sa ge sire or l esgarde 
sui ie donc de mon frere garde 
chaym ie l ai bien esgardé 
ke maluaisement l as gardé 
comme fel murdriers l as tué 
ice comment feis tu he 
bien uoi tot quanque het et aime 
li sans de ton frere se claime 
a moi s est bien drois que ie l uenge 
de toi plus tost que d un estrenge 
sor terre seras maleois 
par droit t est cist malz escheois 
ke la terre le sanc rechut 
de ton frere ce te dechut 
cant tu auras la terre ouree 
ia riens n i sera recouree 
ne ses fruis ne puet profitier 
ce te wel ie bien enditier 
tu seras et fuitis et uains 
et sor terre tos iors greuains  
chaym dist a nostre segnor 
  ie teng mon mesfait a gregnor 
ke penitance ne pardon 
ne par priiere ne par don  
trop fu li chaitis desperez 
il est uoirs et bien esperelz 
ensi comme nos esgardons 
riens n est si grans comme pardons 
meffais tant ne monte ne halce 
puisque penitance l enchalce 
k il ne pust estre pardonez 
puisc a penitance est donez 
damerdeus aime penitence 
et li diables luite et tence 
ki de pardon se 
si pert damerdeu et sa gloire 
nus ne puet pechier si griement 
sens desesperer longement 
cum damerdeus puet pardoner 
si tost cum cil se welt doner 
a penitence de bien faire 
puisqu il a ce se welt atraire 
bien en auons l afaire enquis 
ke se chaym eust requis 
lo pardon maintenant l eust 
se tant bien faire le seust 
li chaitis que ne l fist il donques 
por ce qu a bien ne pensa onques 
k il n auoit en son cuer pitie 
ne sai comment li fu ditié 
c a deu tos desconfis s en uint 
se li dist ce que li conuint 
et tot ert de desesperance 
bien i parut a la semblance 
de sa tres grant maleurte 
k il n auoit nule seurte 
ne de deu ne de son pooir 
ains li dist   sire or pues ueoir 
le mal ke i ai fait contre toi 
nus biens ne puet mais estre en moi 
hui me ieteras desor terre 
effrondree est la mortez guerre 
ie ki tel malisce esfondrai 
de ton esgart me repondrai 
iamais ne cuit ueoir ta face 
por chose nule que ie fache 
ie serai tos iors mais fuitis 
c a mal faire fui trop suitis 
li promerains ki me uera 
de moi tuer s esprouera  
deus li dist   issi n iert il mie 
chaym ne wel que nus t ocie 
se nus t ocit bien i parra 
c a set dobles lo comparra  
tot ce mist deus chaym en signe 
si qu a lui ocire n asigne 
nul home en leu u il le truise 
ne faire chose qui li nuise 
de la face deu se destorne 
comme fuitis par tot s atorne 
droit en orient habita 
puis ce que deus le debita 
la maint chaym li filz adan 
en un leu ki ot non edan 
apres ot femme en cele terre 
et ki le uoir en welt enquerre 
selonc le texte de l hystoire 
chaym iut a li c est la uoire 
de cele dame enohc issi 
il est uoirs et ie l di issi 
chaym ne l ot pas en uilte 
k en son non fist une cite 
por le nom de son fil apele 
enoch cele cite nouele 
enoch si rengendra iraz 
sens menceonge et sens gaz 
d iraz issi mauiazel 
ki engendra matusael 
et matusael engendra 
lamech qui ce bien entendra 
dous femmes prist bien uos dirai 
les nons puisc al dire m essai 
l une fu apelee ada 
et l altre auoit a non sella 
cele ada engendra gebal 
en lui ot meruilhous uassal 
k il habita promiers en tentes 
la mist il totes ses ententes 
et si fu des pastorelz mestre 
ki lor bestes menoient pestre 
et iubal rot a non ses frere 
ne l wel de mon parcemin rere 
k il sot et de l orgene et del chant 
encor ne l lais ie mie a tant 
ce fu li promiers orgenere 
et de la harpe bons menere 
c est uoirs n i a point de cuidier 
mais ce ne fu ne d ui ne d ier 
et sella rot tubachayn 
cil fu wimes apres chayn 
feures fu cil trop meruilhous 
n estoit pas d ourer orguilhous 
k en oeure de fer et d arain 
le tenons nos a premerain 
une des serors i a 
ki ot a nom neomia 
de chasque femme ot dous enfans 
lamech s en fu progenes grans 
et puis redist a ses dous femes 
  oiés mes serors et mes dames 
ne soiés musardes ne foles 
mais entendez a mes paroles 
por ce que i ocis en ma plaie 
un home s est bien droiz que i aie 
droite merite de sa mort 
por ce que ie l ocis a tort 
toz malz chiet a moi et descent 
ke ie rocis un innocent 
par mon forsens et par m iror 
de qu il poise a nostre segnor 
la ueniance sera donee 
de chaym ia n iert pardonee 
mais par set fois sera uengiez 
bien en doit estre laidengiés 
de lamech ki mal li fera 
et ki a mort lo desfera 
setante set foies iert 
uengiez si cum drois le requiert  
ce couint espondre sens dote 
lamec fu uielz si ne uit gote 
en bois aloit por solacier 
as bestes saluages 
bien sauoit traire et asener 
par un enfant s i fist mener 
en ces bois si cum il soloit 
cant des bestes penre uoloit 
un home i auoit tot pelu 
grant et gros si ours uelu 
ausi ert cum beste salualge 
par bois par chans et par riuage 
li garchons a lamech l ensegne 
cant il la uit s a dit k or prenge 
son arc qu il a ueu tel beste 
c ainc ne uit nule de sa geste 
lamech a tendu son archon 
puis trast par la uois del garchon 
ke lo fer el cors li emba 
cil crie et brait et se debat 
por la mort ki si lo destraint 
cant lamech ot que cil se plaint 
et il sot que chaym estoit 
grant dol fist sor lui s arestoit 
mult lo regrete et mult le plore 
par forsent recort l enfant sore 
et par ire et par grant forsenage 
fiert l enfant por le grant damage 
ke l fist faire mais n en sot mot 
cil le fiert si cum il mielz pot 
par son forsens par son desroi 
parmi le cors ne sai de quoi 
issi lamech chaym tua 
c ainc d iqui ne se remua 
et l enfant qui lo conduisoit 
ki de rien nule ne l nuisoit 
apres iut adam a sa femme 
s en ot un mult bel fil la dame 
par droit nom fu apelez seth 
mais s il en eust uint et set 
n es amast il pas la moitie 
k il auoit de lui couoitié 
et dist   cil dont tos biens commence 
me ra doné altre semence 
por abel cui ocist chayns 
dont encor dure li trains  
cil set si rengendra enos 
dunt il uient grans biens et grans los 
c est cil ki premiers apela 
le nom deu onques ne l cela 
sachiés bien que cist est li liures 
cuiqu il poist u griet li escriures 
s est en grant ueneration 
ke de la generation 
d adam que deus auoit crié 
est si n i ai rien oblié 
tant sai del numbre par entente 
c adans droit nuef cens ans et trente 
uesqui si cum la byble conte 
ki tot set le numbre et le conte 
tant fist set de ior et de nuis 
c assez ot filz et filhes puis 
et par tot sache bien s est ki 
nuef cens ans et doze uesqui 
cist escris en set lo termine 
des le chief iusqu en la racine 
enoc rot chauiam a fil 
apres celui reuesqui cil 
uit cens ans et quinze sens falhe 
ce dist li escris et la tailhe 
tant uesqui ie l sai des aquans 
par trestot nuef cens et cink ans 
chaynam rot malaleel 
ce conferment li droit sael 
s ot fis et filhes a plente 
tant com deus li dona sente 
cil uesqui nuef cens ans et diz 
a cel siecle ki fu iadis 
malaleel si rot iarezh 
si uesqui long tens a grant pais 
fis et files mult engendra 
et qui le droit numbre entendra 
de son eage et de sa uie 
ce cuit ne m en desdira mie 
k il uesqui par droit terme ensinc 
wit cens ans et nonante cinc 
iareth et enoc c est la uoire 
k ensi le reconte l ystoire 
de filz de files rot grant masse 
mais ne sai comment i es nomasse 
se ne wel que nus m en escrit 
ke ie n es ai pas en escrit 
tant uesqui iarezh ce sauons 
ensi com en escrit l auons 
nuef yy anz et sissante deus 
n en uiuent or gaires de teus 
ensi uint ensi rest alé 
ke enoch rot matusale 
cil enoch auec deu ala 
onkes puis cha ius n auala 
mult fu sa uie bone et sainte 
de lui n oi len onques plainte 
del plaisir deu ne se mouoit 
mult faisoit bien ce qu il deuoit 
fiz et files ne sai cumbien 
ot qui puis firent assez bien 
cinc ans et trois cens et sissante 
ot enoch s es prist a creance 
onques enoch mort ne senti 
se l escriture ne menti 
la sus auec deu s en ala 
onques puis cha ius n auala 
apres lui prophetes helyes 
ce racontent les omelies 
cist dui sunt et haitié et sain 
et nuit et ior et soir et main 
cist uiuront bien le m est auis 
tantque deus les mors et les uis 
uendra iugier lors s aparront 
et que li maluais comparront 
lor felonies et lor malz 
et lor uilz pechies desloialz 
deuant le grant ior uendront cist 
ce reconte cil ki l enquist 
si cum li baptiste iohans 
li prous li sages et li grans 
ki uint deuant l euenement 
de deu sens contremandement 
de lui se meruilhoient tuit 
comment deus l auoit si estruit 
par lo sens ki de lui issoit 
si quide bien chascuns k il soit 
icil qui estoit a uenir 
de qu il lor faisoit souenir 
mult durement li enqueroient 
cil ki por oir le queroient 
il ne uolt decroistre le uoir 
ainc lor at dit tot sens espoir 
k une uois est en ces desers 
et de ce soit bien chascuns cers 
ke l auenement deu annunce 
et par tot le crie et pronunce 
de laostes uiuoit et d erbes 
mult ameres et mult acerbes 
cist grans iohans cist bons mesages 
serui son segnor comme sages 
cil messagiers fu mult adrois 
si cum il pert en tos endrois 
sachiés bien desorenauant 
ke li messagiers doit auant 
aler aparelhier la uoie 
droit la u ses sire l enuoie 
cil l aparelha comme preus 
si qu ancor nos i gist grans preus 
icist nasqui ainzque ses mestre 
ce fu meruelhe de lor nestre 
ke contre nature nasquirent 
ce sachent tuit cil qui l enquirent 
n est meruelhe cant femme enpregne 
ki cent ans a esté brehegne 
n est meruelhe cant demoisele 
puis ce qu ele est uirgene pucele 
n onques hom a li n atocha 
n a maluaistie ne se uocha 
s ele a enfant n est ce meruelhe 
a cesti n est nule parelhe 
n i ot plus si cum len descrist 
ke saint iohan et ihesu crist 
cil uint auant cil fu promiers 
cil fu li drois confaneliers 
cil porta deuant tos l ensegne 
cil tos les grans biens nos ensegne 
cil fu martirs et confessors 
li miesdres de nos ancesors 
apostles fu k il preecha 
a toz biens faire s aescha 
cil fu prophete et patriarche 
des ce que noe fu en l arche 
n en pot len un tot soul ueoir 
de son sens ne de son pooir 
ie l di c a tos biens m auertu 
k en l espir et en la uertu 
d elye uint cis sains iohans 
de ce ne soit nus mescreans 
bien sauez la moralite 
de ces trois et la qualite 
issi cum la chose s atempre 
li dui uendront u tart u tempre 
al linage enohc m en reuieng 
puisque la matire maintieng 
ke matusale lamech ot 
proudom fu ensi com len sot 
de progene ot mult grant partie 
ki par mains leus fu departie 
s ot par tot ensi cum ie l pruef 
nuef cens ans et sissante nuef 
mathusale c ainc n en menti 
cil k a uoir dire s asenti 
et lamech regendra noe 
cui toz li mons a tant loé 
et dist   cist nos confortera 
toz les biens nos enhortera 
des oeures et des grans labors 
k il couient or faire as plusors 
en la terre que deus maldist 
mais por noe la renbaldist  
li eages lamech respont 
ensi cum la bible l espont 
ke set cent an et quatre uint 
et set furent cant sa mors uint 
mais cant noe ot cinquante ans 
si fu preus et entremetans 
lors ot sem et cham et iaphez 
dont cis mondes est tos refez 
lors commencent a pupliier 
a croistre et a montepliier 
toz li mons et totes les gens 
et par defors et par dedens 
lors pristrent les filhes des homes 
li fil deu cil dont nos tuit somes 
ceste glose estuet deuiser 
por mielz entendre et rauiser 
le sens k en welt noter desus 
de ce ne me desdira nus 
ne des femmes ne des fiz deu 
k a cascun ai troué son leu 
li fil deu ki les femmes prirent 
ce sunt cil qui de seth issirent 
si furent de bone lignie 
k a toz biens faire ert ensignie 
les femmes ki des homes furent 
de chaym et de ses fiz murent 
de cui nus grans biens ne parti 
mult ot ci maluais geu parti 
li bon s asemblerent as malz 
s en deuint li mons desloialz 
sens foi et sens nule pitie 
plains de maluaise conuoitie 
li fiz mesaasmoit la mere 
et uoloit sus corre son pere 
as bestes mues s asembloient 
li bien tot mal lor resembloient 
et li uns a l altre gisoit 
tot issi cum il deuisoit 
mult i auoit desloialte 
et felonie et crualte 
tuit faisoent les grans mesfais 
contre deu qui les auoit fais 
de l amender ne fu neans 
mais pis et pis a oelz ueans 
tuit pechoient a grant effors 
et deus ki est puissans et fors 
en fu iriés dedens son cuer 
plus ne l uolt suffrir a nuel fuer 
mais tos destruire celz et perdre 
c a nul bien ne welent aerdre 
trop ere lors maluais cis siecles 
mais par telz uenz et par telz siecles 
receurt cis mondes pis c a orce 
ki mielz mielz de pechier s efforce 
n en uoi nul n i mete les mains 
ne que cil ne pechent pas mains 
cist ki sunt or s est grans enuis 
cant li ior resemblent les nuis 
et cant li bons maluais deuient 
cant a dire le me couient 
ci a fole deriuison 
kant cis mons a comparison 
a celui dont deus dist de boche 
por lor blasme et por lor reproche 
k il se repent par lor mesfais 
cant il onques home auoit fait 
deus qui ce de cel repentir 
se nulz m en uoloit desmentir 
i en cuit tote raison respondre 
et la glose desus espondre 
si bien que uolentiers l orunt 
tuit cil k entendre la poront 
ce que deus dist   ie m en repent  
n est pas bons clers ki ce n entent 
deus uit que paine lo tenoit 
kant del pueple li souenoit 
k i ueoit et uil et despit 
se l wolt confundre sens respit 
li repentirs ce est la paine 
et de l home et de la char uaine 
k il li conuint a rachater 
et uer lo diable aquiter 
en la crois u il rechut mort 
par cui nos somes tuit resort 
ci n ot altre repentement 
ke de son bon proposement 
ne s en repenti onques deus 
mais la fu mal partis li ieus 
de celz qu il auoit esleus 
et por siens liges receus 
se li falirent son couent 
tot ades menu et souent 
tantqu il ne lor souint de lui 
ce tenoit deus a grant enui 
kant cil li sauoient l amer 
ki tant lo deussent amer 
d enterien cuer et uolentiers 
deus lor estoit ades entiers 
et de cuer e de uolente 
et cil erent destalenté 
de son seruise et de s amor 
et main et soir et nuit et ior 
cuidiés que deus n en fust plus gries 
issi le reconte li bries 
ki tot set et uielz et nouel 
ke deus le pueple d israhel 
eslut promiers et apela 
et ses grans biens li reuela 
puis se retrastrent il de lui 
c assez li firent grant enui 
si laisserent la uoie plaine 
deus ueoit bien cele grant paine 
ke par elz li conuint sentir 
c est la glose del repentir 
de ce qu il auoit l ome fait 
si l perdirent par lor mesfait 
k en pout deus cil se repentoit 
cant il a nul bien s asentoient 
nulz d elz ne s i uoloit empoindre 
et deus refist saul enoindre 
par son prophete samuel 
ke len ne tint pas a muel 
saul fu esleus a roi 
puis reperdi par son desroi 
del roialme la segnorie 
ke deus mist en s auoerie 
cil la perdi si l ot dauid 
ce fu li prouoinz et l auiz 
des rois ki in israhel furent 
ki del plaisir deu ne se murent 
mais saul perdi par orguel 
ne set folz que li pent a l oel 
tantqu il pert ce que bien li fait 
et par orguel et par mesfait 
saul fu enoins tot promiers 
mult ere de deu tenus chiers 
mais par se folie abaissa 
del grant orguel qu il ne laissa 
por ce li tolit deus apres 
quanqu il tenoit et loing et pres 
fu ce droiz deus l auoit enoint 
oil i en sai tot le droit point 
deus ne li toli nule rien 
ains l auoit creu en tot bien 
ne ia par lui ne fust desfais 
mais ses orguelz et ses mesfais 
lo desfist et toli l onor 
de que deus l auoit fait segnor 
tot ce fu del repentement 
ce puis ie dire uoirement 
ne refu iudas apelez 
as biens que deus ot reuelez 
et se l mist en sa compagnie 
ki de tot bien ert replenie 
ces bien ne li toli deus pas 
uoirs est que meismes iudas 
les se toli par sa deserte 
dont l anrme de lui est deserte 
por la dolor que deus sostint 
cant iudas al malfe se tint 
apelé furent bien et bel 
ne perdent rien par cel apel 
li pluisor furent apelé 
al bien que deus ot reuelé 
a ses ioies a ses delis 
mais mult i ot pou des elis 
lo repentement que deus dist 
por altre chose ne l reprist 
ke por celz qui se repentirent 
del bien et de ioie qu il uirent 
il uirent la ioie et lo bien 
ne s i assentirent de rien 
et cil ki bien uoit et mal prent 
c est a bon droit s il s en repent 
de ce fu deus mult corociés 
ke chascuns s estoit esdreciés 
a mal faire et a mal penser 
et deus ne les uolt plus tenser 
ains fu corociés et dolans 
il uit que la paine ere grans 
c a sustenir li conuendroit 
por le siecle c apres uendroit 
de la paine que deus soffri 
cant son cors en la crois offri 
li souint a la repentalhe 
dunt i ai dit la glose sens failhe 
bien est saluez cil repentirs 
rien n i ualt mais nus dementirs 
por maluaise desputizon 
ne m en puet prendre a ocoison 
cist ne cil par nul argument 
que i ai selonc l integument 
lo texte et la glose traitie 
et l alegorie afaitie 
si c or resui a l hystoire 
cant deus uit li sire de gloire 
contre soi la maluaise gent 
se ne l en fu ne bel ne gent 
tost lo ot le festu rumpu 
celz qui uer lui sunt corrumpu 
par iawe les welt deus ferir 
altrement n es quida perir 
issi les ferra en l escu 
k en maluaise uie ont uescu 
fors noe deus ne pot trouer 
home qu il deust esprouer 
a son plaisir n a son uoloir 
de ce se porent mult doloir 
mais celui troua il por suen 
a son uoloir et a son buen 
por droiturier et por loial 
ne sot uilonie ne mal 
damerdeus auant le uolt traire 
et tos celz liurer a contraire 
ki n auoient raison de uiure 
effacié furent sens rescriure 
cant deus uit la char corrumpue 
ne pot estre que ne li pue 
tot maintenant dist a noe 
celui qui li auoit uoé 
foi et loialte maintenir 
  ie te wel en ma main tenir 
mielz en sera toi et tes ers 
k enuer moi n es de rien enfers  
deus dist   noe ne doter pas 
c a cest passage a cest trespas 
iert cis pueples mors et destruis 
ki tant est fel et mal estruis 
un mult grant uaissel me feras 
dunt cest torment trespasseras 
mult soit bien fais et charpentez 
ke de totes uos orfentez 
cist uaiselz uos garantira 
ne ia ne uos en mentira 
li sire qu il welt qu il soit fais 
or n en soit ia tenus nus plais 
ains soit fais sens nul contremant 
tot issi cum ie l te commant 
garde qu il soit ioins a cement 
bien et bel enterienement 
k iauue ne s i pusse boter 
tant sache espesse degoter 
lonc le feras de trois cens cotes 
sens gas sens peors et sens dotes 
cinquante cotes ait de le 
ie l t ai bien dit et reuelé 
trente cotes aura de halt 
issi wel k en lo m aparalt 
et si feras cinquante chastres 
bon seront se tu bien les plastres 
li uns de l altre plus hals iert 
si comme raisons s i affiert 
arche aura non cil grans uaiselz 
ki trespassera mains ruiselz 
et maint peril et maint torment 
dunt uos porrois doter forment 
senz ce que ia n i aurois mal 
ne sus ne ius n amont n aual 
telz iert cis uaiselz com i ai dit 
mais ia n i seront li maldit 
ainz ierent par l iauue noié 
cil qui tos iors m ont renoié 
cant de l arche t entremetras 
de totes bestes m i metras 
des bones des males i ait 
issi wel noe qu il soit fait 
de chascune masle et femele 
i met dont iert la rote bele 
tu et ta femme i demorrois 
seurs soiés ia n i morrois  
cil a bien dedenz son cuer mis 
tot quanque deus li a promis 
ne l ot de rien nule en despit 
si ne mist pas l arche en respit 
ains la fist tote al plaisir deu 
ke bien en ot et tens et leu 
al bien faire se rauisa 
issi cum deus li deuisa 
tant sai del conte et de l afaire 
k il mist cent ans a l arche faire 
n i puet nus pinchier ne remordre 
ke bien ne fust faite a droite ordre 
et de totes pars ferme et iointe 
issi cum deus li ot eniointe 
lee desoz deseur estroite 
por ce que mielz se tienge droite 
desoz en la grant amplete 
mist des bestes a grant plente 
des aigres des uis des mordans 
dunt nule riens n est estordans 
les mains maluaises mist apres 
ne trop loing n erent ne trop pres 
ne faisoient pas tant de mal 
si n es uolt metre si aual 
les simples remist apres celes 
issi montoient halt les celes 
les melhors furent contremont 
issi cum li affaire uont 
desor tot en halt a droiture 
fu noe en une estroiture 
ki n auoit de le c un soul cote 
la fu et sa maisnie tote 
issiques fu l arche atornee 
mult ert bien faite et aornee 
et deus meismes la ferma 
ki de toz biens la conferma 
en cel estage n en cel estre 
n auoit qu une soule fenestre 
mult furent douz et continant 
ke chascuns d elz a deu s atent 
k il n orent de maluaistie cure 
ne de pechie ne de luxure 
cant en cele arche furent mis 
issi l orent a deu promis 
en l arche s est noe repoz 
a la uertu deu s est apoz 
mult ot grant peor del diluiue 
qui uint par la uil gent engluiue 
li termes et li iors aproche 
ke la pluiue chiet et descoche 
certainement sachiés por uoir 
onques ne fina de plouoir 
ne main ne soir ne ior ne nuit 
poure solaz poure conduit 
orent cil cui noier couint 
onques de deu ne lor souint 
bien i paru a cele mort 
c onques n i orent nul confort 
se cil non qu en l arche manoient 
k al plaisir deu se demenoient 
tot ades plut c ainc ne cessa 
de quarante iors n abaissa 
la pluiue une tote soule hore 
ainz plus et plus plut de desore 
tantque noiez fu toz li mondes 
l arche aloit par desor les undes 
si cum damerdeus la menoit 
por noe qu a lui se tenoit 
la glose nos mostre et deuise 
ke l arche ce fu sainte eglise 
par quoi li mondes est gariz 
et li ors uilz pechies tariz 
dunt li pechies nos soloit mordre 
de que nus ne se pot estordre 
se ne fust sainte eglise et fois 
par coi diables est a cois 
defors sainte eglise remainent 
cil ki contre deu se demainent 
et sunt mort perpetuement 
si cum cil qu ancienement 
furent mort par les uilz pechies 
de que chascuns ert entechiés 
cil furent de l arche desoiure 
ne plus ne welt deus celz rechoiure 
ki de sainte eglise s eslongent 
et por uoir dient et tesmongent 
cil ki bien en seuent l example 
desoz l estage el leu plus ample 
si furent les plus cruelz bestes 
les plus uilz et les plus agrestes 
s est uilz tez i a qui les ongent 
et apres si mordent et pongent 
lors cant len garde ne s en prent 
si cum ardure les en prent 
cil manoirs u tez bestes sunt 
ki tel mal de lor pooir funt 
est semblans as gens de cest monde 
u biens et malz assez habonde 
ia cist moz n iert par moi celez 
li mondes est amples et lez 
mult i a des signefiances 
si doiuent estre nos fiances 
en bone creance et en ferme 
ke la male beste l enferme 
a tant de force et de pooir 
puisqu ele puet l ome ueoir 
qu a morir l estuet maintenant 
de ce soiés tuit souenant 
ke c est malfez qui l ome engigne 
et qui tost l a pris a sa ligne 
si n est pas de uertu garnis 
s est tos gabez et escharnis 
k en pechie gist en pechie maint 
que iusqu en la mort i remaint 
une beste rest cointe et fiere 
ki prent l ome par tel maniere 
en sofflant maintenant l ataint 
cant pechiez lo palit et taint 
k il peche et en fait et en pense 
dusque sains espirs le rapense 
ki lo mal espir en enuoie 
d iqui lo despart et desuoie 
altres bestes i ra qui mordent 
a que li plusor s acommordent 
si poingent l ome iusc al uif 
ie ki la glose uos derif 
tesmoig que c est pechiez mortez 
dunt ie conois assez de tez 
ki souent en sunt mors et point 
ce uos dirai ie point a point 
nus ne garist de cel mehaig 
fors par tant cum ie uos ensaig 
n i sai nule altre medecine 
de ius d erbe ne de racine 
ke de bone confession 
cil n a puis nule accession 
de cest mehaig ne de cest mal 
ne sus ne ius n amont n aual 
ki par confession s en leue 
bien en trait lo ius et la seue 
del maluais mors del maluais tech 
c al bien lauer le fait len sech 
celes ki bien ne mal ne font 
sunt alsi cum la nois qu i font 
ne ia ne feront bel semblant 
a celes sunt tuit cil semblant 
ki ne puent aidier ne nuire 
ne rien destorber ne conduire 
n ont pooir de nului greuer 
et ce les fait de duel creuer 
ke toz iors uiuent a dolor 
mal poindre fait sor tel color 
ki ne luist ne ne resplendist 
ne bien ne mal nus ne l en dist 
s en redist len plus mal que bien 
et ce m ocit sor tote rien 
k il uont al mostier messe oir 
nus d elz ne s en puet resioir 
ke par l une orelhe lor entre 
et par l altre en ist endementre 
les simples bestes debonaires 
ke nul mal ne poroient faire 
ce sunt les gens de charite 
et de foi et d humilite 
k en pourete welent cheoir 
toz biens les en doit escheoir 
ki uer deu sunt et bel et gent 
et secuerent la poure gent 
ke de celz se puet len aidier 
altresi cum par sohaidier 
k en bien croissent et fructifient 
comme cil ki en deu se fient 
cil sunt de sainte glise membre 
or resui a l arche or m en membre 
ki desor les iauues flotoit 
issi cum deus la comportoit 
n i ot mort nului ne peri 
tuit furent de deu esperi 
cil qui laens erent repost 
se ie truis qui de ce m opost 
i en cui tote raison respondre 
puis ce c al uoir me wel apondre 
et que ie m en sui entremis 
cil que deus ot en l arche mis 
resemblent celz qui de cuer l aiment 
et par tot de lui se reclaiment 
qui lo croient de cuer entier 
par l arche uiennent al sentier 
de sainte eglise cil ki uuelent 
ki de nul mehaig ne se duelent 
mais len en troeue mult petit 
ki en aient bon appetit 
por ce sachent et cist et cil 
c onques l arche en si grant peril 
ne fu por pluiue ne por uent 
ce met ie bien en men couent 
n auant n apres en son endroit 
cum sainte eglise est orendroit 
or est en l aiwe or wacre or flote 
or se gouerne a la main pote 
l aiwe et les undes la debotent 
ki de totes pars i degotent 
de nuit de ior a grant assalt 
or a mestier que deus la salt 
si fait il ne li puet falir 
nus ne la set tant assalir 
k ele ne siece en son droit mole 
et cil par qu ele pent et crole 
ki les honors en ont en terre 
cil ne deussent pas sufferre 
les malz et l anguisse qu ele a 
car cant deus les i apela 
les euesques et les prelaz 
ki deussent ieter des laz 
celz qui tant i sunt eslacié 
cil en ont le fais embracié 
por ce les i ot len assis 
mais i n en truis pas iusqu a sis 
de celz qui ce laz ne restrengent 
de malfaire ades se destrengent 
par luxure et par auarisce 
se prennent garde al grant malisce 
des feures qui doiuent ferrer 
les simples gens por meserrer 
coment fu que l arche se tint 
ki noe et ses gens retint 
par tel guise et par tel maniere 
c ainc par deuant ne par derriere 
ne fu ne brisie ne fraite 
de plus fort oeure assez est faite 
sainte eglise et de plus durable 
s auques fuissent cil mesurable 
par qu ele doit estre prisie 
ia ne fust fraite ne brisie 
mais cil en auront lor deserte 
par qu ele est si uilment deserte 
ci uos ai fait un mult grant tor 
a l arche m en uieg a retor 
cant li deluiues fu passez 
mult ert bien noe respassez 
de la grant iustise qu il uit 
ke deus ot fait qui toz iors uit 
quarante nuiz quarante iors 
fu dedens l arche li seiors 
nus d elz ne s osoit remouoir 
tantque deus cessa de plouoir 
que sus les plus halz mons senz dotes 
estoit l iawe uint cinc cotes 
cant les pluiues furent alees 
lors parurent mons et ualees 
et li airs deuint clers et purs 
ki tant auoit esté obscurs 
les iawes en lor chenel furent 
tot par tot si cum eles durent 
et puisque la pluiue fali 
unques de l arche ne sali 
nus de quarante iors apres 
ains se tindrent en bone pez 
tantqu il furent aseuré 
del tempest qui tant ot duré 
nus de l arche issir ne s osa 
duqu atantqu el se reposa 
tot droit deseur les monz d armainne 
si cum la uertus deu la mainne 
al promier ior del promier mois 
est falis des iawes li crois 
n ert pas noe maisaeisiez 
puisque li tens est apaisiez 
le corbel prent si l en enuoie 
et cil se mist fors a la uoie 
cui chalt que tost se retorna 
et mult petit i seiorna 
apres ne sai trois iors u quatre 
l en renuoia fors por abatre 
puis ne l pot ueoir ne tenir 
ancor est il a reuenir 
le colon por ueoir tot l estre 
mist noe fors a la fenestre 
et il reuint arrier grant cors 
ne uit pas le deluiue escors 
ne leu sor qu il se reposast 
tost reuint qu en ne l en chosast 
al sepme ior fu renuoiez 
de rien ne s i est desuoiez 
n a pas les altres escharnis 
k il uint al uespre bien garnis 
atot un mult bel rain d oliue 
bien resembla chose ioliue 
entr elz en ont grant ioie faite 
bien uoient que deus les rehaite 
ki tost set ourer en apert 
de quanqu il aime rien ne pert 
li corbelz qui ne repaira 
bien pert qu en maluais leu flaira 
ce nos tesmongent li alquant 
ke ce sunt li popilicant 
li falz crestien li herite 
ki mult auront laide merite 
c a sainte eglise ne repairent 
tant aiment la puor et flairent 
ia ne s en quierent desaerdre 
ne s en puet nulz lauer ne terdre 
tant s i fichent a la charrogne 
et cil qui sainte eglise eslogne 
bien saciez qu il est altresi 
com li corbelz cant il issi 
de l arche u il auoit esté 
et par iuer et par este 
li colons ki si reuint tost 
k il ne se cacha ne repost 
a l arche uint tot sens reclaim 
en son bec aporta lo raim 
s est ens entrez par lo droit huis 
c onques n i quist altre pertruis 
ce dist l escripture diuine 
ke cil resemble la doctrine 
del bon euesque et del bon prestre 
cant il est tez com il doit estre 
sages et plains de bones meurs 
ki retrait as bons ancesseurs 
ki fors ist por bien preechier 
por les maluais adoumeschier 
sanz orguel et senz felonie 
et sanz maluaise uilonie 
puis ce que uoir dire en uolon 
c est li exemples del colon 
ki par dous fois est enuoiez 
ne de rien n i fu desuoiés 
li rains d oliue signifie 
pais et ioie ki fructifie 
en douce gent bieneuree 
ades lor est asseuree 
k en tot bien mainent et reposent 
en cest raim encor nos reglosent 
li bon clerc li bien entendant 
u nos deuons estre atendant 
l oile dunt li roi sunt enoint 
c a la chrestiente se ioint 
sis cens ans et un auoit ia 
noe cant il se desloia 
de l arche qu il ouri lo toit 
ki de par deu fais i estoit 
fors s en issi a terre seche 
comme cil qui nus malz n enteche 
damerdeus iqui lo troua 
fors de l arce issir lo roua 
et lui et ses fiz et ses filhes 
quanqu il i mist senz remasilhes 
tuit issent fors haitié et sain 
ie ne sai en mont u en plain 
bestes oiselz et grant pecune 
tot iete fors et tot aune 
iqui fist de terre un altel 
ancor n auoit nus fait altel 
et desus fist bel sacrefise 
a deu por le grant benefisce 
k il li auoit fait et faisoit 
ses sacrefisces li plaisoit 
ke des melhors bestes le fist 
et des plus netes tant en prist 
ke deus en bon gre lo rechut 
si que noe s en aperchut 
iqui ot la 
de deu ie l truis en la lechon 
k il li dist   ie te beneis 
por ce ke bien t entremeis 
de mon bon faire a ton pooir 
si ne t en doit pas mescheoir 
cant tu del tot en moi te fies 
ausi wel que tu monteplies 
com les estoiles del ciel font 
et tuit cil c a mon plaisir uont  
ancor li dist   ie te commant 
or droit et desorenauant 
ke des melhors bestes prenez 
li dons uos en est ci donez 
s en mangiez ades a uostre aise 
sens pechier qu ensi uos plaise 
car o le sanc ne mangiez mie 
drois est que ie l uos contredie 
ie requerrai le sanc des anrmes 
ie l di as homes et as femmes 
bien ert seu qui le tendra 
mais qui l umain sanc espandra 
bien saches que li sanz de lui 
sera respandus par anui 
nule beste n iert tant hardie 
ne soit uer toi acohardie 
et c a ton plaisir n obeisse 
altrement ia ne l te deisse  
lo sanc que deus li contredist 
uos ne sauez por qu il lo dist 
apres les diuins en paroil 
et par droite raison uos soil 
ke li sancs demostre pechie 
dunt li pluisor sunt entechié 
el sanc gist granz destructions 
ce mostre l introductions 
ke nule riens el sanc se mete 
ne puet estre bele ne nete 
deus desfent la char a mangier 
ne welt pas noe losengier 
ne celz qui n enleuent lo sanc 
de ce quident bien estre franc 
li iui ki lo sanc eschiwent 
cant auec la char n en mainiuent 
ne raison ne bien ne entendent 
maisque lo sanc mangier desfendent 
n en laissent a pechier de rien 
ci ne uoi ie raison ne bien 
mais nos en tenons bien la glose 
ki deuroit monter a grant chose 
si fait ele qui bien i garde 
et cil ki de pechier se tarde 
ne maniut pas sanc o la char 
sens dolor uit et sens eschar 
si n est pas ors n ensanglentez 
mais de toz biens entalentez 
li sancs de l home respandus 
ki de par deu fu desfendus 
cil sera durement uengiez 
nus n en doit estre losengiez 
ne clers ne lais ne halz ne bas 
n i puet trouer point de respas 
ke deus fist l home a sa semblance 
s est plus que hardis qui s auance 
uers celui de qu il welt sanc traire 
mais comment puet oser desfaire 
la rien que damrideus a faite 
mult est hardis ki ne s i guaite 
et qui ce despist et desfait 
ke deus a sa faiture a fait 
mult est folz qui de ce se uente 
k en tel malisce met s entente 
mais issi cum nos l entendon 
mult dona deus iqui don 
a noe qu il ne s en dotast 
ne c altres ne s espoentast 
de la paine et de la dolor 
de qu il orent si grant peor 
si dist que iamais ne ferroit 
lo mont ne tel mort n i querroit 
com il li auoit or requise 
bien fu la chose iqui enquise 
ke deus la couenta iqui 
a noe n unques n en menti 
ainc li tint mult bien son couent 
ce poez uos ueoir souent 
cant des pluiues uient telz plente 
ia ne uos en espoentez 
por ces fais por ces auenues 
cant uos uerrez mon arc es nues 
ia ne deuez d iawe doter 
tant sache espesse degoter 
li arcs est et uers et uermialz 
a cel signe n est nus perialz 
et trop par fust espoentables 
se li grans deus esperitables 
ki garnist toz ses bons amis 
ne l eust a noe promis 
mais il li promist de bon cuer 
n en poons doter a nul fuer 
tant sache espessement plouoir 
issi uos en di tot le uoir 
cil arcs ki uers est d une part 
cant il uente et pluet et espart 
lo deluiue nos met auant 
ce sachez desorenauant 
de ce ne soit nus esperdus 
ke par iawe fu toz perdus 
li siecles issi cum deu plot 
li uns l altre gaber n en pot 
mais en la uermelhe color 
de l arc entendez la dolor 
et lo martire et lo torment 
dunt nos deuons doter forment 
ke deus lo mont iugier uenra 
ki de totes pars l en penra 
par fou nulz n en puet eschaper 
toz nos i conuient entraper 
par feu riert cis mondes perilz 
buer iert nez cui sainz esperilz 
aura raempli cors et anrme 
a cel ior soit d home u de femme 
par cel fou sera li mons ars 
k ensi lo demostre li ars 
de celui fou ardre la terre 
et cil ki contre deu meserre 
cist fous ardra et bois et plains 
de grant dolor riert cis mons plains 
cist feus ardra argent et l or 
en cest fou n a point de restor 
cist feus ardra chastelz et tors 
en cest feu n a mestier destors 
de cest feu ardront roi et conte 
c est feus ki nului ne mesconte 
cist feus ardra mittres et croces 
et celz u il a tant de boces 
de cest feu ne puet nus estordre 
tant ait esté cent ans en ordre 
a cest feu n a mestier signacles 
ne par uertus ne par miracles 
tant iert cist feus poignans et aigres 
n en puet estordre graz ne maigres 
cist feus uoldra tot deuorer 
sens rien maluaise restorer 
bien lo doteront pecheor 
cant li iuste en auront peor 
li uermalz de l arc est l ensegne 
k icest feu nos mostre et ensegne 
or est issus noe de l arche 
si cum ie l truis escrit el parche 
si fil ses filhes sa maisnie 
k il auoit par droit desraisnie 
cham et semh et iaphez cist troi 
li dui furent de bone foi 
certainement sachiés cil cham 
ke il engendra chanaam 
lors porent les lignies croistre 
l une fu bone l altre enchoistre 
bien saurois por ce qu il uos plaise 
dont uint la bone et la maluaise 
noe fu mult bons cultiuere 
et si fu li promiers trouere 
de uigne et bien la gaagna 
si c onques ne s i mehagna 
mais cant li fruis uint a son tens 
sens contredit et sens desfens 
en but noe tant cum lui sist 
et si que li boiures lo prist 
c ainc mais de uin n auoit beu 
s en ot tot le sens esmeu 
par force dormir le conuint 
tantque cham ses anznez filz uint 
si uit ses menbres descouers 
puis en rist li fel li cuuers 
de grant seruerie li mut 
cant il son pere ne conut 
ne ses oelz por coi aouri 
des ce qu il ne lo recouri 
por coi gaba il de sa honte 
cist mesfais as felons sers monte 
dont felonie et traisons 
muet et tote altre mesproisons 
ki nul bien ne poroient dire 
tant sunt plain et de mal et d ire 
cil qui unques ne se repentent 
cant il plus pechent mielz se uentent 
itelz gens semble et resembla 
cham qui de son pere gaba 
mais cant ce sorent li dui frere 
s alerent recourir lor pere 
cortoisement le recourirent 
si que uilonie n i uirent 
celz tint deus a belz et a gens 
de ces dous sunt les bones gens 
li simple li humle et li douz 
des quez nule ire nulz corouz 
ne puet mouoir n unques ne muet 
chascuns est bons a ce qu il puet 
k en charite se welt esmueure 
c est cil qui son pere recueure 
et qui ne l ose ueoir nu 
ci me rest de cels souenu 
ki les poures chaitis recueurent 
fil deu sunt cil qui si bien ueurent 
et qui welt en cerchier la uoire 
de celz mueuent li bon prouoire 
cil qui les pecheors apaient 
et en creance les atraient 
n unques un tot soul n en renfusent 
k il ne les gabent ne n encusent 
ains les recueurent doucement 
si que maluais popliement 
n en funt as gens por esmaier 
k ensi puet len bel apaier 
et pecheor et pecheriz 
cil qu en telz biens est si norris 
fu de semh nais et estrais 
dunt granz biens iert toz iors retrais 
noe sot bien et aparchut 
comment cham ses filz le dechut 
ki rist mais courir ne l uoloit 
se l maldist et ces absoloit 
ki bien firent tot quanqu il durent 
et qui lor pere reconurent 
ces dous benei de sa boche 
sens mal et sens maluais reproche 
uesquissent et il et lor oir 
et qu il aient force et pooir 
et sor cham et sor sa progene 
ki toz iors iert et serue chene 
lors crut li puples mielz et mielz 
et noe refu alques uielz 
tot ades ere prous et sages 
tant nos reconte ses aages 
ke par tot apres et auant 
ce sachiés desorenauant 
k il ot nuef cens ans et cinquante 
si cum li escriz list et chante 
mult fu bone et bele sa uie 
ne par terre ne par nauie 
n iert iamais ses parelz trouez 
tant soit bien uer deu esprouez 
si fil engendrerent apres 
filz et filhes orent ades 
tantque d fu granz multitude 
mais ne mistrent pas lor estude 
a bien ki tornast a profit 
s en durent estre desconfit 
ke trop uoloient halt monter 
si cum ia m orrois reconter 
lor habitation ont faite 
cant il s en alerent enhaite 
de messa u il furent tant 
en sephar un mont d oriant 
mult i ot de ces et de cealz 
poi des bons et assez des malz 
ne sai comment les nons uos die 
mult i a genealogie 
trop i auroit gent a nommer 
briement welt la chose asommer 
ke trop seroient grant li uers 
tant sunt li nom fort et diuers 
issi cum ie l truis en la byble 
ne sunt a nomer aesible 
aler m en wel selonc la letre 
sens riens laissier mais g i wel metre 
tel chose dont grans biens uendra 
a celui qui ce retendra 
piece a qu en la byble est troué 
par celz qui l escrit ont proué 
n unques nulz ne les en reprist 
ke li fil semh furent icist 
ki par totes lor regions 
selonc lor bones nations 
uesquirent en tos lor eages 
par lor sens et par lor languages 
ces languages qui me soura 
d eus s alcuns i entremoura 
ki ce me sache esponre et soure 
s alcuns i uoloit entremoure 
trop uolentiers i entendroie 
si que granz mercis l en redroie 
de ce sui ie mult anguisseus 
k il n ere languages c uns seus 
et tuit un language parloient 
par tos ces leus u il aloient 
cist languages estoit hebreuz 
puis cele hore que damerdeuz 
ot fait adam a sa faiture 
sachiés que nule creature 
n auoit parlé se l ebreu non 
hebreus est de mult grant renon 
adonc c uns seus languages n ere 
or est bien drois que len enquere 
la question de ceste chose 
et se nus bons clers m en opose 
par raison m en conuient respondre 
por la glose desus espondre 
ki dient ci pluisors languages 
dont auroit cil bons auantages 
ki de pluisors nos feroit un 
li language erent tuit commun 
et tuit issoient d une boche 
mais a ce que la byble toche 
ki d un language fait pluisors 
ia ne trouerois ci n ailhors 
altre chose que prophetie 
ki tos iors s est adeuancie 
de quanqu a auenir estoit 
mais ki endroit s arestoit 
ne set pas totes les hystoires 
c est mes sens et mes memoires 
a ce m ai toz iors rauisé 
c a la tor furent deuisé 
trestuit li language qui sunt 
et qui cuerent par tot le mont 
ensi l ai dit et bel et gent 
or m en repair a cele gent 
ke ie uos ai ci menteus 
ne de rien ne m en sui teus 
d orient uindrent da la murent 
ne seiornerent tantqu il furent 
en la terre de sanaar 
cant il s en uindrent par sephar 
cele part trouerent un cham 
or orois ia con fait escham 
il uoldrent uer deu controuer 
ke la quiderent esprouer 
lor engien al nostre segnor 
mais il trouerent mult gregnor 
lo damerdeu en toz endrois 
si cum il est raisons et drois 
trop furent orguilhous et cointe 
ke tuit a une seule empointe 
orent deuisee une tor 
mult en furent en grant ator 
si dist cascuns   or i parra 
se iamais cis mons conparra 
ne mal ne pechie que nus sache 
ne que ia deus autant le hace 
ke par diluiue lo perisse 
chascuns de nos bien s esperisse 
por guarantir de cele mort 
tuit soiés et haitié et fort 
ci endroit n a mestier perece 
faisons la tor de tel haltece 
ke iusc al ciel lasus auaigne 
ia ne remandra ceste ouraigne 
por nul coust qu ele ne soit faite  
tant orent lor oeure a cief traite 
cil qui d ourer erent isnel 
qu iqui funt la tor de babel 
canque mestier lor fu tot orent 
bien ourerent al mielz qu il porent 
par aleoirs et par eschieles 
por roches demandoient tieles 
s es faisoient mult bient recuire 
ke riens al mur ne peust nuire 
por ciment metoient betume 
issi l auoient a costume 
mult en quidoient bien murer 
ke ce feist lo mur durer 
en iosephe troué auons 
nos qui tot l escrit en sauons 
ke li uns des filz cham nemroth 
est cil qui tot lo blasme en rot 
ke la tor promiers controua 
issi cum il dut se proua 
la soe prueue fu maluaise 
onques ior ne pot auoir aise 
s il n ocist dous homes u trois 
mult li ere contre son pois 
cil l apelent fort ueneor 
ki bien lo seuent sens peor 
de rien a deu ne s afioit 
por les gens dont tant ocioit 
de tos malz par ancesserie 
uoloit auoir la segnorie 
et cil ki plus pensent en mal 
li felon et li desloial 
si s estudoient en malisce 
et li fel tient bien a uisce 
cum cil qui de mal ne se tarde 
entre fole gent et musarde 
se monte commentque ce soit 
cil nemroth ailhors ne tensoit 
ne par ueure ne par parole 
cil se mist entre la gent fole 
la pot ourer par maluaise art 
por ce se torna cele part 
bien quide ourer par bel loisir 
a son chois et a son plaisir 
ke del tot a lui s asentoient 
cil qui tos les malz consentoient 
ne sunt pas les choses moies 
et il rauient maintes foies 
k en se tient plus al mal c al bien 
par ce met par subtil engien 
uns chascuns son sens en mal faire 
ce ne tient len mais a contraire 
ke cil qui plus mal fait plus monte 
s est li malz biens et l onors honte 
cil nemroth la tor compassa 
onques puis uns iors ne passa 
ke tuit n i ouraissent a tire 
mult s en corocha nostre sire 
a poi que tos ne les confont 
mult li poise de ce qu il font 
as angles dist   confundons les 
toz si cum il sunt demanes  
damerdeus mult tost s en uenia 
mais altrement n es laidenia 
ke li uns l altre n entendoit 
et cant cist morter demandoit 
se li aparelhoit cil tiele 
cist redescendoit par eschiele 
cant il deuoit en halt monter 
ne cil ne pooit reconter 
a cestui rien qu il puisse entendre 
ki l en deust ardoir u pendre 
bien huchoient a halte uois 
mais tot ce ne ualoit dous nois 
cant les langues erent diuerses 
des uilz gens males et disperses 
ki contre deu welent aler 
mult les fist de halt aualer 
ki trop halt monte trop halt chiet 
n est meruelhe s il l en meschiet 
bien furent tuit li mal uengié 
cant li language sunt cangié 
piece a que len dist et retrait 
k en ne puet ioir de sorfait 
de cestui s est deus corociez 
s es a toz des langues bleciez 
bleciés issi cum uos sauez 
ki maint language oi auez 
chascune terre uilz et chiere 
a son language a sa maniere 
les cruelz terres les ont durs 
et fors et gries et trop obscurs 
tez que nus n i ose habiter 
por uendre ne por achater 
quelque part que len les prange 
tuit sunt et diuers et estrange 
forsque li languages franchois 
c est cil que deus entent anchois 
k il lo fist et bel et legier 
se l puet len croistre et abregier 
mielz que toz les altres language 
ce dist li cortois et li sages 
tot ice fist deus par figure 
et sens charaie et sens augure 
ke tuit li language changierent 
li un les altres n entendirent 
ne l fait li clers ne que li lais 
maisque del mielz et del balais 
tant cum sainte eglise a pooir 
nos est remez sens mescheoir 
la tor que cil quiderent faire 
est a sainte eglise contraire 
c ausi fu ele a damerdeu 
sainte eglise muet de tel leu 
ke toz iors ualut et ualdra 
ia ses languages ne faldra 
n iert ia ne changiez ne muez 
mais cil par qu il iert eschuez 
est uns de celz qui la tor firent 
u li language departirent 
mult ere la tors halte et lee 
babel fut par droit apelee 
babel ce est confusions 
iqui fu la diuisions 
de plusors langues confundues 
en tans moulles furent fundues 
ke l une l altre ne resamble 
et por ce sachiés tuit ensemble 
ke cil qui contre deu meserre 
d u que il soit ne de quel terre 
ia sa langue n iert entendue 
ainz est a toz celz desfendue 
ki a deu croient et entendent 
et qui a lui del tot s atendent 
cil funt tor sor bon fundement 
de fort piere iointe a cement 
s est telz que iusc al ciel adoise 
bor sera nez por qu il li loise 
cil c une pierre i aserra 
mult grant gaaig i conquerra 
celui qui lo morter i porte 
n iert ia contredite la porte 
cil qui les aleoirs i met 
pora monter dusqu en sommet 
mult iert bone cele montee 
ia riens n i sera mescontee 
de celz qu al bien ourer s atornent 
buer sunt né cil qui n i seiornent 
li fundemens u la tors siet 
por ce qu el ne fende ne criet 
c est humilitez et creance 
par qu ele tient senz decheance 
li mortiers qui la pierre tient 
ki si bien la ioint et maintient 
k ele ne crosle ne ne muet 
puisque lo uoir dire m estuet 
c est charitez qui tot tresperce 
desci dusc al matin a tierce 
n auroie escrit ne cha ne la 
les uertus que charitez a 
tant dis que li mortiers est molz 
se l puet ourer sages et folz 
tot si cum il welt le demaine 
ke d iawe et de chauz et d araine 
est li mortiers fors et durables 
de trois choses esperitables 
est mult bien charitez confite 
ki ne puet estre desconfite 
l une de ces uertuz est foiz 
ke nos faisons par maintes fois 
et l altre s apel on largesce 
ki mult acorce et mult estrece 
la tierce uertus s est pitiez 
dunt ia nus biens n iert respitiez 
ices trois uertus preciouses 
si uailhans et si gratiouses 
sunt li mortiers qui serre et ioint 
la pierre tot en son droit point 
il couient moilhon en tel ueure 
puisc al bien se welt len esmueure 
li moilons est gros et menus 
par coi li murs est maintenus 
et ce sunt bienfait et almosnes 
dunt tos cis mons et tos cis thrones 
est sostenus car se ce n ere 
ie cuit k en maluaise maniere 
seroit cis mondes affermez 
par telz biens est il confermez 
ke li bon home ki lor psalmes 
dient ades iointes lor palmes 
li bon moine et li saint hermite 
ke chascuns en ce se delite 
les ueues et li orfenin 
ki sunt net et pur senz uenin 
des quelz muet li bons appetites 
s il funt lor almosnes petites 
deus plus uolentiers les rechoit 
ke les grans par qu en lo dechoit 
del moilon ce que m est auis 
a dit mot a mot uis a uis 
mais des quarrealz et des batailhes 
uuelh ie dire sens repentailhes 
a ce uieng par digressions 
ke c est uoire confessions 
dunt maint prodome sunt charmé 
et cil se tient a bien armé 
cant a ce se puet afaitier 
nus ne l en set tant agaitier 
ne par arc ne par arbeleste 
por nient en seroit enqueste 
ne dote uailhant un filet 
ne de quarrel ne de pilet 
mult est bien cele tors garnie 
ne ia n iert de rien escharnie 
ne li preu qui ourer i welent 
mais li maluais del tot s en 
ki n ont soig de bon edifi 
et par ce sunt il desconfi 
par c est lor languages changiez 
d elz n iert ia nus biens aangiez 
assez ueurent en sozaoite 
mais lor ueure est toz desaoite 
ne puet monter a grant foison 
ne que cil ki par ocoison 
cuidoient iusc al ciel aler 
s es couint de halt aualer 
ci endroit n a ne mains ne plus 
mais len ne puet monter lasus 
altrement que i ai ensegnié 
li bon seront des malz segnié 
mors furent les gens desparties 
par mains leus par maintes parties 
chascuns rala en son pais 
dunt il ert estrais et nais 
si crurent mielz et mielz et plus 
mais n en wel pas estre conclus 
a ce que ie nomer uos puisse 
les nons trop seroit granz anguisse 
de nomer cesti ne cestui 
ia ne seront en mon estui 
mais a thare tot droit uos praig 
d arriere plus ne uos apraig 
si cum il engendra abram 
et nachor et son frere aram 
aram fu mors ainsque ses pere 
ne c abram ne nachor ses frere 
proudom fu uns filz c aram ot 
par droit nom fu apelez loth 
cil loth fu tant de bone uie 
k ainc de maluaistie n ot enuie 
a thare m en reuieig ancor 
ki prist et abram et nachor 
et ambedous auec ses bruis 
onques n en fu noise ne bruis 
la femme a abram sarai 
et la nachor tot enuai 
la femme nachor fu melca 
filhe iesche que l engendra 
altresi loth lo fil son fil 
k il ne tenoie mie por uil 
tot maine fors iusc alz caldelz 
k ensi uolt nostre sire deus 
en arem plus tost qu il pot uint 
bien orois comment lor auint 
thare uolt iqui remanoir 
abram son fil tint por droit oir 
celui ama sor totes riens 
car de lui mut et uint granz biens 
tez cum en cest romans orois 
uos qui entendre lo porois 
thare en la terre et es fins 
fu tant qu enqui li prist la fins 
droit en arem si cum deu plot 
la fu mors plus uiure ne pot 
dous cens ans et cinc tant uesquie 
n a soz ciel si grant euesquie 
u nul en ait de tel ae 
comme fu li pere abrahe 
damerdeus a abram parla 
et dist   tu t en iras par la 
issi cum ie t ensegnerai 
sor tos altres te segnerai 
en creissance en bien en haltece 
alsi comme l enfant qui tece 
cui la mere garde et norrist 
si qu en maluaistie ne porrist 
altresi te wel ie garder 
et toi et les tuens regarder 
ua t en fors de ceste contree 
ke grant ioie as hui encontree 
uas i cum ie te mosterrai 
duqu atantque ie conquerrai 
a ton ues dolce terre et sade 
ki n iert enferme ne malade 
tot quanque tu beneiras 
iert beneoit u tu iras 
tuit cil qui beneiront toi 
reseront beneoit de moi 
ti maldisant seront maldi 
quant ma uertus te resbaldi 
ie te monteplirai ton nom 
cuiqu en poist u soit bel u non 
ie te ferai grant desor toz 
ke tu n es ne fel ne estoz  
abram n a plus rien demandé 
kanque deus li ot commandé 
fist de bon cuer et uolentiers 
or prent sa gent endementriers 
sa femme et lot le fil son frere 
s ist fors de la maison son pere 
tot prist canqu il pot assembler 
et sens tolir et sens embler 
ensi s en ua obediens 
humles et dous et patiens 
ensi fist cel pelerinage 
dont grans bien uint a son linage 
neuous nieces auec soi maine 
et tot quanqu il ot en demaine 
nis les anrmes qu il orent faites 
en aram ie ne sai con faites 
contre ce n os ie desputer 
ke n i wel menchonge abuter 
or s en ua par mult bel loisir 
s en porte quanqu il pot saisir 
en terre chanaam repaire 
n i fist pas del tot son repaire 
oultre s en ala uers bethel 
lez sichem en un ual mult bel 
ilueques tent son pawilhon 
ia de ce ne nos meruelhon 
l un des chiez uers orient tent 
et l altre met uer occident 
en un leu qui ot non hai 
cant al bien faire s enuai 
la tierce part tendi a destre 
et l altre remist a senestre 
bien fu li pauilhons tendus 
et deus a qu il s est atendus 
se raparu a lui iqui 
oir porroit s or estoit qui 
comment deus le reconforta 
mult est liez et bon confort a 
cui damedeus wel solacier 
ne l puet maluais pechies lacier 
et abram solacha il tant 
k il lo uit bien entremetant 
de faire tot ce qu il uorroit 
et qu a son plaisir l aorroit 
deus dist   abram ie te donrai 
et de penre toi semonrai 
por ce que tu m aimes et crois 
ceste terre et quanque tu uois 
et a toi et a ta semence 
ke mult grans biens en toi commence  
mult l a bien deus asseuré 
lo saint home bieneure 
abram fist altel maintenant 
a deu qui li ot couenant 
lo grant bien que puis li auint 
unques fors lui nus n i auint 
l altel fist sor bethel trop richce 
c al seruise deu mult s afiche 
de ce wel ie dire lo sens 
tot issi comme ie l enten 
deus li dist   is fors de ta terre 
car ie ne t i wel plus sofferre 
de ton pais de ta naissance 
et de tote ta conissance  
autel dist a toi com a lui 
de ce n estuet doter nului 
n entendent pas tuit ceste issue 
de rien li cors ne m en tressue 
uoi ci tot le sens et lo plain 
is de ton pechie n i remain 
or garde que iamais n i entre 
bon cuer aies dedens ton uentre 
de ton maluais pechie te iete 
ke ta pense n i soit subiete 
li pechiers ta conoissance est 
u ie te uoi isnel et pres 
is t en por repairier arriere 
n entrer mais en ceste charriere 
de la maison ton pere is fors 
si seras garis et estors 
mult i dois rentrer a enuis 
k assez i a maluais delis 
ors et enuious et punais 
tot ce uient de la u tu nais 
couoitise luxure enuie 
cil ne demore pas en uie 
ne ne muert maisqu ensi traale 
bien semble qu il ait la fain wale 
c ades maniue et muert de faim 
ausi lo soir comme lo main 
cil ne doit pas en tel leu estre 
ki n i set son roi ne son estre 
is en fors que plus n i demeure 
ne an ne mois ne ior ne heure 
uer bethel ton pawilhon tent 
del tot a demerdeu t atent 
al bon segnor al pui al grant 
de lui seruir te met engrant 
laisse quanqu il t a desfendu 
s auras ton pauilhon tendu 
en bethel si cum abram fist 
al plaisir deu cui mult bien sist 
lors auras tu remission 
et terre de promission  
tot altresi cum abram l ot 
entre lui et son neuou loth 
abram cui deus mult honora 
en la terre tant demora 
k lor uint une granz famine 
ne trouast len sestier ne mine 
de nul ble que deus fait eust 
par que nus hom uiure peust 
et abram d iqui se destorne 
plus n i demoure ne seiorne 
del tot s est departis d iluec 
si neuou et sa femme auec 
tot enmaine por la grant faim 
ades ot a deu son reclaim 
ki lo garde et conduist et maine 
k il est ses drois sire en demaine 
en egypte tost s en descent 
ne sai quant milier ne quant cent 
furent des bestes qu il auoie 
or a mestier que deus l auoit 
et gart de domage et de perte 
sa feme estoit bele et aperte 
plus qu il meismes ne uolsist 
si dotoit qu en ne li tolsist 
u qu en ne l ocesist por li 
de peor li cuers li pali 
si li dist   bele douce amie 
faire uos puis saine aramie 
ke ie tant n aim rien comme uos 
ma douce dame gardez uos 
uos estes m espouse et ma femme 
ne l dites nului bele dame 
ains dirois uos estes ma suer 
ke n i garriens a nul fuer 
bien sunt d une uerge tochié  
cele quanqu il li ot uochié 
fist tot issi cum il uoloit 
si que de rien ne s en doloit 
canque li sire a desfendu 
ot mult bien la dame entendu 
en egypte tost s en descendent 
del tot a damerdeu s atendent 
de sa femme tant parla on 
ke la nouele a pharaon 
s en uint ne sai qui li nuncha 
et dist   sire unes gens sunt cha 
uenu ie ne sai de quel regne 
mais onques assi bele femne 
ne fu com il ont amenee 
n ert pas malement assenee 
sire cant uos l aurois ueue 
onques assi bele uenue 
n assi bel cors n assi bel uis 
n ot nule feme ce m est uis  
li altres dist   sire uoirs est 
ains mais ne feis tel conquest 
se tu la welz a toi saisir  
issi dist cascuns son plaisir 
ki welt son segnor losengier 
tuit sunt deuenu losengier 
por mal acroistre sens bien faire 
maisc a son segnor doie plaire 
ne li chaut que quelz malz en sorde 
c al bien ont tuit l orelhe sorde 
li rois cui tante ses malissces 
ses pechies ses malz et ses uissces 
les a fais deuant soit mander 
mult fu esnelz al demander 
  amis di moi ceste pucele 
est ele ta femme u t ancele 
di m en le uoir ne l me celer  
cil dist qui ne l puet reueler 
altre chose que la uerte 
por douchor ne por amerte 
ne laira n en die le uoir 
faire l estuet por estouoir 
il li dist que sa suer ert ceste 
si n en fust iamais plus enqueste 
pharaons oi que i oi 
de sa grant belte s esbloi 
de coi la dame estoit si plaine 
li rois de li auoir se paine 
a son mari la tolt par force 
mult en est liez mult s en esforce 
par ce qu il a saisi a lui 
mult en ot abram grant enui 
mais deus li ot mult tost rendue 
en qu il ot mise s atendue 
c une uois par auision 
li dist   rois quel diuision 
as fet abram et de s espouse 
entremis t es de grant oisouse 
cant tu sa femme li tolis 
ia longes n en seras iolis 
gar qu il la rait ancor ennuit 
bien te griet u poist u anuit  
li rois se tient por engegnié 
si cum deus li ot ensegnié 
la femme rent a son mari 
or furent ambedui gari 
cant la dame rot son espous 
dunt li rois fut si angoissous 
et si li dist   amis por coi 
m as tu fait mesprendre uer toi 
de ce que ta femme raui 
pechie fis cant onques la ui 
a poi n en sui tos essilhiés 
tant en ai esté trauilhiés 
ua t en quel part que tu uorras 
si fai al mialz que tu porras  
li rois li done or et argent 
et par bel congie et par gent 
s est abram del roi departis 
alques est bien li ious partis 
cant il rot sa femme et sa ioie 
tos lies se rest mis a la uoie 
loth estoit auec lui toz iors 
en quelque leu fust li seiors 
n en ralerent pas en emblee 
mult grant pecune ont assemblee 
berbis asnes bues et chamoiz 
ne uos auroie dit moiz 
le numbre des bestes qu il orent 
a paines mener les em porent 
tote en est la terre couerte 
puent doter grant pouerte 
mais li pastor dont tant i ot 
li uns l altre contralioit 
et souent as altres tenchoient 
ke cist sor celz s adeuanchoient 
lors dist abram   loth belz dous niez 
riches et manans assez iez 
bien poras mais uiure sens moi 
or me wel departir de toi 
tant cum li ieus est belz et gens 
ke trop auons bestes et gens 
ke quel part que tu uoldras prendre 
pren que ia ne l te quier desfendre 
kelque part que tu wels torner 
t en ua ia ne l quier destorner 
k ensemble ne poons plus estre 
or torne se toi plaist a destre 
se tu welz a senestre torne 
al quel qui toi plaist si t atorne 
or prent quelque part qui toi semble 
ne poons estre plus ensemble  
loth fu gries amender ne l puet 
grant chose a en faire l estuet 
cele part uer flun iordain prent 
si cum la terre se porprent 
et l iawe et les grans praries 
par que les bestes sunt garies 
iqui fu loth pres d un chastel 
k en tenoit a bon et a bel 
lez sodome u il est remez 
ia ce n iert de mon rosle rez 
ainz lo sai por uoir sens aesme 
ke li home erent mal et pesme 
uil et desloial sodomite 
contre deu et saint esperite 
departis s est li nies de l oncle 
altressi comme l escharboncle 
ki sor totes pieres reluist 
c obscurtez nule ne li nuist 
abram tot ensi resplendist 
en granz biens de len tant dist 
et dist ancor et tot ades 
auant et arrier et apres 
en terre chanaam remaint 
iqui demeure et iqui maint 
tantque deus iqui s aparu 
si cum il pert et apparu 
de lui fist son bon accident 
d orient iusqu en occident 
li dona tot a sa deuise 
en lui fu bien la chose assise 
damerdeus ancor li promet 
ki de lui garder s entremet 
  abram ne plus c um puet conter 
la poure sens rien mesconter 
ne porroit par chalt ne par umbre 
nus metre en ta semence numbre 
ta semence sera halcie 
et sor totes riens essalcie  
ensi l a deus asseuré 
lo saint home bieneure 
ki uer lui tot son cuer estent 
d iqui son pawilhon destent 
s en uait in conualle menbre 
si cum deus l i a remenbré 
un altel iqui edifie 
en l onor deu u mult s afie 
k il lo crient et dote et ahore 
a leu et a tens et a hore 
issi est fait en icel tens 
puisqu a la uerte dire pens 
ie di cuiqu il soit bel u non 
uns rois ki enraphel ot non 
et ariot uns rois de mer 
issi l auons oi nomer 
chordolaomor li tierz ere 
ce nos raconte la matere 
des elementains sire et rois 
cointes orguilhous et norois 
ethadal ce refu li quars 
cist quatre roi par lor esgars 
unt atorné une grant guerre 
fort gaaig i cuident conquerre 
sor le roi de sodome uont 
cil qui la guerre entreprise ont 
et sor le roi de gomorre 
cui aidoient li amorre 
et sor le roi de senaab 
ne cuidiez pas que ie uos gab 
et contre lo roi semeber 
uindrent as grans espiez de fer 
et encontre lo roi bale 
s en sunt tuit por conbatre alé 
iusqu en une estrange ualee 
k en apele ore mer salee 
cil auoient doze ans seruis 
chordolaomor sens enui 
et les rois qui orent od lui 
al trezime an se departirent 
cil uont sor elz cele par tinrent 
al quatorsime an sens restor 
retorne cordolaomor 
sor celz qui contre lui estoient 
ki de mal faire s aprestoient 
cil contre celz se redrecerent 
uers cordolaomor alerent 
li cinc roi furent uer les quatre 
en la ualee por combatre 
en cel grant ual maint puis auoit 
deus tanz que len n en i sauoit 
ki de betume estoient fait 
ce ne sai ie quel ne con fait 
mais la batailhe i fu mult gries 
ensi cum reconte li bries 
cil de sodome i sunt uencu 
et par lance et par escu 
et li cinc roi uencu et pris 
mult furent destruit et mespris 
ke perdu orent lor substansce 
s en furent en grant mesestansce 
de quanqu al cors d ome apartint 
chascuns d elz mult bien sa part tint 
issi cum il l auoit conquise 
de ce fu la chose enquise 
ke loth reperdi sa uitalhe 
ki nies estoit abram sens falhe 
il ere en sodome habitans 
cil qui en ront desconfi tans 
l en ont mené auec la proie 
tantque damerdeus lo rauoie 
estes uos c uns en eschapa 
ke la batalhe n atrapa 
icil reconte la nouele 
ki ne fu ne bone ne bele 
cant abram li hebreus l oi 
de rien nule ne s esioi 
por son neuou qu en auoit pris 
or riert laidement entrepris 
s abram ses oncles ne l secort 
il i ira a quequ il tort 
mais il estoit mult long d iqui 
sachiés issi cum ie l uos di 
c abram in menbre habitoit 
del tot a deu se delitoit 
menbre cil leus que ie ai dit 
u abram estoit a delit 
li sire de cel leu ot non 
menbre qui est de grant renon 
escol si fu frere menbre 
de tant m ai ie bien remenbré 
aner fu lor frere par uoir 
issi le deuez uos sauoir 
icist troi frere sens dotance 
firent a abram aliance 
cist troi furent si bon ami 
tot par tot auant et enmi 
et quant abram par uerte sot 
k en auoit pris son neuou loth 
mult en fu dolens et iriez 
tost aura si puet enpiriez 
celz qui l enmainnent sens demeure 
ne l laire ne lor cuere seure 
trois cens serians et dis et wit 
tant en prist par numbre ce cuit 
et les trois freres c o lui furent 
ki l aiderent si cum il durent 
grant apres celz uont 
s es chacent aual et amont 
seuz les ont duqu en eden 
par grant mesure et par grant sen 
tantqu entr elz se sunt enbatu 
cil furent mort pris et batu 
ki premiers orent tel esfors 
n i remest ne feibles ne fors 
desc abram entr elz se feri 
mais del main iusqu a l enseri 
dura la batailhe sens gas 
en la ualee de doumas 
tote ramaine la uiande 
abram issi cum il commande 
et loth et son poule et ses femmes 
ensi uindrent en lor renmes 
chordolaomor fu uencus 
ne li ualu lance ne n escuz 
ne celz qui furent en s aie 
tant lor fist abram d enuaie 
par melcidesech lo prouoire 
s en uint ce reconte l ystoire 
ki li offri et pain et uin 
ensi cum dient li deuin 
ki bien en seuent l artifise 
c est samblance del sacrefise 
par coi li mons est sains et salz 
ki nos reslaissa tos nos malz 
li pains li uins qu il li offri 
semble celui ki mort soffri 
et qui chascun ior est offers 
par qu enfers a tans malz soffers 
ce tesmoigne l allegorie 
ki de tos grans biens est florie 
si dist par raisons couenables 
chordolaomor c est diables 
ki les gens a force enmenoit 
cant tot le monde sormenoit 
ceste glose a abram compere 
ki de maintes gens estoit pere 
ses gens ses amis garanti 
dont li roi l auoient nenti 
si cum il uolt la demena 
par trois cens serians qu il mena 
cest numbres des trois cens serians 
ki n est ne trop cors ne trop grans 
nos demostre la trinite 
par que deus prist humanite 
altressi cum hom terriens 
por nient plus l enquerriens 
par ce uenque il lo malfe 
ki lo mont auoit escalfé 
ce c abram ot si grant uictoire 
est tot semblant al roi de gloire 
ki d infer la porte brisa 
par que ses fiz los et pris a 
ce fist li peres por son fil 
cant lo monde ieta d essil 
et li filz par lo pere oura 
cant lo mont de mort recoura 
la ioie fu granz et aperte 
lors cant il recoura sa perte 
par qu enfers est si deceus 
cant il fu en celz receus 
nule ioie n est a celi 
sa uictoire tant abeli 
as angles as uertus de celz 
sains gabrihel et sains michielz 
totes les doze legions 
mil tans plus que nos n en dions 
li firent d onour et de ioie 
beneoite soit hui la uoie 
par coi lo diable dechut 
et cant ses pere le rechut 
doucement l acole et embrace 
troi sunt uis a uis face a face 
et cil troi se resunt tuit un 
ce couient sauoir a chascun 
ia ci n aura plus long accent 
mais ces trois mostrent li troi cent 
par c abram rot ses bons amis 
cant il uenqui ses enemis 
et li dis wit segnefient 
ensi cum deuin le dient 
ki lo recontent bien et bel 
lo testament uiez et nouel 
menbre escol aner cist troi 
c abram ot menez auec soi 
c est fois caritez esperance 
ki de ces trois uertus s auance 
ia n iert ne uencus ne honis 
c ades est en tos biens onis 
quant lo sens par la glose esclair 
droit a l hystoire m en repair 
par melchisedech lo bon prestre 
ki de salem ert rois et mestre 
si cum abram par lui s en uint 
de que grans honors li auint 
del pain del uin qu il li porta 
isi cum deus li enhorta 
de lui parti par bon congie 
ce sauez uos ausi cum ie 
se li dist li bons prestre ancor 
de son moble et de son tresor 
de quanqu il auoit donast disme 
en tos preuz nis de lui meisme 
ke disme doiuent tuit doner 
ensi porroit cis moz soner 
ki bien welt dire issi l abriege 
li dismes raemplist le siege 
ki des diables fu widiez 
onques altrement ne l cuidiés 
cil sieges sera raemplis 
cant li termes iert acomplis 
se la glose ne uos espont 
lo sens que la lettre despont 
uos n en sauriez que lo plain 
dont maint en sunt plus wit que plain 
a l hystoire me wel retraire 
abram en son pais repaire 
et li rois qu il auoit rescos 
de la batailhe et des grant cos 
de qu il ere pers et nercis 
mult l en a rendus granz mercis 
ki ne l set or sache ce qu est 
tot li uolt rendre lo conquest 
des uiandes et de la robe 
mais abram ne s en fist pas gobe 
ne felon ne trop orguilhous 
ains li dist un sens meruilhous 
  bel sire ne wel que tu dies 
ne ia de rien m en contralies 
ke ie de la toe chose aie 
par proiere ne par menaie 
asne chamoil uache ne buef  
n en penroit ualissant un uef 
ke deus en tos ses biens lo halce 
por sa grant bonte qui l enchalce 
n en uolt penre ne plus ne mains 
ains dist   ie lief a deu mes mains 
al halt segnor omnipotent 
c a l altrui chose mult poi tent 
menbre escol aner en prangnent 
ce qu il welent et ce qu il dangnent  
apres ces choses compassees 
ke les gens furent respassees 
de dolor et de passion 
s aparu par auision 
damerdeus a abram son home 
si cum uos orois ia la somme 
deus li dist   abram or m escoute 
se n aies ne peor ne doute 
ie sui tes deus tes gouernere 
tes aidiere tes bons menere 
tes lowiers iert grans a deuise 
et sens enui et sens couise  
abram li respont maintenant 
ke de ce lo fist souenant 
altressi comme par engrestre 
li dist   que m as tu doné prestre 
sens enfans remang et sens oir 
doi dont issi remanoir 
si n aurai ne oir ne enfant 
puisque li fiz de mon seriant 
cuide de quanque i ai estre ers 
mult en est cis miens cuers enfers  
ce sachiés tot ueraiement 
k il dist a deu tot altrement 
  sire assez m as doné richece 
et grant honor et grant haltece 
mesque semence tu ne welz 
c est mes enuiz et mes grans duelz 
ke mes sers iert mes heritiers 
ice ne me fust pas mestiers  
de c est maintenant la parole 
de deu qui lo tint a escole 
por oir qu il demande et quiert 
et damerdeus li dist   cil l iert 
ke de ton uentre istra par droit 
et tu l auras bel et a droit 
lors seras garis et estors  
maintenant l enmena la fors 
celui cui maluaisties n enconbre 
se li dist   les estoiles nonbre 
ki bel et clerement reluisent 
par que maintes gens se desduisent 
assez reluisent clerement 
et ta semence uoirement 
tot altresi cler reluira 
ia obscurtez ne li nuira  
lors ot abram bone creance 
a deu sens nule mescheance 
contre deu nule riens ne ualt 
ki monteplit ne bas ne halt 
deus dist a abram derechief 
  ci endroit n a point de meschief 
ie sui et tes deus et tes sire 
ki t amenai sens contredire 
de la contree des caldeus 
por toi acroistre et les hebreus 
et ceste terre te donaisse 
si cum ele est et halte et basse  
et abram li respont mult tost 
unques losenge n i apost 
  sire comment puis ie sauoir 
ke cele terre doie auoir 
ensique ie seurs en soie  
damerdeus li dist tote uoie 
  pren une uache de trois ans 
n i soiés tardiés ne loisans 
cant a ce ne te uoi enrieure 
de trois anz penras une chieure 
d autel tens un mouton penras 
ensi moi seruir apenras 
un colon une torterele 
pren lors sera ta paine bele  
abram lo fist tot maintenant 
a son pooir par auenant 
n atendi pas d iqui post piece 
mais totes les bestes depiece 
les oiselz ne uolt depecier 
grant bien i poons sospecier 
or a les bestes departies 
bien et bel assist les partiez 
ke l une encontre l altre mist 
del bien faire mult s entremist 
si cum deus li ot commandé 
ke par altrui ne fu mandé 
sor la charroigne uindre moisses 
des quelz naist uenins et entoisses 
mais abram mult s en desfendoit 
ki maluaistie n i entendoit 
desfendre nos en recouient 
toz les iors k il nos en souient 
des moisses ki tant nos messient 
ki sor nos charrognes s assient 
si nos font mult grant egreste 
ausi l iuer comme l este 
ke par tos les menbres nos poingent 
ne ior ne nuit ne nos resoingent 
mais trop durement nos enpressent 
ce sunt pechie ki nos engressent 
et uolent par deuant nos uelz 
luxure couoitise orguelz 
et maint altre pechie mortel 
ki ne nos laissent pas a tel 
dom bon desfendre se feroit 
ki prouz et hardis i seroit 
charitez ki tot trenche et fent 
est la riens ki plus nos desfent 
de ces moisses ki nos assailhent 
ki nuit et ior uolent et sailhent 
ne depecha pas les oiselz 
abram li sens en est mult belz 
de ce qu il ne les depecha 
la glose en sauez uos piece a 
ce est uie contemplatiue 
cil ki la uerte nos deriue 
n i puet nul maluais mot noter 
ke tost i porroit escouter 
se del uoir nos faisoit menchonge 
ke tuit le tenroient a songe 
mais ci n a garmoz ne uerniz 
ke li oisel en halt lor nis 
font ades par droite costume 
ki de pres i garde et alume 
ce sunt li bon cuer li parfit 
ke sens orguel et sens afit 
tendent en halt contre lo ciel 
celz troeue len plus douz que miel 
tant sachiés bien a la parsome 
ke li nis est li cuers de l home 
et li arbres u li nis siet 
ki tant est bien fais qu il ne chiet 
est li cors qui lo ni sustient 
ki del tot le garde et maintient 
auant met el ni les espines 
k il prent cha et la par rapines 
li oiselz et si bien en oeure 
k en rien ne feroit a tel oeure 
puis apres de terre lo plastre 
mielz k en ne poroit faire un aistre 
et sor le plastre met la mouse 
ke d altre matere ne l wuse 
as pechiez criminez comperent 
les espines ki desoz perent 
ke lo ni desfaire resongent 
par les espines ki tant poingent 
maintes gens que les mains n i tendent 
et les espines lo desfendent 
ki les poingent et esgratinent 
et cil ki tos biens nos destinent 
et tos malz nos uont eslongnant 
uuelent c assi soient pongnant 
nostre cuer contre les pechies 
lors n iert pas si mal entechiez 
li cors se li cuers welt bien poindre 
ke lors ne se poroit enpoindre 
maluais pechies dedens lo cors 
ains seroit garis et estors 
s il point altressi cum espine 
dom li nis est fais par rapine 
li plastres de la bone terre 
lo ni garde et maintient et serre 
si qu il n est ne fais ne perciés 
de c est tos li uoirs encherciez 
k ensi est li bons cuers parfiz 
cui pechiez ne maluais afiz 
ne puet percier tant est durables 
ia mar s en penera diables 
ne l puet de rien metre a s escole 
la mouse est suez et mole 
ke li oiselz met par deseure 
sor qu il siet cant il uient a seure 
iqui est assis et remes 
mais la mouse mole et suez 
sor que li oiselz se repose 
bien le di se nus m en oppose 
que ce sunt li bieneure 
k en tos bien sunt asseuré 
grant piece at que deus lor promist 
cil k en l euangile lo mist 
unques d un seul mot n i mestrast 
mais bien et bel lo nos retrast 
issi cum deus li ensegna 
ki les beneit et segna 
cum cil qui del tot a la clef 
  beneoit soient li soef  
ce dist deus   por ce m ensuerront 
et que la terre porserront 
par lor douchor par lor bonte  
k ensi doit estre reconté 
en cest porserre a mult a dire 
si m en wel atant escondire 
assez tost m en entreprenroit 
k a prolixite lo tenroit 
alcuns orguilhous demoiselz 
or resui al ni des oiselz 
et as gentiz cuers et as dolz 
ke n en set ne felons n estolz 
dunt bones paroles sunt dites 
u repose sainz esperites 
as oiselz sunt cil resemblant 
ki font chiere de bel semblant 
alsi cum li oiselz qui siet 
el ni s est uis rien ne li griet 
kant sor mouse a ses oelz poz 
mult a grant aise gist repoz 
iusqu a cele hore qu il esclot 
alsi tost cum oelz oeure et clot 
ua et uient ses oiselz apaistre 
a cum bone hore fait deus naistre 
le cors dont li cuers est si buens 
k il ne repuet falir as suens 
mais depuis cele hore qu il naist 
de sainte uiande les paist 
as grans biens les welt escoler 
iusc atant qu il puent uoler 
contremont uer lo ciel en halt 
s est bien droiz c a celz s aparalt 
li douz cuers et li nes espirs 
dont ancor est gries li guerpirs 
as pieces reuieng par semblance 
ie n en sui de rien en balance 
ains en dirai canque i en pens 
et l allegorie et lo sens 
des pieces de qu il fist deuise 
ke l une encore l altre a mise 
c est la semblance uoirement 
del uiez et del nuef testament 
alsi cum li bons charpentiers 
cant li mairiens est tos entiers 
se l depiece por faire s ueure 
tot issi cum il welt en ueure 
s en fait sialz et postelz et laz 
cant al plus dire me deslaz 
il en fait trez pennes colomes 
et se lo uoir dire en uolomes 
pieces en fait granz et menues 
dont les parois sunt maintenues 
cant son mairien a charpenté 
de qu il a mult a grant plente 
cha et la les pieches en gisent 
issi cum eles se deuisent 
si qu il est uilz a telz i a 
tot ce n auroit mestier si a 
li bons ouriers i met s entente 
trop belement la cople et ente 
k il a si son mairien estruit 
ni a piece son leu ne truit 
c assi fu la uies lois ouree 
par que la nueue est recouree 
tot c est fait d un seul charpentier 
s en tienent mielz li menbre entier 
et la uies n a plaie tailhie 
ne soit en la uies entailhie 
c est la semblance c abram fist 
des bestes cant il les desfist 
si en est a l essai atochiez 
abram cant solelz fu couchiez 
se li prist iqui mult grans somes 
si cum il fist a pluisors homes 
et grans tenebrors lo soprist 
ne sot tantc al dormir se prist 
uoirs est quanque nos en disons 
altresi cum en uidisons 
fu dusqu atantq en li a dit 
et sens losenge et sens mesdit 
  abram bien saches sens menchonge 
et si ne l tiegnes pas a songe 
mais ta semence iert estrangie 
cant ele mielz iert aangie 
en altrui terre qu en la soe 
ia ne sera qui la rescoe 
en seruitute seront mis 
par les mains de lor enemis 
par quatre cens ans les tenront 
ne duqu alors ne s en uenront 
mais trop bien les en uengerai 
ke tos a mort les iugerai 
c est que i es dampnerai a mort 
celz qui si les menront a tort 
de cele terre eschaperont 
mult grant gaaig i graperont 
argent et or et garnimens 
sens plais et sens lons parlemens  
ci n est pas la glose trop fors 
n i couient mie grant esfors 
bien sauons par les anciens 
ke ce dist des egyptiens 
et des fiz israhel qu il tindrent 
quatre cens ans c onques n en uinrent 
tantque deus les en deliura 
et celz a martyre liura 
ensi fist deus li totpussans 
totes ces choses conissans 
a abram et si li descrit 
si cum nos l auons en escrit 
mult bien l aseure et conforte 
se li dist ancor et enhorte 
  apres tes peres t en iras 
ia de ce ne t escondiras 
enseuelis en bone pais 
ke de moi bien seruir te pais 
cil rachaperont de la terre 
sens tenchon sens noise et senz guerre 
par mult grant ueneration 
a quarte generation 
sens faile repaireront cha  
issi fu que deus lo noncha 
et si li dist ancor apres 
tot doucement en bone peis 
  ancor ne sunt pas acomplies 
li mal ne les granz felonies 
des amorrous duqu al tens d ore 
k assez ne facent mal ancore  
ci couient dire et deuiser 
ki par droit s en welt auiser 
es hystoires por mielz aprendre 
ke par ce le puet len entendre 
des generations qu en dit 
ne uos faz ie point d escondi 
ains les me couient ci nomer 
por la chose mielz asomer 
issi l entendent tuit a tire 
ce fu selonc le presbitire 
des prouoires del bon tribu 
ki d israhel erent issu 
de la generation quarte 
sunt cist mais ainsque de ci parte 
uos en descouerrai les nons 
ke mult en est granz li renons 
eleazar aaron chaaz 
ne maisque lo nomer en faz 
n en wel or plus dire ne mains 
ia ci n iert mes romans romains 
li quars de celz s ot non amram 
c est cil dont deus dist a abram 
k il estoient a repairier 
n es uolt pas del tot fors airier 
de la terre qu il lor promist 
c a droit terme les i remist 
quant a abram furent nuncies 
ces choses que i ai pronuncies 
s est bien li solelz abaissiez 
ke ses rais auoit ia laissiez 
la nuiz fu noire et tenebrouse 
tot por uoir sens parole oisouse 
del ciel li aparut uns fors 
fumant aual uenoit grant cors 
ce uit il en sa uision 
ne l tenez a derision 
k entre ces choses si diuerses 
tant horribles et tant auerses 
ke l une descent l altre rampe 
or reuoit de feu une lampe 
ki del ciel uient clere et ardanz 
et cil i fu mult esgardans 
tot a ueu et esgardé 
bien set que ce uient de par de 
ki de bones oeures l essaie 
cil tot asauore et essaie 
de tot prent et de tot aioste 
chose qu il fait rien ne li coste 
tant s est tos a deu afermez 
et par creance confermez 
fist deus a abram aliance 
mult lo tint chier et mult l ama 
ke mains granz biens en lui semma 
ne troua en lui tac ne taches 
anchois li dist   abram bien saches 
ke ceste terre en heritage 
donrai et toi et ton linage 
des lo fluiue d egypte en pez 
duqu al fluiue d eufrates 
cyneos et cenoceos 
cemoneos et cetheos 
cil et cist seront en ta main 
tot ades al soir et al main 
raphaym et amorrei 
chananeu et gebusei  
tot ce li a deus atroié 
mult l a bien mis et emploié 
mais saray ot non sa femme 
c ainc n ot si bele en nule roialme 
de sa belte fu la nouele 
c a cel tens n auoit assi bele 
de la u solelz lieue et couche 
si cum la ueritez ne touche 
prouz fu et de grant loialte 
quatre uins ans en sa bealte 
et dis u plus tant i fu sarre 
cil le nos dist c al uoir n essarre 
mais enfans ne pooit conchoiure 
et ce la faisoit mult dechoiure 
por ce qu ele n auoit enfant 
s en ot enui et dol mult grant 
et abram en refu mult gries 
de dous pars ere li meschies 
k ele n auoit enfant de lui 
ne cil de li ia por nului 
ne remanra quant plaisirs iert 
a celui u tos biens s afiert 
k ele ne l ait prout et apert 
ki fera mains biens en apert 
la dame a dit a son espous 
  sire iamai n aurons repous 
iusc atantque deus nos doinst oir 
de moi ne l poez uos auoir 
deu ne plaist ne uient a creante 
n il ne welt que ie ia enfante 
sire gis a agar t ancele 
tost aura enfant de toi cele 
tel dont grans biens issir pora 
issi lo fai deus t en ora  
abram li a tot otroié 
si cum cele li ot proié 
issi iut a s ancele abram 
puisqu en terre de chanaam 
ot esté en apres dis ans 
de ce ne m iert nus dedisans 
cant agar se uit conceue 
ne se tint pas a deceue 
ele set bien que deus l espire 
mais ele commence a despire 
sa dame qui tot auoit fait 
et senz dangier et sens mesfait 
ce fu chose trop meruilhouse 
cant agar deuint orguilhouse 
de bien qui li ert escheus 
n ert pas si entre piez cheus 
li afaires cum ele pense 
maintenant sens nule desfense 
lo mostre sarre a son segnor 
lo despit et lo deshonor 
k agar s ancele li faisoit 
a meruelhe li desplaisoit 
mult li a mostré belement 
et dist   mult felonessement 
lo fais uer moi et mult m en poise 
ia ne cuidai tenchons ne noise 
meust por toi de ma baiasse 
ia uoir de ce ne m esmaiasse 
k ele eust de moi bon respit 
mais ele m a trop en despit 
deus en pens entre moi et toi 
et par loialte et par foi 
ke tu me deuroies porter  
abram qui la uolt conforter 
li a dit   bele douce suer 
ie ne l sofferroie a nul fuer 
ke de rien uer toi mespreist 
ne que ia te contredeist 
k ele est ta baiasse et ta serue 
or li commande ele fera 
ia contredi ne te sera  
puis la tint sarre mult pou chiere 
put semblant et maluaise chiere 
li fist que del tot li enuie 
et cele se mist a la fuie 
en egypte s en retornoit 
cele part son oirre atornoit 
tantque li angles deu l encontre 
ki uenus li est a l encontre 
delez une bele fontaine 
ki n ert pas del chemin lontaine 
et si li dist tot sens eschar 
  don uiens et u uas tu agar 
sire  fait ele   ie m en fui 
et por la honte et por l enuit 
ke saray me fait ades 
si ne puis estre de li pres  
li angles deu li dist mult bien 
  agar ne t esmaier de rien 
mais droit a ta dame repaire 
et deus sera en ton repaire 
ser le mult bien comme ta damme 
k ainc n acointas si proude famme 
uer li soies humilianz 
bor le feras or est li ans 
ke tu enfanteras un fil 
ci endroit n a point de peril 
ne de torment ne de flael 
mais il aura nom hysmael 
gens istrunt de lui a meruelhe 
sens dote ia ne t en resuelhe 
mult iert fiers hom et combatans 
et en batailhes enbatans 
contre tot le mont iert sa mains 
tant t en di senz plus et senz mains 
ke toz li mons contre lui riert 
ke drois et raisons lo requiert 
deus u qu il welt fait son miracle 
cist fichera son tabernacle 
es plus diuerses regions 
bien sachiés pluisors legions 
istrunt de lui ia n en doter 
et qui or uoldroit escouter 
ce qu est a dire ia l oroit 
ke mielz entendre l en poroit  
ce ke li angles anuncha 
agar et qu il li pronuncha 
kelz hymael ses filz seroit 
mais ce comment dire oseroit 
ki d altrui ne l auroit oi 
hom l en entendroit por esboi 
ke la glose est un poi obscure 
et qui bien i welt metre cure 
entendre li couient issi 
ysmael qui d agar issi 
ki tant fu fiers fel et crueus 
ki se combatoit par tans leus 
et ses tabernacles fichoit 
la u ses cuers mielz s afichoit 
bien le uos os dire por uoir 
sens mentir et sens deceuoir 
ke li sarazin de lui sunt 
ki contre nos uienent et uont 
c al plus del siecle se combatent 
n en altre chose ne s enbatent 
lor pawilhon fichent et tendent 
as batalhes u il s atendent 
issi le uos puis dire a certes 
k il n auront ia mansions certes 
nuit ne ior bien uos en souagne 
tos iors en chans u en montagne 
habitent si cum uos sauez 
qu oi dire et ueu l auez 
agar fu mult ioiouse et lie 
ainsque d iqui fust eslognie 
s apela lo nom damerdeu 
iqui maintenant en cel leu 
de celui qui parloit a li 
sachiés que mult li abeli 
ne s en tint pas a desconfite 
ains dist comme sage et parfite 
  ice ai ie ueu ici 
de celui qui m a fait merci 
les derriennetez sens failhe 
ne dot maisque nus biens me failhe 
quant ie ui celui qui me uit 
bone grasce en moi se couit  
dist que prouz et que sage 
agar iqui n ot point d outrage 
de ce qu ele ueu auoit 
celui qui tot set et tot uoit 
par derriere non pas deuant 
ke plus ne s osa traire auant 
tot ce couient a descourir 
et por mielz entendre a ourir 
que trop par seroient obscur 
li mot a entendre et dur 
s en ne dist lo sens de la lettre 
et ie m en cuit si entremetre 
ia nus ne m i entreprenra 
puisque lo uoir en aprenra 
cil angles qu a agar parloit 
cant en egypte s en aloit 
ki si tost l ot recofortee 
et de si grans biens enhortee 
ce estoit damerdeus meismes 
de nos maistres bien l apreimes 
si cum angles en tel semblance 
parloit a ses genz sens dotance 
aga cui de rien ne dechut 
lo sot mult bien et aperchut 
mais ne lo uit pas face a face 
ne ia nus por chose qu il face 
k en cest siecle terrien soit 
ne l puet ueoir n unques ne l uoit 
ne uerra par nule maniere 
tant cum il hom terriens iere 
agar dist mult bien senz mesprendre 
de ce ne la puet entreprendre 
ia n en soit nus espoentez 
ce que la derrienetez 
uit agar de deu nostre pere 
bien sachent et serors et frere 
qu assez en ot grant reconfort 
s ele en fu lie n ot pas tort 
ensi lo uit agar la prouz 
grans biens grans profis et grans prouz 
l en uint que si dut il bien faire 
de ioie ses cuers li esclaire 
c a cel puis l a deus confortee 
et de toz ses biens enhortee 
cel puis des iqui en auant 
apele agar puis de uiuant 
por ce que deus l i ot ueue 
ki si l a del tot porueue 
c onques puis ne li faili riens 
ke deus l aseure en toz biens 
issi fu la chose atornee 
uer sa dame en est retornee 
agar tote lie et seure 
de ce que deus mult l aseure 
li termes uint qu ele enfanta 
si cum deus li acreanta 
uitante ans ot abram et siz 
atant fu li numbres assiz 
cant ses fiz hysmael fu nez 
droiz est c a ce uos en tenez 
mais quant al droit numbre m esmuef 
puisqu il ot nonante ans et nuef 
par lui tot seul en droit son chief 
si uint deus a lui derechief 
ki de tos biens le reconforte 
belement li dist et enhorte 
  abram or saches bien et croi 
seurs iras par deuant moi 
entre moi et toi sens dotance 
metrai m amor et m aliance 
ta semence monteplirai 
et de tos biens la remplirai  
abram qui a deu fu aclins 
en sa fache chai enclins 
deus li dist   abram ce sui gie 
ne t ai pas ton non abregié 
abraham t apelera hom 
de tant wel acroistre ton nom 
de tant ai ie ton non creu 
bor m as tant amé et creu 
tu seras de maintes gens pere 
ta haltece sor tos apere 
en tos biens te ferai conoistre 
et ta bone semence acroistre 
de toi istront prophete et roi 
et sens orgueil et sens desroi 
nus d elz n iert fel ne negligens 
ne par defors ne par dedens 
et terre de pelerinage 
donrai et toi et ton linage 
c est la terre de chanaam 
ge la te promet abraham 
en possession permanable 
iert tos iors bone et couenable 
li sire et li deus seras d eals 
maisqu il ne soient uer moi fals  
deus li dist et disoit souent 
  toi conuient garder mon couent 
et toz cels c apres toi uendront 
ke grant bien lor en auendront 
icest mien couent garderois 
ia plus ne uos i tarderois 
c est li couens tot a estros 
ke circuncis seront de uos 
tuit li masle bien lo sachiés 
a cest couent uos estachiés 
ke ne ualdriés une puce 
se la chars de uostre prepuce 
n estoit trenchie et circuncise 
bien seroit destruite et ocise 
ci n a mestier trop lons seiors 
ains wel que li enfes d uit iors 
soit circoncis en ta lignie 
lors s iert bien la chose alignie 
de ce n ierent ia fors ieté 
li seriant ne li acheté 
ke circoncis ne soient tuit 
c altrement seroient destruit 
quiconques n iert de uostre esclate 
ne plus que li poz qui esclate 
ki si tost est frais et brisiés 
ne puet estre auers uos prisiés 
nus hom qui circuncis ne soit 
si cum ie l ai dit orendroit 
mon couent del tot uos tenrai 
si bien que ia n i mespenrai 
c iert aliance permenans 
ki mult iert bele et auenans 
la chars qui circoncise n iert 
del masle si cum drois requiert 
l anrme sera morte et danpnee 
a toz iors non pas une annee 
mon couent auront escharni 
bien wel uos en soiés garni 
ki ces commandemens tenez 
si que de rien n i mesprenez 
ne uers lo tronc ne uers la branche 
mais lo nom seray retranche 
d une lettre l abregeras 
sare en droit nom l apeleras 
issi wel que soit apelez 
cist nons ki iamais n iert celez 
d un fil conceura sens long terme 
de toi conuient issir cel germe 
or en soiés suers et cers 
k il iert saiues prouz et apers 
isaac cil fiz aura nom 
ki mult sera de grant renom  
quant abraham oi tel chose 
grant ioie ot en son cuer enclose 
a meruelhe li uint s en rist 
tanttost a damerdeu lo dist 
  ce que puet estre rois puissans 
ma femme est de quatre uins ans 
et ie de quatre uins dis 
s aurons enfant u iert il pris 
belz sire hysmael done uie 
ke d altre oir n ai ie point d enuie 
d ysmael auras tu grant ioie  
ce li respont deus tote uoie 
  qu assez iert montez et halciez 
et par grant honor essaciez 
que yy duc istrunt de lui 
issi lo te di senz enui 
mais ysaac qui est a nestre 
cil sera li sire et li mestre 
celui wel ie montepliier 
nus ne l pora contraliier 
qu il n ait honor et bien assez 
ia par lui n iert ior trespassez 
mes commandemens qu il ne l face 
cil aura m onor et ma grace 
a tos iors mais ie li otroi 
abraham por amor de toi  
quant la parole fu finee 
de deu qui bien l ot afinee 
d abraham se part en halt monte 
issi cum l ystoire raconte 
abraham s est d iqui tornez 
c a deu s est del tot atornez 
sa gent et sa maisnie a prise 
mult a bien la chose entreprise 
si cum deus li ot commandé 
n a plus enquis ne demandé 
hymael prist mult le tint pres 
et tos les altres puis apres 
les serians et les achetez 
mult s est bien uer deu aquitez 
a tel ior cum il li promist 
onques altre respit n i mist 
circoncis furent maintenant 
a cel ior tuit par auenant 
quatre uins anz et dis tot droit 
auoit abraham la endroit 
qu il se circoncist bien et bel 
dire uos repuis d ysmael 
ke treze anz par droit conte auoit 
ce dist cil qui bien lo sauoit 
a cel ior qu il se circoncist 
et tuit li altre alsi cum cist 
circoncis furent a cel tens 
sens contredit et sens desfens 
deu plot la circoncisions 
por ce que grans diuisions 
fust entre les bons et les malz 
que par ce fust ses pueples salz 
ceste chose as suens deuisa 
qu en toz biens les en rauisa 
par abraham son bon seriant 
ki de lui seruir ere engrant 
fist cest nouel commandement 
tot sens nul contremandement 
abraham tot ce commencha 
en cui tos li biens semencha 
deus le uolt a lui commencier 
et s en lo set enromancier 
li commencemens est mult fors 
puis ce qu al bien dire m esfors 
i en dirai quanque i en sospies 
ia plus ne sera mis soz pies 
tant dis qu il m en souient et menbre 
k ele est faite de plus uil menbre 
ke li hom ait desor lo cors 
et qu il mains ose geter fors 
k il est uilz et luxurious 
s en doit mult estre curious 
li proudom de ce retrenchier 
dont damerdeus l aime et tient chier 
mult dist len en cele retrenche 
cil qui les maluais moz retrenche 
i met plus que len ne descueure 
si cum la glose nos aueure 
k il lo dist belement et bien 
si qu il n i entreprent de rien 
de bon cuer ton pechie retailhe 
qu anemis ne l ait en sa tailhe 
li pechies que li hom a fait 
de qu il se tient mult a mesfait 
c est estopens de la char 
issi le uos dis sens eschar 
mais cant il oste le pechie 
de que il se sent entechié 
lors trenche sa char et destope 
si c al uil pechie ne s acope 
quant de ce li souient et membre 
or me couient parler del menbre 
dont li iuis trenche la pel 
a cest sens dire uos apel 
por coi fu de cel menbre fais 
li retrenchiers est sil mesfais 
plus que tuit li altre ne soient 
il non mais cil qu nos poruoient 
et qui tos les biens nos ensegnent 
ne welent que par elz remegnent 
li bien ne li bon sens a dire 
si dient que deus nostre sire 
uolt mielz qu en retrenchast celui 
ke nul des altres sens enui 
que cil ert et uilz et honteus 
adont cant li pechies mortelz 
fu fais et c adam se ui nu 
de cel menbre si honteus fu 
k il lo couri al mielz qu il pot 
por ce que mult grant honte en ot 
si la dut il mult bien auoir 
que damerdeus sens et sauoir 
mist en lui par entendement 
et cil outre commandement 
fist se l en dut bien mesceoir 
de halt le couint bas cheoir 
et tot ce fu par son outrage 
k il fist lui et nos cest domage 
qu il trespassa l obedience 
par que deus lo mist en s entece 
quant lo commandement ne tint 
de coi pourement li souint 
si l ot il et bel et legier 
mais ne le sot pas eslegier 
si cum abraham l esleia 
c onques de rien ne l abreia 
cant abraham si bien lo tint 
c a dur et a fort s i contint 
ne de rien nule n i failhi 
a paines eust tressailhi 
une altre chose plus legiere 
tost le feist a bele chiere 
ancor di ie des circonscis 
ki tant se welent metre en pris 
por lor circoncision faire 
de que nos auons exemplaire 
tel c on tient a bon et a bel 
por ce que cil tranche la pel 
de son menbre sera il quites 
oil espoir coment ne dites 
se bien n est retrenchiés li cuers 
del mal ce sachiez c a nul fuer 
altres retrenchemens n i ualt 
puisque cil de bon cuer i falt 
et nos comment circoncisomes 
ie l uos dirai comment nos somes 
circoncis par raison par droit 
ne cuit pas mentir ci endroit 
qu en nostre circoncision 
a mult bele diuision 
que desraisnie a la querele 
par la uiez la nostre nouele 
adam par la boche pecha 
cant li diables lo trecha 
del fruit dont senti l oleur 
par coi nos somes en doleur 
lors regna uns pechies en lui 
qui ne puet failhir a nului 
mais de cel pechie nos deliure 
ihesu crist qui nos fait reuiure 
et par l iawe et par lo baptesme 
et par l onction del saint cresme 
en ces dous a bele deuise 
quant li enfes uient a l eglise 
crestiente quiert et demande 
si cum ihesu crist lo commande 
por guerpir lo pechie mortel 
en la boche premiers lo sel 
li met li prestre sens dotance 
cil prent lo sel de sapience 
qu il nos rent et sens et sauor 
autel firent nostre ancessor 
qui furent en creance ferm 
mais li mescreant li enferm 
ne seuent rien de ceste chose 
que mult a en sel sens et glose 
nus bons conduis estre ne puet 
sens lo sel metre en i estuet 
qu altrement ne l puet hom user 
lo sel ne doit nus renfuser 
li selz ce sunt les bones meurs 
de l home que maluaise humeurs 
n en puet mouoir ne ior ne hore 
mielz ualt cant hom plus l asauore 
apres en la boche l espire 
li prestre qui ne l puet despire 
s en gete cel ort esperit 
par qu adam lo monde perit 
icist commademenz nouelz 
est assez nez et purs et belz 
cist nos pora tos resclairier 
a la matere repairier 
me couient que ie n i desuoie 
se ie wel tenir droite uoie 
si cum cist liures nos reconte 
qui set a que la chose monte 
qui nos trait lo sens de l hystoire 
de par lo halt segnor de gloire 
qui toz les biens poruoit et fait 
par sa muete par son atrait 
et as suens remostre il plus tost 
les biens qu as altres sunt repost 
as suens les demostre et ensegne 
et par oeure et par droite ensegne 
que par celz doiuent repairier 
li bien que deus welt resclairier 
de celz s a tos iors remenbré 
abraham menbre 
qu a deu s est tos iors esleus 
s a trois mult belz enfans ueus 
de son uis u il ere assis 
uit ces trois qui sunt de grant pris 
parmi la uoie descendans 
et cil qui si fu entendans 
les uit cum angles par senblance 
mult i ot bone ramenbrance 
maintenant lor ua a l encontre 
trop fu lies quant il les encontre 
ces trois que deus li a tramis 
comme tres chiers feelz amis 
les rechut abraham tos trois 
or est il ostes a son chois 
qui mult li sient et agreent 
cil troi ki de rien ne lo heent 
ainz l aiment et funt bel semblant 
et par derrier et par deuant 
abraham lor fait bele chiere 
qui mult lor uenue auoit chiere 
ne fu pas de pierre de marbre 
ses cuers cant il uit desoz l arbre 
ces trois de qu il fist si grant ioie 
en son encontre et en sa uoie 
en uit trois et l un en aore 
bien i uint a tens et a hore 
en lor uenue en lor repaire 
de ioie ses cuers li esclaire 
tant li plaisoient a ueoir 
mult par ot iqui bel ueoir 
mult fu glorious et parfiz 
abraham fu seurs et fiz 
par ces trois dont l un aora 
cui mult tint chier et honora 
et bien sot qui furent cil troi 
par creance et par bone foi 
abraham a son uis seoit 
quant les enfans uenir ueoit 
et sarre remest derrier l uis 
si cum en l ystoire le truis 
de ce couient la glose espondre 
ie ne m en ferai pas semondre 
ainz lo dirai si cum entende 
lo sens qui l esclaire et amende 
cist sens ne m iert ia desfendus 
par abraham iert entendus 
entendemens esperitelz 
la glose deseure est itelz 
k ele mostre sens contredire 
que c est de la maison li sire 
qui de la char laisse lo sens 
cant il la welt metre en desfens 
et qui de bon espir se cueure 
en dit et en fait et en ueure 
qui het lo delit de la char 
sens uilonie et sens eschar 
qu altrement ne puet deu ueoir 
mais cil qui bien li doit seoir 
tot ades en tel guise uit 
cum abraham qui ces trois uit 
de son uis u il se seoit 
dont grans honors li escheoit 
bien uos puis dire sens echacle 
que li huis de cel tabernacle 
senefie esperance et foi 
c ades a sainte eglise en soi 
qu altrement entrer n i puet nus 
ne por le mains ne por le plus 
et sarre qui derrier l uis ere 
nos resemble par tel maniere 
la char que li bons espirs guarde 
qui de bien faire ne se tarde 
la chars ne doit pas issir fors 
que li bons cuers garde lo cors 
par bon sens par bone raison 
ce sache bien clers et lais hom 
que la chars mostrer ne se doit 
deuant l espir n a tort n a droit 
que li bons espirs uient et uait 
la u deus lo conduist et trait 
et la chars se doit remanoir 
en sa maison en son manoir 
qu assi fist sarre en son ostel 
c est li sens onques n i ot el 
eusebius le nos recorde 
par lo iosephe u il s acorde 
la semblance de trois enfans 
dont l allegorie est si grans 
por ce c abraham uit chascun 
mais n en uolt aoer que un 
cil li seoit mult a son cuer 
ne cist ne laissast a nul fuer 
ne l aorast par grant honor 
comme son mestre et son segnor 
qui fu cil a dire l estuet 
et cist lo dist al mielz qu il puet 
qui lo set par diuinite 
et s en trait droite auctorite 
qui mult bien i trueue son leu 
tot ce fu por uoir del fil deu 
u ceste semblance compere 
dunques ne uit il pas lo pere 
non qui lo fil en semblant d ome 
telz est de la uerte la some 
et l entention i rest saine 
c onques nus hom en forme humaine 
ne uit lo pere mais lo fil 
bien sot abraham que c ert cil 
qui lo mont de mort secorroit 
sor cui li diables corroit 
bien le conut et bien le uit 
li sains hom cui deus en poruit 
qui de ses grans biens lo tint pres 
mais il ne uint pas en apres 
cil dont ie di de trois mil ans 
mult en fu la semblance grans 
qu il lo conut anchoisque nus 
que c ert li fiz deu de lasus 
k il uit iqui en cel trespas 
mais les dous n aora il pas 
qui lo tiers qu il bien conissoit 
quelz dient li iui qu il soit 
cil tiers c abraham aora 
et plus que les dous l onora 
s il dient que c ert deus non iere 
mais la semblance et la maniere 
del fil c abraham uit iqui 
mainte fois unt iui menti 
de deu que nus hom ne uit onques 
el tel semblant dirunt il donques 
que cil erent angle d un chois 
ke n es aora dont tos trois 
abraham por que s oblia 
por ce qu en l un plus se fia 
et bien sot d iqui en auant 
que c ert li fiz deu par semblant 
et li dui c auec s arestoient 
par semblant dist len qu il estoient 
cil dont li uns uint deuant crist 
et li altre apres antecrist 
uendra l auenement crier 
de ihesu crist sens oblier 
sainz iohans auant lo cria 
cil en cui deus tant se fia 
helyes doit crier apres 
et ens et fors et loig et pres 
l auenement del grant iuise 
c est la semblance et la deuise 
de ces dous dont ie uos ai dit 
c abraham auec lo tierc uit 
mult aime celui tierc et croit 
mult est lies de ce qu il lo uoit 
mult belement li dist et prie 
  belz sire ne m oblier mie 
buer i ui ton uis et ta face 
s en tes oelz ai trouee grace 
ne trespasser mie ton serf 
regarde moi se ie l deserf 
puis ne me puet nus destrauer 
de l iawe por uos pies lauer 
belz sire uos aporterai 
et mult me reconforterai 
se uos de nostre pain mangiez 
ia ne uos sera estrangiés 
nus biens que ie uos pusse faire 
sire maisqu il uos doie plaire  
cil dient   si cum tu l as dit 
soit fait ia ne t iert contredit  
abraham mult fort s esioi 
de ce qu il uit et qu il oi 
un ueel prist entre l armailhe 
a son seriant lo done et bailhe 
aparelhier lo fist et cuire 
por celz conforter et desduire 
qui desoz l arbre l atendoient 
et qu a son seruise tendoient 
abraham son present lor porte 
d elz seruir s esioit et deporte 
lait et burre lor aparelhe 
de ces trois mes fu grans meruelhe 
et des trois tortelz de farine 
dont la ioie est si enterine 
u tos biens se doit assembler 
cil troi pain doiuent resembler 
les trois fiz noe ce sachiez 
a c est li drois sens estachiez 
por ce lo puet hom dire issi 
que de ces trois li mons issi 
cil troi pain qui la furent fait 
sunt as trois fiz noe retrait 
de ces trois issi tos li mons 
d elz mut la bosne et li tresfons 
tos biens et tote ioie muet 
des pains que sens ce nus ne puet 
et li pain tel semblance portent 
que tot le monde reconfortent 
a sarre fist les trois pains faire 
abraham cui tos biens resclaire 
sare sainte eglise resemble 
qui les trois pains par iawe assemble 
qu altresi defors et dedens 
doit assembler totes les gens 
sainte eglise a la nostre loi 
et par iawe et par bone foi 
ce nos dist la glose enterine 
sens iauue ne puet la farine 
assembler n estre mise en paste 
et cil qui lo bien set et taste 
lo nos dist mult bel sens eesme 
que sens l iawe del saint baptesme 
ne puet len assembler nul bien 
sens lo baptesme ne ualt rien 
de totes generations 
doiuent estre les nations 
por lauement d iawe assemblees 
ces semblances sunt resemblees 
as trois tortelz que sare ot fais 
de que cist exemples est trais 
sare fist les trois tortelz cuire 
en cest sens se puet bien desduire 
ki de bon cuer i welt entendre 
icist troi pain cuit soz la cendre 
nos mostre lo bon pecheor 
qui de son pechie a peor 
quant recuire et bien afiner 
se welt ne ia ne quiert finer 
tantque sa penitence ait faite 
par desoz la cendre s afaite 
ki penitence senefie 
u li bons pechieres se fie 
la cendre qui bien cuit lo pain 
sens ardoir le fait sec et sain 
c est la penitence qui seche 
lo pechie dont cil puis n enteche 
qui bien est essuez et cuis 
comme sages prouz et recuis 
se maintient contre lo diable 
quant del saint feu esperitable 
est ben recuis et afinez 
deus li a tos biens destinez 
qui mult tost l en rent sa merite 
cant del feu del saint esperite 
est cuis et bien et sainement 
parmi la cendre plainement 
qui penitence est et doit estre 
ce nos recontent nostre mestre 
que deus son saint espir promet 
u net u pur u il lo met 
qui bien est cuis par penitence 
a que diables luite et tence 
apres cuiqu il soit bel u lait 
uos dirai del burre et del lait 
la glose et la senefiance 
u nos deuons auoir fiance 
issi cum ie l entent et croi 
li lais nos semble la uies loi 
dont la nouele est alaitie 
qui tant est duite et afaitie 
et li burres mostre sens gilhe 
les dous moz del saint euangile 
qui de la boche deu sunt trait 
issi cum len le nos retrait 
ce est li burres cil saint mot 
si cum del lait c un met el pot 
de qu en trait lo burre et la craime 
et la sustansce atot la saime 
si que tos esburrez remaint 
cil lais u nus profis ne maint 
se iuis de cel lait m opose 
ie l en cuit respondre tel chose 
de que ia ne li sera bel 
qu en nostre testament nouel 
est li burres et la sustansce 
del lait ie l uos di sens dotance 
et des biens dont nos somes plain 
si qu esburré est tot a plain 
et lor lois et lor synagoge 
k or n ont il mais point d orreloge 
del burre et del lait uos ai dit 
quanque i en trouai en l escrit 
cil mangiers uint deuant les trois 
a lor plaisir et a lor chois 
