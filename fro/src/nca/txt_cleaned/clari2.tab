chi commence li estoires de chiaus qui conquisent coustantinoble  
si uous dirons apres qui il furent et par quele raison il i alerent . 
il auint  en ichel tans que li papes innocens estoit apostoiles de roume  et phelippes rois de franche  uns autres phelippes ert qui estoit empereres d alemaingne  et le incarnations estoit de yy yy yy ans ou yy  que prestres estoit  maistres foukes auoit a non  qui estoit de nuelli  une parroisse qui est en l euesquie de paris . 
ichis prestres estoit molt preudons et molt boins clercs  et aloit preeschant par les teres des crois  et molt de gent le siuoient  pour chou qu il estoit si preudons que damediex faisoit molt grans miracles pour lui  
et molt conquist chis prestres d auoir a porter en le sainte tere d outre mer . 
adont si fu croisiés li cuens thiebaus de champaingne et bauduins  li cuens de flandres  et henris ses freres  et loeis  li cuens de blois  et hues  li cuens de saint pol  et symons  li cuens de montfort  et guis ses freres . 
apres si nommerons les uesques qui y furent . 
il y fu li uesques neuelons de sessons  qui molt y fu preudons et uallans en tous commans et en tous besoins  et li uesques warniers de troies et li uesques de hanetaist en alemaingne et maistres iehans de noion  qui estoit eslis a estre euesques d acre . 
et si y fu li abbes de los en flandres  qui estoit de maisons de l ordre de chistiax ichis abbes estoit molt sages hons et molt preudons  et autres abes et autres clers asses que nous ne uous sauons mie tous nommer . 
et des barons qui y furent  nous ne les sauons mie tous nommer  mais une partie uous en sauons nous nommer . 
il y fu d aminois me sires pierres d amiens  li biax cheualiers et li preus et li uaillans  et me sires engerrans de boue  lui quart de freres  li uns en eut a non robers  li autres hues  et uns clers leur freres  
bauduins de biauueoir  mahiex de wauslaincourt  li auoes de betune et quenes ses freres  wistasses de canteleu  ansiax de caieu  reniers de trit  wales de friuses  girars de manchicort et nicholes de malli  bauduins cauarom  hues de biauuais  et molt d autres cheualiers haus hommes  qui flamenc estoient et d autres pais  que nous ne uous sauons mie tous nommer  
et si y fu me sires iakes d auesnes . 
et si y fu de bourgougne oedes de chanlite et willames ses freres  qui molt eurent de gent en l ost  
et si en y eut d autres asses de borgoune que nous ne uous sauons mie tous nommer . 
et de champaigne y fu li mareschiax et ogiers de saint cherun et macaires de sainte manehout  et clarembaus de chapes et miles de braibant  ichist estoient de champaingne . 
apres si y fu li castelains de couchi  robers de rouschoi  mahiex de monmorenchi  qui molt y fu preudons  raous d aunoi et wautiers ses fix et gilles d aunoi  pierres de braichel  li preus cheualiers et li hardis et li uaillans  et hues ses freres  et chist que ie uous nomme ichi estoient de franche et de biauuesis . 
et de chartain y fu geruaise du castel et heruius ses fix et oliuiers de rochefort  et pierres d alos et paiens d orliens  pierres d amiens  boins cheualiers et preus et qui molt y fist de proesches  et thumas  uns clers  ses freres  qui canoines estoit d amiens  manessiers de lille en flandres  mahiex de monmorenchi  li castelains de corbie . 
or y eut il tant d autres cheualiers de franche et de flandres et de champaingne et de bourgoune et d autres pais que nous ne uous sauons mie tous nommer  de uaillans cheualiers et de preus  
et chiaus que nous auons chi nommés li plus rike homme estoient  et si portoient baniere  et si n auons nous mie tous chiaus nommés qui portoient banieres . 
et de chiax qui plus y fisent de proesches et d armes  de riques et de poures  uous sauons nous nommer une partie  pierres de braiechel  che fu chis de poures et de rikes qui plus y fist de proesches  et hues ses freres et andriex de dureboise et me sires pierres d amiens  li preus et li biaux  et mahiex de monmorenchi et mahieus de wauslaincort et bauduins de biauueoir et henris  li freres le conte de flandres  et iakes d auesnes  che furent chil des riques hommes qui plus y fisent d armes . 
et des poures  bernars d arie et bernars de soubrengien  wistasses de heemont et ses freres  gillebers de uime  wales de friuses  hues de biauuais  robers de ronschoi  alars makereaus  nicholes de malli  guis de manchicort  bauduins de hamelaincort  willames d embreuile  aleaumes de clari en aminois li clers  qui molt y fu preus et molt y fist de hardement et de proesches  aleaumes de sains  willerames de fontaines . 
et chiaus que nous auons ichi nommés  che furent chil qui plus y fisent d armes et de proesches  
et molt d autre boine gent a cheual et a pie  tant de milliers que nous n en sauons le nombre . 
apres s asamblerent tout li conte et li haut baron qui croisié estoient . 
si manderent tous les haus hommes qui croisié estoient  et quant il uinrent tout ensamble  si prisent conseil entr aus de qui il feroient chieuetaine d aus et seigneur  tant qu il prisent le conte thiebaut de champaingne  si en fisent lor segneur  
puis si se departirent  si s en ala cascuns en son pais . 
et puis ne demoura mie gramment apres que li cuens thiebaus morut  si laissa yy liures as croisiés et a chelui qui apres lui seroit kieuetaine et sires des croisiés  et a metre la ou li croisié uauroient . 
et si morut aussi maistres foukes  dont che fu molt grans damages auec les croisiés . 
quant li croisié seurent que li cuens de champaingne  leur sires  fu mors  et maistres foukes ausi  si en furent molt dolent et molt corchié et molt esmari  
et s asanlerent a un iour tout a sessons  et prisent consel entr aus que il feroient et de qui il feroient kieuetaine et seigneur d aus  tant qu il s acorderent entr aus qu il enuoieroient pour le marchis de monferras en lombardie . 
il i enuoierent molt boins messages pour lui . 
li message s apareillierent  si s en alerent au marchis . 
quant il uinrent la  si parlerent au marchis et si li disent que li baron de franche le saluoient  et qu il li mandoient et prioient pour dieu que il uenist parler a aus a un ior qu il li nommerent . 
quant li marchis oi che  si se merueilla molt de chou que li baron de franche l auoient mandé  
si respondi as messages qu il s en conseilleroit et l endemain leur lairoit sauoir qu il en uaurroit faire  et fist molt feste des messages . 
quant che uint l endemain  si leur dist li marchis qu il iroit parler a aus a sessons  a tel ior comme il li auoient nommé . 
adont li message prisent congie  si s en reuinrent  
et li marchis leur offri de ses cheuax et de ses ioiaus  mais il n en uaurrent nul prendre . 
et quant il furent reuenu  si fisent sauoir as barons qu il auoient fait . 
adont atira li marchis sen oirre  et passa les mons de mongiu et s en uint en franche a sessons  et fist sauoir as barons par deuant que il uenoit  et li baron furent la encontre lui et fisent molt grant feste de lui . 
quant li marchis fu uenus a sessons  si demanda as barons pour coi il l auoient mandé . 
et li baron furent consellié  se li disent   sire  nous uous auons mandé pour che que li cuens de champaingne  nos sires  qui estoit nos maistres  est mors  
et nous uous mandames pour le plus preudomme que nous sauiemes  et qui le greigneur consel pooit metre en nostre afaire  le uoie damedieu  
si uous proions tout pour dieu que uous soiés nos sires  et que uous pour l amour de damedieu pregniés le crois . 
 et a ches paroles s agenoullierent li baron deuant lui  et se li dirent qu il ne s esmaiast mie d auoir pourcachier  que il li dourroient grant partie de l auoir que li cuens de champaingne auoit laissié as croisiés . 
li marchis dist que il s en conselleroit  
et quant il se fu conseilliés  si respondi que  pour l amour de dieu et pour secorre le tere d outre mer  prendroit il le crois  et li uesques de sessons fu tantost apareilliés  si li donna le crois . 
et quant il l eut prise  si li donna on de l auoir que li cuens de champaingne auoit laissié as croisiés yy mile liures . 
apres quant li marchis fu croissiés  si dist as barons   seigneur   fist li marchis   ou uaurrés uous passer  ne en quel tere de sarrasins uaurés uous aler  
 li baron respondirent que en le tere de surie ne uoloient il mie aler  car il n i porroient riens forfaire  
mais il auoient pourposé a aler en babyloine ou en alexandre tres enmi aus la ou il leur peussent plus forfaire  et auoient pourposement de liwer estoire qui tous ensanle les y passast . 
adont dist li marchis que ch estoit boins consaus  et que il s i acordoit bien  et que on y enuoiast bons messages des plus sages cheualiers d aus ou a pise ou a genure ou en uenice  
a chest consaus s acordent tot li baron . 
adont si atirerent leurs messages . 
si atirerent tout que me sires quenes de betune y ala et li mareschaus de champaingne  
puis quant il eurent atiré leur messages  si se departirent li baron  et li marchis s en en ala en son pais et li autre ausi cascuns . 
si kemanda on as messages que il liuaissent waissiaus a passer yy yy cheualiers et leur harnas et yy hommes a pie . 
li message atornerent leur oirre et s en alerent tout droit tant qu il uinrent a genures  et parlerent a geneuois et disent leur chou qu il queroient  et li geneuois disent qu il ne leur en porroient nient aidier . 
il s en alerent apres a pise et parlerent a chiax de pise  et il leur respondirent qu il n aroient mie tant de uaissaus et qu il ne porroient nient faire . 
apres si s en alerent en uenice  si parlerent au duc de uenice et disent che qu il estoient quis  que il queroient passage a liwer a yy cheualiers et leurs harnas et a yy hommes a pie . 
quant li dux oi che  si dist qu il s en conseilleroit  que de si grant afaire se deuoit on bien conseillier . 
adont si manda li dux tous les haus consaus de le uile  et parla a aus et leur monstra chou que on li auoit requis . 
et quant il se furent bien conseillié  si respondi li dux as messages et leur dist   seigneur  nous ferons uolentiers markie a uous  si uous trouerons asses nauie pour yy mars  se uous uolés  par tel conuenant que g irai auec  et le moitie qui armes porront porter de toute uinice  et par si que nous aions le moitie de totes les conquestes que on y conquerra  
et si uous mesrons chinquante galies a no coust  et de chu iour que nous nommerons en un an  nous uous mesrons en quele tere que uous uaurrés  ueuillés en babyloine  ueulliés en alexandre . 
 quant li message oirent chou  si respondirent que che seroit trop en yy yy mars  et tant parlerent ensanle qu il fisent markie par yy yy mars et yy  si que li dux et li uenicien et li message iurerent a tenir chu markie . 
apres dist li dux qu il uoloit auoir yy yy mars d eres a commenchier le nauie  
et li message respondirent qu il enuoiast messages auec aus en franche  et il leur feroient uolentiers paier les yy yy mars . 
apres li message prisent congie  si s en reuinrent  et li dux enuoia auec aus un haut homme de uenice pour recheuoir les heres . 
apres si fist li dux crier sen ban par tote uenice que nus ueniciens ne fust si hardis qu il alast en nule markaandise  ains aidaissent tout a faire le nauie  et il si fisent . 
si commenchierent le plus rike nauie que onques fust ueue . 
quant li message uinrent en franche  si fisent sauoir qu il estoient uenu . 
puis si manda on tous les barons croisiés qu il uenissent tot a corbie . 
et quant il y furent uenu tout ensanle  si disent li message chou qu il auoient trouué . 
quant li baron l oirent  si en furent molt lie  et molt loerent chou qu il auoient fait  et fisent molt honneur as messages le duc de uenice  et si leur bailla on des deniers le conte de champaingne et des deniers que maistres foukes auoit pourchachiés  et si i mist li quens de flandres de ses deniers tant qu il en i eut yy yy mars . 
si les balla on an message le duc de uenice  et si bailla on boin conduit a aler auec lui dusques en sen pais  puis manda on tous les croisiés par toutes les teres  qu il meussent a le pasque tout a aler en uenice entre le pentecouste et l aoust sans nule faille  et il si fisent . 
et quant le pasque fu passee  si y uinrent trestout . 
asses y eut peres et meres  sereurs et freres  femmes et enfans  qui grant duel fisent de leur amis . 
quant li pelerin furent tot asanlé en uenice et il uirrent le rike nauie qui faite estoit  les rikes nes  les grans dromons et les uissiers a mener les cheuax et les galies  si s en merueillierent molt et de le grant riqueche que il trouerent en le uile . 
quant il uirrent qu il ne se pooient mie tout herbegier en le uile  si se consellierent entr aus qu il s iroient logier en l isle saint nicholai  qui tote estoit enclose de mer  qui estoit a une liwe de uenice . 
la s en alerent li pelerin  et drechierent leur tentes et se logierent au miex qu il peurent . 
quant li dux de uenice uit que tot li pelerin furent uenu  si manda tous chiaus de se terre de uenice . 
et quant il furent tout uenu  si kemanda li dux que le motie d aus s atornaissent et aparellaissent a aler en l estoire auec les pelerins . 
quant li uenicien oirent chou  si s esioiirent li un  
li autre disent qu il n i pooient aler  
ne ne se pooient acorder ensanle comment le moitie d aus y peust aler . 
et tant qu il fisent un sort  que il faisoient doi et doi ensanle deus noiaus de chire  si metoient en l un un brieuet  et uenoient au prestre  se li donnoient  
et li prestres les prinsegnoit  et donnoit a cascun des deux ueniciens un de ches noiaus  et chil qui auoit le noiel au brief  si couuenoit qu il alast en l estoire . 
ensi se partirent . 
si comme li pelerin se furent logié en l isle saint nicholai  si ala li dux de uenice et li uenicien parler a aus  et demanderent leur conuenanches du nauie qu il auoient fait atirer  et si leur dist li dux qu il auoient mal fait de chou qu il auoient mandé par leur messages qu il appareillaissent nauie a yy yy cheualiers et a leur harnas et a yy yy hommes a pie  et des ches yy yy cheualiers n i auoit il mie plus d un millier  qu il estoient alé as autres pors  ne de ches yy mille hommes a pie n i auoit mie plus de yy mile ou de yy   dont nous uolons   fist li dux   que uous nous paiés les conuenanches  que on nous eut en conuenent . 
 quant li croisié oirent chou  si parlerent ensanle  si eswarderent entr aus que cascuns cheualiers donroit quatre mars  et cascuns cheuax quatre et cascuns serians a cheual deus mars  et chis qui mains li donroit  si donroit un marc . 
quant il eurent ches deniers cueillis  si les paierent as ueniciens  si remesent encore yy mile mars a paier . 
quant li dux et li uenicien uirrent que li pelerin ne leur auoient plus paié  si furent tout corchié  tant que li dux parla a aus   seigneur   fist il   uous nous aués mal baillis  car si tost comme uo message eurent fait conuent a mi et a me gent  kemandai iou par tote me tere que nus marcaans n alast marcaander  ains aidast a apareillier cheste nauie  et il y unt puis tous iours atendu  ne n i waaingnierent rien passé a un an et demi ains y ont molt perdu  
et pour chou ueulent mi homme et iou ausi  que uous paiés les deniers que uous nous deués . 
et se uous ensi ne l faites  sachiés que uous ne uous mouerés de cheste isle deuant la que nous serons paié  ne ne trouerés qui uous port ne que boire ne que menger . 
 li dux fut molt preudons  si ne laissa mie pour chou que on ne leur portast asses a boire et a menger . 
quant li conte et li homme croisié oirent chou que li dux auoit dit  si furent molt dolent et molt esmari . 
si refisent une autre cuelloite  et enprunterent tant de deniers comme il peurent a chiax qu il quidoient qui en eussent si les paierent as ueniciens  et quant il les eurent paiés  si demorerent encore a paier yy yy mars  et si leur disent qu il estoient maubailli  et que l os estoit molt apouriie de chele cuelloite qu il auoient fait  et qu il ne pooient plus pourcachier de deniers qu il leur paiaissent  ains en auoient asses pourement a leur ost maintenir quant li dux uit qu il ne pooient mie tous les deniers paier  ains en estoient molt a mal aise  si parla a se gent et si leur dist   seigneur   fist il   se nous laissons aler ches gens en leur pais  nous serons mais tous iours tenu pour maluais et pour trikeeur . 
mais alons dusques a aus  et si leur disons que  s il nous ueullent rendre ches yy yy mars que il nous doiuent des premeraines conquestes qu il feront et qu il aront a leur partie  que nous les mesrons outre mer  . 
li uenicien s acorderent bien a chou que li dux auoit dit . 
dont si alerent as pelerins la ou il s estoient logié . 
si comme il furent la uenu  si leur dist li dux   seigneur   fist il   nous auons pris consel entre mi et me gent en tele maniere que  se uous nous uolés greanter loiaument que uous nous paierés ches yy yy mars que uous nous deués a le premeraine conqueste que uous ferés de uo partie  nous uous mesrons outre mer  . 
quant li croisié oirent cho que li dux leur auoit dit et moustré  si en furent molt lie et se li cairent as pies de goie  et se li creanterent loiaument qu il feroient molt uolentiers chou que li dux auoit deuisé . 
si fisent si grant goie le nuit qu il n i eut si poure qui ne fesist grant luminaire  et portoient en son les lanches grans torkes de candeilles entor leur loges et par dedens  que che sanloit que tote l os fust esprise . 
apres uint li dux a aus  si leur dist   seigneur  il est ore yuers  ne nous ne porriemes passer mie outre mer  ne che n est mie remes en mi  car ie uous eusse piecha fait passer  s il ne fust remes en uous . 
mais faisons le bien  
 fist li dux   il a une chite pres de chi  iadres a a non . 
chil de le uile nous ont molt meffait  et iou et mi homme nous uolons uengier d aus  se nous poons . 
et se uous me uolés croire  nous y irons chest yuer seiorner dusques uers le pasque  
et adonc si atierrons no nauie  si nous en irons outre mer a l aiue damedieu . 
et le uile de iadres est mout boine et molt plentiiue de tous biens  
 li barom et li haut homme croisié s asentirent a chou que li dux auoit dit  
mes tout chil de l ost ne seurent mie chest consel  fors li plus haut homme . 
adont si atirerent tout communaument leur oirre et leur nauie tout entirement  
si se misent en le mer . 
et cascuns des haus homes auoit se nef a lui et a se gent et sen uissier a ses cheuax mener  et li dux de uenice auoit auec lui chinquante galies tout a sen coust . 
le galie ou ens il estoit ert toute uermeille  et si auoit un pauellon tendu par deseure lui d un uermeil samit  
si auoit quatre buisines d argent deuant lui qui buisinoient et tymbres qui grant goie demenoient . 
et tout li haut homme  et clerc et lai et petit et grant  demenerent si grant goie a l esmouoir que onques encore si faite goie ne si fais estoires ne fu ueus ne ois  
et si fisent li pelerin monter as castiaus des nes tous les prestres et les clers qui canterent et trestout et grant et petit plorerent de pec et de le grant goie qu i eurent . 
et quant li estoires parti du port de uenice  et dromons et ches rikes nes et tant d autres uaissiaus  que ch estoit le plus bele cose a eswarder qui fust tres le commenchement du monde  car il y auoit bien chent paire de busines  que d argent que d arain  qui toutes sonnerent a l esmouoir et tant de tymbres et tabours et autres estrumens  que ch estoit une fine merueille  quant il furent en chele mer et il eurent tendu leur uoiles et leur banieres mises haut as castiaus des nes et leur enseingnes  si sanla bien que le mers formiast toute et qu ele fust toute enbrasee des nes qu il menoient et de la grant goie qu il demenoient . 
adont si alerent tant qu il uinrent a une chite  poles auoit a non . 
illueques ariuerent  si se rafreskirent  se y seiournerent un peu  tant qu il furent bien rafreski et qu il eurent acaté des nouueles uiandes a metre en leur nes . 
apres se se remisent en le mer . 
s il eurent grant goie et grant feste demenee par deuant  encore demenerent il adonques ausi grant ou greigneur  si que les gens de le uile s en meruellierent trop de le grant goie et de grant estoire et de le grant nobleche qu il demenoient  
et si disent bien  et ch estoit uoirs  que onques si biaus estoires ne si rikes ne fu ueus ne assanlés en nule tere  comme il auoit illueques . 
li uenicien et li pelerin se singlerent tant qu il uinrent a iadres la nuit de le feste saint martin . 
chil de le uile de iadres  quant il uirrent ches nes et ches grans estoires uenir  si eurent molt grant peur  
si fisent les portes de le uile fremer et si s armerent au miex qu il peurent  comme pour aus desfendre . 
quant il furent armé  li dux parla a tous les haus homes de l ost  si leur dist   seignor  cheste uile a molt meffait a mi et a me gent  
ie m en uengeroie uolentiers . 
si uous pri que uous me soiés en iaue . 
 et li baron et li haut homme li respondirent que il li aideroient uolentiers  or sauoient il bien chil de iadres que chil de uenice les haoient . 
si auoient pourcachié unes lettres de rome  que trestout chil qui les werieroient ou qui leur feroient nul damage  qu il fussent eskemenié . 
si enuoierent ches letres par boins messages au duc et as pelerins qui illueques estoient ariué . 
quant li message uinrent a l ost  si lut on les letres deuant le duc et deuant les pelerins . 
quant les letres furent lutes et li dux les eut entendues  il dist qu il ne lairoit mie pour l eskemeniement l apoistoile qu il ne se ueniast de chiax de le uile . 
atant s en alerent li message . 
li dux parla autre fois as barons  si leur dist   seigneur  sachiés que ie ne le lairoie a nul fuer que ie ne m en ueniaisse d aus  ne pour l apostoile  
 et pria les barons qu il li aidaissent . 
li baron respondirent tout qu il li aideroient uolentiers  fors seulement li cuens symons de monfort et me sires engerrans de boue . 
chil disent qu il n iroient mie contre le commandement l apostoile  ne qu il ne uoloient mie estre eskemenié  
si s atornerent  si alerent en honguerie seiourner tot l iuer . 
quant li dux uit que li baron li aideroient  si fist drechier ses engiens a assalir a le uile  tant que chil de le uile uirrent qu il ne pooient auoir duree  
si uirrent a merchi  si leur rendirent le uile . 
adont si y entrerent li pelerin et li uenicien  si parti on le uile en deus moities  si que li pelerin en eurent l une moitie et li uenicien l autre . 
apres si auint que une grans meslee leua entre les ueniciens et le menue gent des pelerins  qui dura bien une nuit et demi iour . 
et fu si grans chele meslee que a paines les peurent li cheualier desmeler . 
quant il les eurent desmeslés  si y misent si bele pais que onques puis ne furent par mal ensanle . 
apres li haut homme croisié et li uenicien parlerent ensanle de l eskemeniement dont il furent eskemenié  de le uile qu il auoient prise  tant qu il se consellierent entr aus qu il enuoieroient a rome pour estre assous  
tant qu il y enuoierent le uesque de sessons et mon seigneur robert de boue pourcachierent lettres de l apostoile que tout li pelerin et tout li uenicien fussent assaus . 
quant il eurent leur letres  si s en reuint li uesques au plus tost qu il peut  
et me sires robers de boue ne reuint mie auec lui  ains s en ala outre mer droit de rome . 
entrementiersque li croisié et li uenicien seiornerent illueques l iuer  si se pourpenserent qu il auoient molt despendu  
et parlerent ensanle et disent qu il ne pooient mie aler en babyloine  ne en alixandre  ne en surie  car il n auoient mie uiandes ne auoir dont il y peussent aler  car il auoient ia pres de tout despendu  que ens u seiorner qu il auoient fait  que ens u grant loier qu il auoient donné au nauie . 
et disent qu il n i pooient mie aler  et s il y aloient  n i feroient il nient  qu il n auoient ne uiande ne auoir dont il se peussent soustenir . 
li dux de uenice uit bien que li pelerin n estoient mie a aise  
si parla a aus et si leur dist   seigneur  en grece a molt rike tere et molt plentiue de tous biens  
se nous poiemes auoir raisnaule acoison d aler y et de prendre uiandes en le tere et autres coses  tant que nous fuissiemes bien restoré  che me sanleroit boins consaus  et si porriemes bien outre mer aler . 
 adont se leua li marchis  si dist   seigneur  ie fui antan au noel en alemaingne  a le court mon seigneur l empereour . 
illueques si ui un uaslet qui estoit freres a le femme l empereur d alemaingne . 
chus uasles si fu fix l empereur kyrsac de coustantinoble  que uns siens freres li auoit tolu l empire de constantinoble par traison . 
qui chu uaslet porroit auoir   fist li marchis   il porroit bien aler en le tere de constantinoble et prendre uiandes et autres coses  car li uasles en est drois oirs . 
 or uous lairons chi ester des pelerins et de l estoire  si uous dirons de chu uaslet et de l empereur kyrsaac  sen pere  comment il uinrent auant . 
eu un empereur en constantinoble  manuaus eut a non . 
si fu molt preudons chis empereres et li plus rikes de tous les crestiens qui onques fuissent et li plus larges  
ne onques nus ne li demanda du sien  qui de le loi de rome fust  qui a lui peust parler  qu il ne li fesist donner cent mars  ensi l auons oi tesmoignier . 
chis empereres amoit molt franchois et mout les creoit . 
un iour auint que le gent de se tere et si consellier le blasmerent molt  et par maintes fois l auoient blasmé  de chou qu il estoit si larges et qu il amoit si durement les franchois  et li empereres leur respondi   il ne sont que deus hommes qui doiuent donner  damediex et iou . 
mais  se uous le loés  ie douroie congie as franchois et a tous chiaus de le loi de romme  qui entor mi et me pooste sont . 
 et li grieu en furent molt lie et disent   ha  
sire  or feriés uous molt bien et nous uous seruirons molt bien  
 et li empereres kemanda que tout li franchois s en alaissent  et li grieu en furent si lie que trop . 
li empereres manda apres que tout li franchois et li autre a qui il auoit donné congie  qu il uenissent parler a lui priueement  et il si fisent . 
et quant il furent uenu  si leur dist li empereres   seigneur  me gent ne me laissent en pais que ie ne uous doingne nient et que ie uous encache hors de me tere  
mais or uous en alés tout ensanle et ie uous siurrai entre mi et toute me gent  et si soiés en un lieu   qu i leur nomma   et ie uous manderai par mes messages que uous uous en uoisiés  et uous me manderés que uous ne uous en irés mie pour mi ne pour me gent  ains ferés grant sanlant de mi corre sus  adont si uerrai comment me gent se proueront . 
 et il le fisent tot si  
et quant il s en furent alé  li empereres manda se gent toute  si les siui . 
et quant il uint pres d aus  il leur manda qu il s en alaissent esraument et qu il widaissent se tere  
et chil qui auoient loé l empereur qu il les cachast hors de se tere furent molt lie  et disent a l empereur   sire  s il ne s en ueulent aler esraument  donnés nous congie que nous les ochions tous . 
 li empereres respondi   uolentiers . 
 et quant li message a l empereur uinrent as franchois  il leur disent leur message mout orgelleusement qu il s en alaissent tantost . 
li franchois respondirent as messages  si leur disent qu i ne s en yroient mie pour l empereur ne pour se gent . 
li message s en reuinrent arriere et conterent chou que li franchois auoient respondu . 
dont si kemanda li empereres a se gent qu il s armaissent et qu i li aidaissent a corre sus les franchois  et il s armerent tout  
si s en alerent uers les franchois . 
et li franchois uirrent encontre aus  si eurent molt bien leur batailles ordenees . 
quant li empereres uit qu il uenoient uers lui et uers se gent pour combatre  si dist a se gent   seigneur  or pensés du bien faire  
or uous poés uous bien uengier d aus . 
 si comme il eut che dit  li grieu eurent molt grant paour des latins que il uirrent si aprochier d aus ore apele on tous chiax de le loy de romme latins  et li latin fisent grant sanlant d aus corre sus . 
quant li grieu uirrent chou  si tornent en fuies  si laissent l empereur trestot seul . 
quant li empereres uit chou  si dist as franchois   seigneur  or reuenés arriere et ie uous dourai plus que ie ne fis onques mais . 
 si en remena les franchois  
et quant il fu reuenus  si manda se gent  si leur dist   seigneur  or puet on bien ueir en cui on se doit fier  
uous uous en fuistes quant uous me deustes aidier  si me laissastes tout seul  et  se li latin uaussissent  il m eussent tot decopé en pieches . 
mais or kemanch iou  que nus de uous ne soit si osés ne si hardis qu il iamais paraut de me largueche  ne de chou que i aim les franchois  car ie les aim et si me fi plus en aus que en uous  
et si leur donrai plus que iou ne leur ai donné . 
 et li grieu ne furent onques puis si hardi qu il en osaissent parler . 
chis empereres manuuaus auoit un molt bel fil de se femme  et se pourpensa qu il le uoloit marier au plus hautement qu il porroit  et par le conseil des franchois qui entor lui estoient  si manda a phelippom  le roi de franche  qu il li donnast se sereur auec sen fil . 
si enuoia li empereres ses messages en franche  qui molt estoient haut homme et molt y alerent rikement  
ne onques ne uit on gens plus rikement ne plus noblement aler que chil fisent  si que li rois de france et se gent se merueillierent de le grant nobleche que li message menoient . 
quant li message uinrrent au roi  se li disent chou que li empereres li mandoit . 
et li rois dit qu il s en conseilleroit  
et quant li rois se fu conseilliés  si li loerent si baron qu il enuoiast se sereur a si haut homme et a si rike homme comme li empereres estoit . 
dont si respondi li rois as messages qu il enuoieroit uolentiers se sereur a l empereur . 
adont si atorna li rois mout rikement se sereur  si l enuoia auec les messages en constantinoble et asses de se gent auec lui  et cheuauchierent tant et errerent qu il ne cesserent  si uinrent en coustantinoble . 
quant il furent uenu  si en fist li empereres molt grant feste de le damoisele et grant goie et de lui et de se gent . 
entrementiersque li empereres eut enuoié pour chele damoisele  si renuoia d autre part outre mer un sien parent qu il molt amoit  andromes auoit a non  pour le roine teudore de iherusalem  qui se suers estoit  qu ele uenist au courounement sen fil et a se feste . 
le roine se mist en mer auec androme a uenir en constantinoble . 
quant il furent bien alé auant en le mer  si ne fait mais el andromes  si aama le roine  qui se cousine estoit  et iut a lui a forche . 
et quant il eut che fait  si n osa reuenir arriere en coustantinoble  ains prist le roine  si l en mena a force au coine  as sarrasins . 
illueques si demoura . 
quant li empereres manuaus seut les nouueles que andromes eut si faitement le roine se seureur menee  si en fut molt dolens  et pour che ne lassa il mie qu il ne fesist grant feste et qu il ne coronast sen fil et le damoisele  
ne demora mie graument apres que li empereres morut . 
quant andromes li traitres oi dire que li empereres manuaus fu mors  si enuoia a sen fil  qui empereres estoit  et se li fist requerre pour dieu qu il li pardonnast sen mautalent  et si li fist acroire que che ne fu se menchoingne non que on li auoit mis sus  tant que li empereres  qui enfes estoit  li pardonna sen mautalent  si li manda  tant que chis andromes reuint arriere  et fu entor l enfant  tant que li enfes le fist bailliu de tote se terre  et qu il fu orguellex que trop de le balliie qu il auoit . 
ne demora mie graument apres qu il prist par nuit l empereur  si le mourdri et se mere aussi . 
quant il eut che fait  si prist deus grandesmes pierres  si leur fist lier as cous et puis si les fist geter en le mer . 
apres si se fist coroner tot a force a empereur . 
quant il fu coronés  si fait il prendre trestous chiax que il seut que il en pesoit qu il estoit empereres  si leur fait il creuer les iex et destruire et de male mort morir . 
et prenoit toutes les beles femmes que il trouoit  si gesoit a eles a forche  
et prist l empeerris a femme qui estoit suers le roi de franche  et fist tant de si grans desloiautes  que onques nus traitres ne nus mourdrissierres tant n en fist comme il fist . 
quant il eut faites toutes ches desloiautes  apres si demanda a un sien maistre balliu  qui li aidoit a faire toutes ches malauentures  se il y auoit mais de chiax qu il en pesast qu il estoit empereres . 
et chis li respondi qu il n en sauoit mais nul  fors que on disoit qu il auoit trois ioules uasles en le uile  qui estoient d un lignage que on apeloit le lignage d angle  et estoient haut homme  mais il n estoient mie rike  ains estoient poure  ne n estoient mie de grant pooir . 
quant li empereres andromes oi que si faitement estoient chil troi uaslet de chu lignage  si kemanda a chelui sen balliu  qui molt estoit maluais hons et traitres ausi comme il estoit  qu il les alast prendre et qu il les pendist ou qu il les fesist de male mort morir . 
li ballius s en ala pour prendre ches trois freres  mais il n en prist que un et li doi escaperent . 
chelui qui fu pris  on li fist creuer les iex  
apres il se rendi . 
li doi autre s enfuirent  si s en ala li uns en une tere que on apele blakie  chis auoit non kyrsac  
et li autres s en ala en anthioche  et fu pris des sarrasins par une cheuauchie que li crestien fisent . 
chis qui en blakie estoit fuis  si y fu si poures qu il ne se pooit warir  tant qu il s en reuint arriere en constantinoble par fine pourete  
si se mucha en le maison a une ueue dame en le uile . 
or n auoit il nul catel u siecle  fors une mule et un uaslet  
si waaingnoit chus ualles a se mule en uins qu ele portoit  en autres coses  chou dont kyrsaacs  ses sires  et il uiuoient  
tant que les nouueles a l empereur uinrent androme le traiteur  que chis estoit si faitement reuenus en le uile . 
adont si kemanda a sen balliu  qui molt estoit hais de tote gent pour les max qu il faisoit cascun iour  qu il alast prendre chelui kyrsac et qu il le pendist  
tant que chis monta un iour seur sen cheual et prist asses gent auec lui  si s en ala a le maison le boine femme ou kyrsaacs estoit . 
quant il uint la  si fist apeler a l uis  et la boine femme uint auant  si se meruella molt qu il uoloit  tant qu i li kemanda qu ele fesist uenir auant cheli qui estoit muchiés en se maison . 
le boine femme respondi  si dist   ha  
sire  pour dieu merchi  
il n a nul homme chaiens muchié . 
 et il kemanda autre fois qu ele le fesist uenir auant  ou s ele ne l faisoit uenir  qu i le feroit prendre l un et l autre . 
quant le boine femme oi chou  si eut grant peur de chu diable qui tant auoit fait de mal  
si s en entra en se maison  si uint au uaslet  se li dist   ha  
biau sire kyrsac  uous estes mors  ués chi le balliu l empereur et molt de gent auec li  qui uous sont uenu querre pour uous destruire et pour uous tuer  
 li uasles fu molt esmaris  quan il oi ches nouueles  et tant qu il uint auant  qu il ne se peut estordre a nul fuer qu il n alast hors a chu balliu . 
si ne fait il mais el  si prent il s espee  si le met il sous sen surcot  se s en ist il hors de le maison  si uient il deuant le balliu  se li dist   sire  que plaist uous  
 et chis li respondi molt fenelessement  se li dist   ribaus puans  on uous pendera ia  
 tant que kyrsaacs uit qu i li couuenoit aler auec aus maugre sien  
et molt uolontiers s en ueniast d aucun d aus  
se se trait il plus pres qu il peust de chu balliu  si traist il s espee  si fiert il chu balliu parmi le teste  si qu il le pourfendi trestout dusques es dens . 
quant li seriant et le gent qui estoient auec le balliu uirrent que li uasles auoit si pourfendu le balliu  si s en fuirent . 
quant li uasles uit qu il s en fuioient  si prent il le cheual le balliu qu il auoit ochis  si monte il sus  et tint s espee qui tote ert sanente . 
si ne fait il mais el  si se met a le uoie a aler uers le moustier sainte souphie . 
si comme il s en aloit  si crioit merchi as gens qui estoient aual les rues  qui tot estoient esmari de le noise qu il auoient oie  
si leur disoit li uasles   seignor  pour dieu merchi  ne me tués mie  car ie ai ochis le diable et le mordrisseeur qui toutes les hontes a faites a chiaus de cheste uile et as autres  
 quant il uint au moustier sainte souphie  si monta seur l autel et si enbracha le crois  pour che qu il uoloit sauuer se uie . 
apres li cris et le noise fu molt grans en le uile  
tant ala amont et aual li cris que on le seut par toute le uile  comment kyrsac eut chu maufe et chu mordrisseeur ochis . 
quant chil de le uile le seurent  si en furent molt lie  si keurent il qui miex miex au moustier sainte souphie  pour ueir chu uaslet qui chu hardement auoit fait . 
si comme il furent la tout asanlé  si commenchierent a dire l uns a l autre   chist est uaillans et hardis  quant si grant hardement entreprist a faire . 
 tant que li griu disent entr aus   faisons le bien  
faisons de chest uaslet empereur  
 tant qu il s i acorderent tout entr aus . 
si enuoient il pour le patriarche  qui a meesme d iluec estoit en sen palais  qu il uenist coroner un nouuel empereeur qu il auoient eslut . 
quant li patriarches oi chou  si dist qu il n en feroit nient et commencha a dire   seigneur  mal le faites  
soiés en pais  
uous ne faites mie bien qui aués tele chose entreprise . 
se iou le coroune  li empereres andromes me tueroit et decoperoit tout en pieches . 
 et li grieu li respondirent que s il ne le corounoit  qu il li couperoient le teste  
tant que li patriarches  que par forche que par peur que il eut  descendi de sen palais  si s en uint au moustier  la ou kyrsacs estoit en molt poure robe et en molt poure uesteure  que le iour meesme auoit li empereres andromes enuoié sen balliu et ses gens pour lui prendre et destruire  
tant que li patriarkes se reuesti  si le corona lues esraument  uausist ou ne dengnast . 
quant kyrsacs fu coronés  si en alerent les nouueles tant amont et aual  que andromes le seut  et qu il auoit sen balliu ochis  ne ne le peut onques croire deuant la que il y enuoia ses messages . 
et quant si message uinrrent la  si uirrent bien que che fu uoirs  
si s en reuienent tantost arriere a l empereur  
si disent   sire  ch est tout uoirs . 
 quant li empereres seut que che fu uoirs  si se leua  si prist molt de se gent auec lui  si s en ala dusques au moustier sainte souphie par uns alooirs qui alooient de sen palais dusques au moustier . 
quant il uint au moustier  si fist tant qu il fu seur les uautes du moustier  si uit chelui qui estoit coronnés . 
quant il le uit  si en fu molt dolens  et demanda a se gent s il y auoit chelui qui eust nul arc  tant que on en aporta un et une saiete . 
et andromes prent chel arc  si entoise  si cuide ferir kyrsac  qui corounés estoit  parmi le cors . 
si comme il entesa  si rumpi le corde  et il en fu molt esmaris et molt esperdus  
si s en reuint arriere eu palais  tant qu il dist a se gent qu il alaissent fremer les portes du palais  et qu il s armaissent et qu il deffendissent le palais  
et il si fisent . 
et il s en issi entrementiers du palais  
si s en uint a une fause posterne  si s en ist il de le uile  si s en entra en une galie et de ses gens auec lui  
si se mist en le mer  pour che qu il ne uoloit mie que le gent de le uile le presissent . 
apres le gent de le uile alerent u palais et menerent le nouuel empereeur auec aus . 
si prisent le palais a forche  si y menerent l empereeur  
apres si l assisent en la caiere coustentin  et puisqu il fu assis en la caiere coustentin  si l aourerent tot comme saint empereeur . 
li empereres fut molt lies de le grant houneur que diex li auoit en tel iour donnee  
si dist as gens   seigneur  or ueés le grant meruelle de le grand hounour que diex m a donnee  que en chel iour meesme que on me deuoit prendre et essillier  en chel ior meesme sui corrounés a empereeur . 
et pur le grant hounour que uous m aués faite  uous doins iou trestot le tresor qui est en chest palais et u palais de blakerne . 
 quant les gens oirent chou  si en furent tout lie du grant don que li empereres leur eut donné  
si alerent  si esfondrerent le tresor  si y trouerent tant d or et d argent comme une fine meruelle  si le departirent entr aus . 
le nuit meesme que andromes s en fuioit leua une si grant tormente en le mer et une si grant tempeste que de uent que de tounoirre que d esclistre  que il ne se gent ne seurent quel part il aloient  
tant que li orages et le tormente les racacha arriere en coustantinoble  qu il n en seurent mot . 
quant il uirrent qu il furent a tere et qu il ne peurent auant aler  si dist andromes a se gent   seigneur  esgardés ou nous sommes . 
 il esgarderent et uirrent bien qu il estoient reuenu en constantinoble  tant qu il disent a andromes   sire  nous sommes mort  car nous sommes reuenu arriere en coustantinoble . 
 quant andromes oi chou  si fu si esmaris qu il ne seut que faire  
si dist a se gent   seigneur  pour dieu menés nous ailleurs de chi  
 et il respondirent qu il ne pooient auant aler  qui leur couperoit les testes . 
quant il uirrent qu il ne peurent auant aler a nul fuer  si prisent andromes l empereeur  si l en menerent en une tauerne  si le muchierent derriere les touniaus . 
li tauerniers et se femme esgarderent molt chele gent  et si leur fu bien auis que ch estoit de le gent l empereeur androme  tant que le femme au tauernier ala par auenture entor ses touniaus ueir qu il fuissent bien seré  si esgarda amont et aual  si uoit ele androme seir derriere les touniaus a tous ses dras emperiaus  si le reconnut mout bien . 
si s en reuint ele arriere a sen baron  si li dist ele   sire  andromes li empereres est muchiés chaiens . 
 quant li tauerniers l oi  si enuoia un message pour un haut homme qui manoit pres d iluec en un grand palais  cui pere a chelui andromes auoit destruit  et si auoit iut a forche a le femme chu haut homme . 
quant li messages uint la  si dist a chu haut homme que andromes estoit a le maison chu tauernier  si le nomma . 
quant li haus hons oi que andromes estoit a le maison chu tauernier  si en fu molt lies  
si prent il de se gent auec lui  si ua a le maison au tauernier  si prent il androme  si l en maine il en sen palais . 
quant che uint l endemain par matin  si prist li haus hons androme  si l en maine il u palais deuant l empereeur kyrsac . 
quant kyrsaacs le uit  si le demanda   andromes  pour coi as tu si faitement tray ten seigneur l empereeur manuel  et pour coi mordrisis tu se femme et sen fil  et pour coi as tu si uolentiers fait mal a chiax que il en pesoit que tu estoies empereres  et pour coi me uoloies tu faire prendre  
 et andromes li respondi   taissiés uous   fist il   que ie ne uous en dengneroie respondre  
 quant li empereres kyrsacs oi qu il ne l en dengneroit respondre  si fist mander molt de chiaus de le uile qu il uenissent deuant lui . 
quant il furent deuant li uenu  si leur dist li empereres   seigneur  ués chi androme  qui tant a fait de maus et a uous et as autres . 
ie ne porroie mie  che me sanle  faire iustiche de lui a le uolonte de uous tous  mais ie le uous baille a faire ent chou que uous uaurrés . 
 adont si en furent chil de le uile molt lie  
si le prisent  tant que li un disent que on l arsist  li autre que on le boulist en une caudiere pour plus uiure longement et pener  li autre que on le trainast  tant qu il ne se peurent acorder entr aus de quel mort ne quel tormente il le peussent destruire  tant qu il y eut un sage homme qui dist   seigneur  se uous me uoliés croire  ie uous enseingneroie comment nous nous porriemes trop bien uengier de lui . 
ie ai un camoel en maison  qui est le plus orde beste et le plus foireuse et le plus laide du siecle nous prenderons andromes  si le despoullerons trestout nu  si le loierons au dos du camoel si que ses uisages li iert droit ens u cul  
si le mesrons d un kief de le uile dusques a l autre . 
si se porront adonques bien uengier tot chil et toutes cheles a qui il a mesfait . 
 si s acorderent tout a chou que chis eut dit  
si prenent il androme  si le loient il si comme chil eut deuisé . 
si comme il menoient contreual le uile  si uenoient chil a qui il auoit meffait  si le debrocoient et depicoient et feroient  li un de coutiaus  li autre d alesnes  li tiers d espees  et disoient   uous pendistes men pere  et si geustes a me femme a forche  
 et les femmes qui filles il auoit prises a forche  le sacoient par les grenons  et fisent li tant de le pure honte que  quant il uirrent a l autre kief de le uile  n auoit il mie de char seur le cors de lui  
et puis prisent les os  si les geterent en une longaingne . 
en tele maniere se uengierent il de chel traiteur . 
tres che iour que kyrsaacs fu empereres  pourtraist on sus les portaus des moustiers comment kyrsaac auoit esté empereres par miracle  et comment nostre sires li metoit le corone u chief d une part  et nostre dame d autre  et comment li angles coupa le corde de l arc dont andromes le uaut ferir  pour chou che disoient que ses lignages auoit sornon d angle . 
apres si li prist molt grans talens de ueir sen frere qui en paisnie estoit en prison  tant qu il prist messages  si les enuoia querre sen frere . 
tant le quisent que on leur fist entendre qu il estoit en prison  il alerent chele part . 
quant il uinrent la  si le demanderent as sarrasins  et li sarrasin auoient oi dire que li uasles estoit freres l empereeur de constantinoble  si l en tinrent molt plus kier  et disent qu il n en renderoient mie sans grant auoir  
tant que li message leur donnerent tant d or et d argent comme il demanderent . 
quant il eurent chelui racaté  si s en reuinrent arriere en coustantinoble . 
quand li empereres kyrsaacs uit sen frere  si en fu molt lies et molt en fist grant feste  et chis refu aussi molt lies de chou que ses freres fu empereres  et de chou qu il auoit conquis l empire par se forche . 
chus uasles auoit non alexes . 
ne demora waires apres que li empereres ses freres le fist bailliu de toute se terre et kemandeeur . 
adont si s enorgueilli si de chele baillie qu il eut  que les gens de tout l empire le renommoient trop et redoutoient pour chou qu il estoit freres l empereeur et pour chou que li empereres l amoit tant . 
apres si auint un iour que li empereres ala cachier en se forest  
si ne fait mais el alexes ses freres  si uient il en le forest ou li empereres estoit  si le prent il par traison  si li creua les iex . 
apres  quant il eut che fait  si le fist metre en prison  que on n en seut mot . 
quant il eut che fait  si s en reuint arriere en coustantinoble  si fist acroire que li empereres ses freres estoit mors  si se fist courouner a empereeur a forche . 
quant li maistres au fil l empereeur kyrsac uit que li oncles a l enfant eut tray sen pere  et qu il s estoit fais empereres par traison  si ne fait mais el  si prent il l enfant  si le fait mener en alemaingne a se sereur  qui estoit femme l empereeur d alemaingne  car il ne uoloit mie que ses oncles ne le fesist destruire  et estoit plus drois oirs que alexes ses oncles n estoit . 
or aués oi comment kyrsac uint auant et comment il fu empereres et comment ses fix ala en alemaingne  pour qui li croisié et li uenicien enuoierent par le consel du marchis de monferras  leur maistre  si comme uous aués oi en l estoire deuant  pour che qu il eussent acoison d aler en le tere de coustantinoble . 
or uous dirons de chel enfant et des croisiés  et comment li croisié enuoierent pour lui  et comment il alerent en coustantinoble  et comment il le conquisent . 
quant li marchis eut dit as pelerins et as ueniciens que qui aroit chel enfant dont nous auons parlei par deuant  il aroit boine acoison d aler en coustantinoble et d aus estoirer  si fisent li croisié atirer deus cheualiers molt bien et molt belement  si les enuoierent en alemaingne pour chu uaslet  qu il uenist a aus  et se li manderent qu il li aideroient sen droit a conquerre . 
quant li message uinrrent a le court l empereeur d alemaingne  la ou li uasles estoit  se li disent le message que on leur auoit carquié a dire . 
quant li uasles oi chou et entendi le mandement que li haut homme croisié li auoient mandé  si en fu molt lies et molt en fist grant feste  et molt fist biau sanlant as messages  
si dist qu il s en conseilleroit a l empereur sen serouge . 
quant li empereres l entendi  si respondi au uaslet que bele caanche li estoit auenue  
si li loa bien qu il y alast  et se li dist qu il n aroit iamais point de sen hyretage  sen par l aiue de dieu et des croisiés ne l auoit . 
li uasles entendi bien que li empereres li donnoit boin consel  
si s atorna au plus belement qu il peut  si s en uint auec les messages  
et deuant che que li uasles ne li message fussent uenu a iadres  si s en fu li estores alés en l isle de corfaut pour chou que le paske estoit ia passee . 
mais quant li estores mut a aler i  si fist on laiier deus galies pour atendre les messages et le uaslet . 
et seiornerent li pelerin en l isle de corfaut  tant que li uasles et li message uinrent . 
quant li uasles et li message uinrent a iadres  si trouuerent ches deus galies que on leur auoit laiies  
si se misent en mer  si s en alerent tant qu il uinrent a corfaut  la ou li estores estoit . 
quant li homme uirrent que li uasles uenoit  si alerent tout encontre lui  si le saluerent et se li fisent molt grant feste . 
quant li uasles uit que li haut homme l ouneroient si  et tous li estores qui lueques estoit  si fu si lies que nus hons si ne fu . 
adont si uint li marchis auant  si prist le uaslet  si l en mena auec lui en se tente . 
quant li uasles fu la  adont si s asanlerent tout li haut baron et li dux de uenice a le tente le marchis  et parlerent d unes coses et d autres  et tant que il li demanderent que il feroit pour aus  s il le faisoient empereeur et s il li faisoient corone porter en coustantinoble  
et il leur respondi qu il feroit quanque il uaurroient . 
tant parlerent que il dist qu il donroit a l ost yy mile mars  et qu il tenroit le nauie un an a sen coust  et qu il iroit outre mer auec aus a tout sen pooir  et qu i tenroit tous les iours de sa uie yy yy hommes a armes en le tere d outre mer a sen coust  et qu il douroit a tous chiaus de l ost qui se departiroient de coustantinoble a aler outre mer uiande dusques a un an . 
adont furent trestout li baron de l ost mandei et li uenicien  et quant il furent tot assanlé  si se leua li dux de uenice  si parla a aus   seigneur  fist li dux   or auons nous raisnauule acoison d aler en coustantinoble  se uous le loés  
car nous auons le droit oir . 
 or y eut il aucuns qui ne s acorderent mie a aler en coustantinoble  ains disoient   ba  
que ferons nous en coustantinoble  
nous auons no pelerinage a faire et ausi pourposement d aler en babyloine ou en alexandre  et no nauies ne nous doit siuir que un an et ia est la moities de l anee passee  
 et li autre disoient encontre   que ferons nous en babyloine ne en alixandre  quant nous n auons uiande ne auoir par coi nous y puissons aler  
miex nous uient il  anchois que nous y aillons  que nous conquestons uiande et auoir par raisnaule acoison  que nous y aillons pour morir de fain . 
adont si porrons forfaire  et il nous offre a uenir auec nous et a tenir no nauie et nostre estore encore un an a sen coust  
 et li marchis de monferras y metoit plus paine que nus qui y fust d aler en coustantinoble  pour che qu il se uoloit uengier d un mesfait que li empereres de coustantinoble  qui l empire tenoit  li auoit fait . 
or uous lairons ichi ester de l estore  
si uous dirons le mesfait dont li marchis haoit l empereur de coustantinoble . 
il auint que li marchis caurras  ses freres  fu croisiés et qu il ala outre mer  et mena deus galies  et s en ala par coustantinoble . 
et quant il uint en constantinoble  si parla a l empereur  et li empereres le bienuiengna et le salua . 
or auoit en chu point uns haus hons de le chite assis l empereur en constantinoble  si que li empereres n en n osoit issir . 
quant li marchis uit chou  si demanda comment ch estoit que chil l auoit si faitement assis  ne ne s osoit il mie combatre a lui  
et li empereres respondi qu il n auoit mie bien le cueur de ses gens ne l aiwe  
pour che si ne se uoloit mie combatre a lui . 
quant li marchis oi chou  si dist qu il l en aideroit  s il uoloit  
et li empereres dist que che uoloit il et qu il l en saroit molt boin gre . 
adont dist li marchis a l empereeur  qu il fesist mander tous chiaus de le loy de rome  tous les latins de le uile  si les aroit auec lui en se compaingnie  et qu il se combateroit a aus  et qu il feroit l auantwarde  
et li empereres presist toute se gent auec lui  si le siurroit apres . 
si fist li empereres mander tous les latins de le uile . 
quant il furent tot uenu  si kemanda li empereres qu il s armassent tout  et quant il furent tout armé et li marchis eut faite toute se gent armer  si prit tous ches latins auec lui  si ordena le miex qu il peut se bataille  
et li empereres fu ausi tous armés et se gent auec lui . 
si ne fait mais el li marchis  si se met il a le uoie par deuant  et li empereres le siui apres . 
si comme li marchis fu hors des portes a toute se bataille  et li empereres ua  se li fait il fremer le porte apres . 
si comme li uernas  qui l empereeur auoit assis  uit que li marchis uenoit durement pour combatre a lui  si s esmuet il  et il et se gent  a uenir encontre le marchis . 
si comme il uenoient  si ne fait mais el li uernas  si se fiert il des esperons  si se met il deuant toute se gent bien le getee d un cailleu  pour soi haster et pour ferir soi en le batalle le marchis . 
quant li marchis le uit uenir  si point il encontre  lui si le fiert il au premerain coup en l uel  si l abat il mort de chu caup  
si fiert a destre et a senestre  et il et se gent  si en ochient mout . 
quant chil uirrent que leur sires fu mors  si se commenchent a desconfire  si tornent il en fuies . 
quant li empereres li traitres  qui auoit fait les portes fremer apres le marchis  uit que il fuoient  se ist il hors de le chite a toute se gent  si akieut il a cachier chiax qui fuioient  
si y waaignierent molt  et li marchis et autre  et cheuax et autres coses asses . 
ensi faitement uenia li marchis l empereeur de cheli qu il l auoit assis . 
quant il les eurent desconfis  si s en reuinrent arriere en constantinoble et li empereres et li marchis . 
quant il furent reuenu et il se furent desarmé  si merchia molt durement li empereres le marchis de chou qu il l auoit si bien uengié de chu sien anemi  tant que li marchis li demanda pour coi il auoit fait les portes fremer apres lui   ba  
ensi est ore  
 fist li empereres . 
 or  de par dieu  
 fist li marchis . 
et ne demora waires apres que li empereres et si traiteur pourparlerent une grant traison  que il uoloit faire le marchis destruire  
tant que uns hons d aage qui le seut  si en eut pitie du marchis  si uint auant au marchis tot belement  se li dist   sire  pour dieu  alés uous ent de cheste uile  car se uous y demourés tier iour  li empereres et si traiteur ont pourpallee une grant traison qu i uous prendront  si uous feront destruire . 
 quant li marchis oi ches nouueles  si ne fu mie a aise . 
si uient il le nuit meesme  si fait il atorner ses galies  si se met il en mer  anchois qu il fust iours  si s en ua il  
ainc ne cessa  si uint a sur . 
or i estoit auenu  par deuant chou que le tere fust perdue  que li rois de iherusalem fu mors  que li roiaumes de iherusalem estoit tous perdus et que il n i auoit mais uile qui se tenist  fors sur et escaloune . 
si auoit li rois qui mors fu deus sereurs mariees  si auoit uns cheualiers  me sire guis de luisegnun en poitau  l ainsnee a cui li roiaumes estoit eskeus  et me sires hainfrois de touron auoit le mainsnee . 
si s asanlerent un ior tout li haut baron de le tere et li cuens de tripe et li temples et li hospitax en iherusalem  au temple  et disent entr aus qu il departesisent mon seigneur guion de se femme  pour chou que li roiames estoit eskeus a se femme  et qu il li donnaissent autre baron qui fust plus soufisans a estre rois que me sire guis n estoit  et il si fisent . 
il les departirent  et quant on les eut departis  si ne se peurent onques acorder a qui il le mariaissent  tant qu il se misent seur le roine du tout  qui auoit esté femme mon seigneur guion . 
se li ballierent le corone  et ele le donnast a cui que ele uausist qui rois fust . 
tant qu il se rasanlerent un autre ior tout li baron et li temples et li hospitaus  et se y fu li cuens de tripe  qui estoit li mieudres cheualiers du roiame  qui cuidoit que le dame li donnast le corone  et si i fu me sires guis  qui auoit eu le roine a femme . 
quant il se furent tout assanlé  et le dame tint le corone  si esgarda amont et aual  
si i uoit ele chelui qui auoit esté ses barons  si ua ele auant  se li met ele u chief . 
ensi si fu me sires guis rois . 
quant li cuens de tripe uit chou  si en fu si dolens qu il s en ala en sen pais  a tripe  par mautalent . 
apres ne demora mie  si se combati as sarrasins  si fu pris et se gent tote desconfite  et li tere fu si perdue qu il n i auoit mais uile qui se tenist  fors sur et escaulone . 
quant salehadins uit qu il eut si le tere en se main  si uint au roi de iherusalem  que il auoit en se prison  se li dist que s il li faisoit rendre escaloune  qu i le lairoit aler et grant partie de se gent auec li . 
et li rois li respondi   or m i menés dont   fist il   et ie le uous ferai rendre  
 et salehadins l i mena . 
quant il uinrent la  si parla li rois a chiaus de le uile  si leur dist qu il rendissent le uile  qu i le uoloit ensi . 
et chil alerent  si li rendirent le uile . 
quant salehadins eut le uile en se main  si laissa le rois aler et une partie de se gent auec lui  
et li rois  quant il fu escapés de prison  a tout tant de gent comme il eut  si s en uint a sur . 
et entre ches entrefaites que li rois auoit ouuré  si auoit li marchis tous chiaus de sur et geneuois qui i estoient et uns et autres tous a sen acort  et il li auoient tot iuré feeute et seur sains qu il se tenroient du tot a lui comme a leur seigneur  et il leur aidast le uile a desfendre . 
et li marchis auoit trouué si grant kierte en le uile que on uendoit le mesure de ble de le uile yy besans  qui ne fesist mie plus que sestier et demi a amiens . 
quant li rois uint a sur  si commenchierent a hukier si seriant   ouurés  ouurés le porte  
ués chi le roi ou il uient . 
 et chil de dedens respondirent qu il n i enterroient  tant que li marchis uint as murs  si dist qu il n i enterroit   ba  
comment  
 fist le rois   de ne sui iou sires et rois de laiens  
en non dieu   fist li marchis   ne sires ne rois ne n estes uous  ne uous n i enterrés  car uous aués tot houni et le terre toute perdue  et d autre part le kiertes est si grands chaiens  que si uous et uo gent i entriés  que le uile seroit tote perdue de fain . 
et iou ai plus kier   fist li marchis   que uous soiés perdus  et uous et uo gent de qui il n est waires grans esplois  que nous qui chaiens sommes ne le uile . 
 quant li rois uit qu il n i peut entrer  si s en torna a toute se gent  si s en ala uers acre en un toron  
la si se loia . 
et fu illueques tant que li rois de franche et li rois d engletere l i trouuerent . 
si comme li marchis estoit a sur  en chele grant kierte qui i estoit  si leur enuoia diex confort que uns markaans i uint  qui amena une naue de ble si commist le ble  a yy besans qui estoit a yy . 
si en fu molt lies li marchis et tout chil de le uile  et si fu tous li bles retenus et acatés en le uile . 
ne demora waires apres  si uient salehadins  si assiet il sur et par tere et par mer  si que ne uiande ne autre cose ne pooit uenir en le uile  et tant i sist que le kiertes fu de rekief ausi grande en le uile comme ele i auoit esté . 
quant li marchis uit que le kiertes fu si grans en le uile  et qu il ne pooient auoir soulas ne confort de nule part  si manda tous chiaus de le uile et geneuois qu il i auoit et uns et autres  si parla a aus et si leur dist    seigneur   fist il    nous sommes maubailli  si diex n en a merchi  que le kiertes est si grans en cheste uile que il n i a waires uiande ne ble dont nous nous puissons longement soustenir  ne nus confors ne puet uenir ne par mer ne par terre . 
pour dieu  s il y a nul de uous qui y sache metre conseil  se l i meche  
 tant que uns geneuois sali auant  si dist    se uous me uoliés croire   fist il   ie uous dourroie boin conseil ore quel   fist le marchis . 
-   ie l uous dirai   fist chis  
  nous auons chaiens en ceste uile nes et galies et barges et autres uaissiax  si uous dirai que ie ferai . 
ie prendrai quatre galies auec mi  si les ferai armer de le plus aidant gent que nous arons  
si me meterai ains iour en mer  ausi com ie m en uausisse fuir . 
et si tost comme li sarrasin m apercheueront si n aront loisir d aus armer  ains aront si grant haste de moi ataindre et de moi cachier qu il ne s armeront nient  
ains destendront trestout apres mi  et uous arés trestous uos autres waissiaus et barges et galies molt bien fait warnir de le plus aidant gent que uous arés  et quant uos uesrés que eles seront toutes destendues apres mi  et eles seront bien lanchies auant  adont si bescochiés trestous uos uaissiaus et destendés apres  et ie retornerai arriere  
si nous combaterons a aus . 
ensi si nous enuoiera diex consel  si li plaist  
 a chest consel si s acorderent tout si fisent tot ensi comme chis eut deuisé . 
quant che uint uers le iour  et chis eut ses quatre galies molt bien atornees et molt bien armees  et tot li autre uaissel furent ensement molt bien armé  si ne fait mais el si se met il en le mer un peu ains le iour . 
or estoit li pors de le mer dedens les murs de le uile de sur  ou par ent les nes issoient et entroient en le uile  
si se met il a le uoie  si s en commenche a aler grandesme aleure . 
quant il fu un peu loins et li sarrasin l aperchoiuent  si eurent tel haste de chelui siuir que onques ne s i armerent  si laissent il aler trestoutes leur chent galies  si acuellent a cachier chelui . 
quant eles furent bien lanchies auant  et chil de le uile destendent apres  et chil qui li sarrasin cachoient retorne  
si acuellent chil surien ches sarrasins qui tot estoient desarmé  si en ochient molt et si les desconfisent  sique onques de toutes les chent galies n en escapa que deus que li surien ne presissent toutes . 
et salehadins eswardoit tot chou et faisoit si grant duel que trop  et tiroit se barbe et deschiroit ses caueax de duel  qu il ueoit se gent decauper deuant lui  ne ne leur pooit aidier . 
quant il eut si sen nauie perdu  si se desloia  si s en ala . 
ensi faitement fu le uile retenue par le marchis  et li rois guis estoit en chel toronchel uers acre  la ou li rois de france et li rois d engleterre l auoient trouué . 
apres ne demora mie waires que li rois guis fu mors  et se femme ausi . 
si escay li roiaumes a la femme mon seigneur hainfroi du toron  qui estoit suers le roine . 
si ua on  si taut on a mon seigneur hainfroi se femme  si le donna au marchis . 
ensi si fu li marchis rois  puis en eut il une fille  et puis fu li marchis ochis de haussassis  puis si prist on le roine  si le donna on au conte henri de champangne . 
et puis apres si assist on acre et si le prist on . 
or uous auons conté le mesfait dont li marchis de monferras haioit l empereur de coustantinoble  et pour coi il i metoit gregneur paine et gregneur consel d aler en coustantinoble que tout li autre  si reuenrons apres a no matere de deuant . 
quant li dux de uenice eut dit as barons que or auoient il boine acoison d aler en le tere de coustantinoble et que il le loioit bien  adont s i acorderent trestot li baron . 
apres si fist on demander as uesques se che seroit pechies d aler i  et li uesque respondirent et disent que che n estoit mie pechies  ains estoit grans aumosnes  car puisqu il auoient le droit oir qui deserités estoit  bien li pooient aidier a sen droit conquerre et de ses enemis uengier . 
adont si fisent le uaslet iurer seur sains que il leur tenroit ches conuenenches qu il leur auoit dit par deuant . 
adont si s acorderent tout li pelerin et li uenicien que on i alast  
adont si atirerent leur estoire et leur oirre  si se misent en mer . 
tant alerent qu il uinrent a un port que on apele bouke d aue  qui estoit bien chent liwes en sus de coustantinoble . 
or estoit chis pors la ou troies le grant sist  a l entree du bras saint iorge . 
de la si se resmurent  et singlerent tant contremont le bras saint iorge que il uinrent a une liwe de coustantinoble . 
adont si s entratendirent tantque tout li uaissel furent uenu tot ensanle . 
quant tous li estores et tout li uaissel furent tout ensanle  si achesmerent et atornerent leur uaissiaus si belement que ch estoit le plus bele cose du monde a eswarder . 
quant chil de constantinoble uirrent chel estoire qui si estoit belement appareilliés  si l eswarderent a merueille  et estoient monté seur les murs et seur les maisons pour eswarder chele merueille  
et chil de l estore si eswarderent le grandeur de le uile qui si estoit longue et lee  si s en remerueillierent molt durement . 
adont si s en passerent outre et prisent port a mauchidone  outre le brach saint iorge . 
quant li empereres de coustentinoble le seut  si leur manda par boins messages que il estoient la quis et pour coi il estoient la uenu  et si leur manda que s il uoloient de sen or et de sen argent  qu il leur enuoieroit molt uolentiers . 
quant li haut oirent chou  si respondirent as messages qu il n en uoloient nient de sen or ne de sen argent  ains uoloient que li empereres se demesist de l empire  car il ne l tenoit mie a droit ne loiaument  
et se li manderent qu il auoient le droit oir auec aus  alexe  le fil kyrsaac l empereur . 
adont li message respondirent et disent que li empereres n en feroit nient  
a tant si s en alerent . 
apres li dux de uenice parla as barons et si leur dist    seigneur  ie loieroie bien que on presist dis galies et que on mesist le uaslet en une et gens auec lui  et qu il alaissent par triues au riuage de coustantinoble  et qu il demandaissent a chiaus de le chite s il uausissent le uaslet reconnoistre a seigneur . 
 et li haut homme respondirent que che ne seroit se bien non . 
si atirerent ches dis galies et le uaslet et asses de gent armee auec lui  
si nagierent dusques pres des murs de le uile  si nagierent amont et aual  et moustroient as gens le uaslet  alexes auoit a non  si leur demandoient si le reconnissoient a seigneur  
et chil de le uile respondirent et disent bien qu il ne l reconnissoient mie a seigneur  et qu il ne sauoient qui il estoit  
et chil qu il estoient es galies auec lui  le uaslet  disoient que ch estoit le fix kyrsac l empereeur qui fu  et chil dedens respondirent autre fois qu il n en sauoient nient . 
adont si s en reuinrent il arriere a l ost  et fist sauoir que on leur auoit respondu . 
adont quemanda on par toute l ost qu i s armaissent tout  et grant et petit  et quant il furent tout armé  si se confesserent tout et quemenierent  car il doutoient molt a ariuer par deuers coustantinoble . 
apres si ordenerent leur batailles et leur nes et leur uissiers et les galies  et entrerent li cheualier es uissiers auec leur cheuax et se misent a le uoie  
si fisent sonner buisines d argent et d arain bien dusques a chent paire  et tabours et tymbres tant que trop . 
quant le gent de le uile uirrent chel grant nauie et chel grant estore et il oirent les sons des buisines et des tabors qui faisoient grant noise  si s armerent trestout et monterent seur les maisons et seur les tors de le uile . 
si leur fu bien auis que toute le mers et le tere tranlast  et que toute le mers fust couuerte de nes  
et entrementiers auoit li empereres fait uenir se gent tote armee seur le riuage  pour desfenre le riuage . 
quant li croisié et li uenicien uirent les grius qui estoient uenu seur le riuage tout armé encontr aus  si parlerent ensanle tantque li dux de uenice dist qu il iroit deuant a toute se gent et qu il prenderoit le riuage a l aiwe de dieu . 
adont si prist ses nes et ses galies et ses uissiers  se se mist u front de l ost par deuant  
apres si prisent leur arbalestiers et leur arkiers  si les misent par deuant en barges pour deliurer le riuage des grius . 
quant il se furent si faitement ordené  si alerent uers le riuage . 
quant li griu uirrent que li pelerin ne lairoient mie pour peur d aus qu il ne uenissent au riuage  et il les uirrent aprochier d aus  si se traisent arriere  onques ne les oserent atendre  tantque li estores arriua  et quant il furent arriué  si issirent li cheualier hors des uissiers tot monté  
que li uissier estoient en tele maniere fait que il i auoit wis que on ouuroit bien  si lanchoit on un pont hors  par ou li cheualier pooient issir hors a tere tot monté . 
quant li estores fu arriués  et li griu  qui s estoient trait arriere  uirent que il furent tot issu hors  si en furent molt dolent . 
or estoient che une gent  chil griu qui estoient uenu au riuage desfendre  qui s estoient uanté a l empereeur que ia n i arriueroient li pelerin tant comme il i fussent . 
quant li cheualier furent issu hors des uissiers  si aquellent a cachier ches grius  si les cachierent dusques a un pont qui pres estoit du kief de le chite  
de seur chu pont auoit une porte ou par ent li griu passerent et s en fuirent en constantinoble . 
quant il furent reuenu de cachier ches grius  si parlerent ensanle  tantque li uenicien disent que leur uaissel n estoient mie a seur  s il n estoient en port  
si prisent consel qu il les meteroient en port . 
or estoit li pors de constantinoble molt bien fremés d une molt grosse caaine de fer  qui tenoit en le chite et d autre part du port tenoit a le tour de galatha . 
ichele tours estoit molt fors et molt bien desfensaule et molt bien warnie de gent desfensaule . 
par le consel des haus hommes fu chele tours assise  et tantque ele fu prise par forche  et de kief en kief de la caaine auoit galies de griiois qui aidoient le caaine a deffendre . 
et quant le tors fu prise et le caaine fu route  si entrerent li waissel dedens le port et furent mis as sauuete  et prisent des galies as grius qui estoient dedens le port et des nes . 
et quant les nes et tot li autre uaissel furent mis dedens le port a sauuete  si sanlerent tout li pelerin et li uenicien  si prisent consel entr aus comment il aserroient le uile  et tantqu il s acorderent entr aus que li franchois l asserroient par tere et li uenicien par mer  
et dist li dus de uenice qu il feroit faire engiens en ses nes et eskieles  par coi on assaurroit as murs . 
adont s armerent li cheualier et tout li autre pelerin  
si alerent passer a un pont qui estoit pres que de a deus liwes  ne n auoit passage a aler en constantinoble a mains de quatre liwes d illuec fors a chu pont . 
et quant il uinrent au pont  li griu y uinrent qui leur contredisent le passage tant comme il peurent  et tantque li pelerin les en cachierent par forche de bataille et passerent . 
et quant il uinrent a le chite  si se logierent li haut homme et tendirent leur tentes deuant le palais de blakerne  qui estoit l empereeur  
et chis palais estoit tout droit u kief de le chite . 
adont fist li dux de uenice molt merueillex engiens faire et molt biaus  car il fist prendre les antaines qui portent les uoiles des nes  qui bien auoient trente toises de lonc ou plus  
si les fist tres bien loier et atakier a boines cordes as mas  et fist faire bons pons par deseure et pons puis encoste de cordes  
si estoit li pons si les que trois cheualier armé i pooient aler de front . 
et fist li dux les pons si bien warnir et couurir as costes d esclauinnes et de toile que cil qui montassent pour assalir n eussent warde ne de quarriaus d arbalestes ne de saietes  
et lanchoit li pons tant auant outre le nef qu il auoit bien de hauteur du pont dusques a tere pres de quarante toises ou plus  
et a cascun des uissiers auoit un mangonnel qui getoient ades as murs et en le uile . 
quant li uenicien eurent leur nes apparellies si comme ie uous ai chi conté  li pelerin d autre part  qui assalloient par tere  auoient leur perrieres et leur mangonniax si atornés qu il getoient bien dusques u palais l empereeur  et traioient  
et chil de dedens retraioient bien ensement dusques as tentes as pelerins . 
apres il parlerent ensanle  li pelerin et li uenicien  et prisent ior a l endemain d assalir le chite et par terre et par mer tot ensanle . 
quant che uint l endemain par matin  que li uenicien s apareilloient et ordenoient leur uaissiax et se traisent au plus pres des murs pour assalir  et ensement li pelerin d autre part auoient ordenees leur gens  este me uous que li empereres de constantinoble  alexes  issi hors de la chite par une porte que on apele le porte roumaine a tote se gent tote armee  et ordena illueques se gent et fist yy batailles  
en ches yy batailles esmoit on bien pres de yy hommes a cheual . 
apres si enuoia le plus de ches yy batailles entour l ost as franchois enuiron  et les autres retint auec lui  
et toute le gent a pie de le chite qui armes peurent porter fist issir hors  et si les fist rengier de kief en kief les murs  entre l ost des franchois et les murs . 
quant li franchois se uirrent si enclos a le reonde de ches batailles  si en furent molt espoenté et ordenerent dont leur batalles  et ne fisent que yy batalles de yy chens cheualiers  que plus n enn auoient  
et de ches yy en estoient li zz a pie . 
apres  quant eurent si faitement leur gent ordenee  si demanda li cuens de flandres le premiere bataille et on li otria  
l autre batalle eut li cuens de saint pol et me sires pierres d amiens  
le tierche batalle eut me sires henris  li freres le conte de flandres  et li alemant . 
et apres estaulierent que li seriant a pie siuirroient les batailles a cheual  si que trois compaingnies ou quatre siuoient une batalle a cheual  
et cascune des batalles auoit chiax de sen pais apres lui . 
apres  quant il eurent atiré les trois batailles qui se combateroient a l empereur  si atirerent les autres quatre  qui l ost garderoient  
si que li marchis  qui estoit sires de l ost  eut l arrierewarde  et warda l ost par deriere  et li quens loouis eut l autre empres  et li champenois eurent le tierche  et li borguenong le quarte et ches quatre  batalles warda li marchis . 
et apres prist on tous les garchons qui les cheuax gardoient  et tous les cuisiniers qui armes peurent porter  
si les fist on trestous armer et de keutes pointes et de peiniax et de pos de coiure et de piletes et de pestiax  sik il estoient si lait et si hideus que le menue gent a pie l empereeur  qui estoient par dehors les murs  en eurent grant peur et grant hisde  quant il les uirent . 
et ches quatre batalles  que ie uous ai chi nommees par deuant  warderent l ost  pour peur que les batailles l empereur qui estoient entor l ost ne perchaissent ne damaissent l ost ne les tentes  
et les garchons et les quisiniers mist on par deuers le cite  encontre les gens a pie l empereur qui estoient rengié contreual les murs . 
quant le pietaille l empereur uirent no menue gent si laidement armee  si en eurent si grant peur et si grant hisde que onques ne s oserent mouuoir  ne uenir uers aus  ne onques de chele part n eut l os warde . 
apres  si kemanda on que li quens de flandres et li quens de saint pol  et me sires henris  qui eurent les trois batalles  se combatissent a l empereur  
et desfendi on bien que pour nul besoing que eles eussent  les autres quatre ne se meussent de si atantque ele ueissent qu eles eussent ausi comme tot perdu  qu il ne fussent enclos ne assali des autres batailles qui entor l ost estoient . 
entrementiers que li franchois estoient si faitement ordené  li uenicien  qui en le mer estoient  ne s oublierent mie  
ains traisent leur nes pres des murs  si k il montoient bien seur les murs de la chite par les eskieles et par les pons qu il auoient fait seur les nes  et traisent et lanchierent et fisent geter leur mangonniax  et assalirent si durement que trop  et tantqu il misent le fu en le uile  
sique bien en i eut ars le grandeur de le chite d arras . 
et ne s oserent mie espardre ne metre en le cite  car trop estoient peu gent  ne il n i eussent duree  
ains se remisent ariere en leur nes . 
li haut homme qui d autre part estoient  qui se deuoient combatre a l empereeur  auoient estauli que on auoit eslit de cascunne batalle deus des plus preudoumes et des plus sages que on i sauoit  
et quanke il kemandoient estoit fait  
s il kemandaissent    pongniés  
 on pongnoit  s il kemandaissent    alés le pas  
 on aloit le pas . 
li cuens de flandres  qui auoit l auangarde  cheuaucha premiers encontre l empereur tot le pas  
et li empereres estoit bien le quarte part d une liwe loins du conte de flandres  et faisoit cheuauchier ses batalles encontre le conte  
et li cuens de saint pol et me sires pierres d amiens  qui auoit l autre bataille empres  cheuauchoient un petit ensus par encoste  
et me sires henris de hainaut et li alemant  qui auoient le tierche bataille  cheuauchoient apres  
ne n i auoit cheual qui ne fust couuers de couuretures d armes ou de dras de soie par deseure toutes les autres couuretures . 
et trois compaingnies ou quatre ou chinc de serians a pie siuoient cascune des batalles as kewes des cheuax  et cheuauchoient si rengié et si serré qu il n estoit nus si hardis qui osast cheuauchier deuant l autre . 
et li empereres cheuauchoit encontre no gent a tot nuef batalles  ne n i auoit chelui de ches nuef batalles  ou il n eust yy cheualiers  ou quatre  ou chinc en tele i auoit il et quant li quens de flandres eut l ost esloingie bien deux arbalestees  si conseillier li disent    sire  uous ne faites mie bien qui uous alés combatre a l empereur si en sus de l ost  car se uous i conbatés et uous i aiés mester d aie  chil qui wardent l ost ne uous porront aidier . 
mais se uous nous en creés  uous retornerés as lisches  et illueques atenderés l empereeur plus seurement  s il se ueut combatre . 
 li cuens de flandres retorna ariere as liches  si comme on li loa  et le bataille mon seigneur henri ausi . 
et li cuens de saint pol ne me sires pierres d amiens ne uaurrent retorner  ains se raasturent enmi le camp tout coi a toute leur gent . 
quant le batalle le conte de saint pol et mon seigneur pierron d amiens uirent le conte de flandres retorner  si disent tot ensanle que li cuens de flandres faisoit grant honte qui retornoit  qui l auangarde auoit  et disent tot ensanle    sire  sire  li quens de flandres retorne  
puisqu il retorne  il uous laisse l auantgarde . 
or le prenons  de par dieu  
 si s acorderent li baron ensanle  et disent qu il prenderoient l auantgarde . 
quant li quens de flandres uit que li quens de saint pol ne me sires pierres d amiens ne retorneroient mie  si leur manda par un message  et pria qu il retornaissent . 
et me sires pierres d amiens li remanda qu il ne retorneroient nient . 
et li quens de flandres li manda de rekief par deus messages que pour dieu cheste honte ne li fesissent  mais retornaissent  que che li auoit on loé . 
et li cuens de saint pol et me sire pierres d amiens li remanderent que n ensi n ensi ne retorneroient il . 
adonques uint me sires pierres d amiens et me sires wistasses de cantleu  qui estoient maistre meneeur de la batalle  si disent    seigneur  cheuauchiés  de par dieu  tot le pas  
 et il commenchent a cheuauchier le pas  et tout chil de l ost  qui estoient demoré arriere  commenchierent a crier apres    ueés  ueés  
li quens de saint pol et me sires pierres d amiens ueut assanler a l empereur . 
sire diex  
 commenchierent il a dire et a crier    sire diex  soiés hui warde d aus et de toute leur compaingnie  
ueés  
il ont l auantgarde que li cuens de flandres deuoit auoir  
sire diex  conduiés les a sauuete  
 et les dames et les demiseles du palais estoient montees as fenestres  et autres gens de le cite  et dames et demiseles  estoient montees as murs de le chite  et esgardoient cheuauchier chele batalle et l empereur d autre part  et disoient entr ax que che sanloit des noes que che fussent angle  si erent il bel  pour chou qu il estoient si belement armé et leur cheual si belement couuert . 
quant li cheualier de le bataille le conte de flandres uirent que li quens de saint pol et me sires pierres d amiens ne retorneroient en nule fin  si uinrent au conte  se li disent    sire  uous faites grant honte qui ne uous mouués  et sachiés que se uous ne cheuauchiés  nous ne uous tenrons plus a nous  
 quant li quens de flandres oi chou  si feri cheual des esperons et tot li autre apres  et poinsent tantqu i atainsent le batalle le conte de saint pol et mon seigneur pierre d amiens  et quant i l eurent atainte  si cheuauchierent encoste aus tot de front  
et le bataille mon seigneur henri cheuaucha deriere . 
et les batailles l empereur et les noes batailles s estoient ia si aprochies  que li arbalestier l empereur traioient bien en nos gens  et nostre arbalestier ensement es gens l empereur  et n auoit que un tertre a monter entre l empereur et nos batailles  et montoient les batalles l empereur  d une part et les noes d autre . 
et quant no gent uinrent en son le tertre et li empereres les uit  si s arresta et tote se gent ausi  et furent si abaubi et si esbahi de chou que nos batalles cheuauchoient si de front encontre aus  qu il ne se seurent conseillier . 
entrementiers qu il estoient illueques si abaubi  les autres batailles l empereur  qui auoient esté enuoies entour l ost as franchois  repairierent ariere et s asanlerent toutes ensanle auec l empereur u ual . 
et quant li franchois uirent trestoutes les batailles l empereur assanlees ensanle  si s aresterent en son le tertre tout coi  et se meruellierent que li empereur uoloit faire  et enuoierent li conte et li haut homme des trois batailles li un as autres  pour prendre conseil que il feroient  s il iroient dusques a l ost l empereur ou non . 
et n eurent mie consel qu il i alaissent  car il estoient molt en sus de l ost et  s il se combatoient la ou li empereres estoit  chil qui wardent l ost ne les uesroient mie  ne ne leur porroient aidier  se mestiers en estoit  et  d autre part  entr ax et l empereur auoit uns caneus  uns grans conduis par ou l iawe uenoit en constantinoble  que  si il i passaissent  il eussent grant damage de leur gent  
et pour chou n eurent il mie consel qu il i alaissent . 
entrementiers que li franchois parloient ensi ensanle  este me uous que li empereres se mist arriere en constantinoble  
et quant il fu uenus  si fu molt blasmés durement et de dames et de demiseles  et d uns et d autres de chou qu il ne s estoit combatus a si peu de gent comme li franchois estoient  a tot si grant pule comme il auoit mené . 
quant li empereres fu ensi faitement retornés  si s en renuinrent li pelerin a leur tentes et se desarmerent  et quant il furent desarmé  li uenicien qui estoient passé en nes et en barges  si uinrent demander de leur nouueles et disent    par foi  
nous auiemes oi dire que uous uous combatiés as grius  
si auiemes molt grant peur de uous  si ueniemes a uous . 
 et li franchois leur respondirent et disent    par foi  
le grace dieu  nous auons bien fait  car nous alames encontre l empereur  et li empereres n osa assanler a nous  
 et li franchois redemanderent des nouueles as ueniciens  et il leur disent    par foi  
 fisent il    nous auons durement asali  et entrames en le cite par deseur les murs  et meismes le fu en le chite si comme molt en i eut d arse de le chite . 
 si comme li franchois et li uenicien parloient ensanle  si leua molt grans murmures en le uile  et disent cil de le uile a l empereur qu il les deliurast des franchois qui les auoient assis  et que s il ne se combatoit a aus  qu il iroient pour le ione uaslet que li franchois auoient amené  s en feroient empereur et leur seigneur . 
quant li empereres oi chou  si leur creanta que il se combateroit l endemain a aus  et quant che uint uers mie nuit  si s en fui li empereres hors de le uile a tout tant de gent comme il peut mener auec lui . 
quant che uint l endemain par matin et que chil de le uile seurent que li empereres se estoit fuis  si ne font il mais el  si uienent il as portes  si les ouurirent et si issirent hors et si uinrent a l ost des franchois  et demanderent et enquisent alexe  le fil kyrsaac . 
et on leur enseigna que a le tente le marchis le troueroient . 
quant il uinrent la  si le trouerent  
si en fisent si ami molt grant feste et molt grant goie et merchierent molt les barons et disent que molt auoient bien fait et grant barnage  qui si faitement auoient ouuré  et disent que li empereres s en estoit fuis  et qu il uenissent en le chite et u palais comme u leur . 
adonques si sanlerent tout li haut baron de l ost  et prisent alexe  le fil kyrsac  si l en menerent u palais . 
si fisent kyrsac sen pere metre hors de prison et se femme  que ses freres  qui auoit tenu l empire  i auoit fait metre . 
et quant kyrsacs fu hors de prison  si eut molt grant goie de sen fil  et acola loi et baisa  et merchia molt tous les barons qui lueques estoient  et dist que  par l aiwe de dieu auant et de le leur  estoit il hors de prison . 
adonques si furent aportees deus caiieres a or  et assist on kyrsac en l une et alexe  sen fil  en l autre par deles  et fu kyrsaacs saisis du siege emperial . 
adonques dist on a l empereur    sire  il a chaiens un haut homme en prison  morchofles a a non  qui bien i a esté set ans . 
se uostre uolentes i fust  il fust boin que on le mesist hors de prison . 
 adonques si fu morchofles mis hors de prison  puis en fist li empereres sen maistre bailliu  dont li empereres eut puis apres molt mal werredon  si comme nous uous dirons apres . 
or auint  apres que li franchois eurent si faitement ouuré  que li soudans du coiue oi dire que si faitement auoient fait li franchois . 
si uint parler a aus la ou il estoient encore logié dehors coustantinoble  si leur dist    chertes  seigneur   fist il    uous aués fait molt grant barnage et molt grant proeche  qui si grant cose comme constantinoble est  qui est li kies du monde  aués conquis  et aués remis le droit oir de coustantinoble en sen siege et coroné l aués a empereeur . 
 che disoient il u pais que coustantinoble estoit li kies du monde . 
  seigneur   fist li soudans    ie uous uaurroie proier d une cose que ie uous dirai . 
iou ai un mien frere mainsné de mi  qui m a soustraite me tere et me seignorie du coiue par traison  dont g estoie sires et dont ie sui drois oirs . 
si uous me uoliés aidier a conquerre me tere et me seignourie  ie uous dourroie molt grant plente de men auoir  et si me feroie crestiener et tous chiax qui a mi se tenroient  se ie rauoie me seignourie  et se uous me uoliés aidier . 
 et li baron respondirent qu il s en conselleroient et fu mandés de uenice li dux et li marchis et tout li haut baron  et s en assenlerent a molt grant consel  et tantque leur consaus ne leur aporta mie qu il fesissent chou que li soudans leur requeroit . 
et quant il uinrent de leur consel  si respondirent au soudan qu il ne pooient mie faire chou qu il leur requeroit  car il auoient encore leur couuenanches a auoir de l empereeur  et que che seroit uns perix de laier si grant cose comme coustantinoble est en tel point comme ele estoit  
si ne l osseroient laissier . 
quant li soudans oi chou  si en fu tous courchiés  si s en rala . 
apres quant li baron eurent mené alexe u palais  si demanderent de le sereur le roi de franche  que on apeloit l empeerris de franche  se ele uiuoit encore  et on dist ouil et que ele estoit mariee  que uns haus hons de le chite  li uernas auoit a non  l auoit espousee  
si manoit en un palais pres d iluec . 
la si l alerent ueir li baron  et si le saluerent  et molt li pramissent a faire lui seruige  et ele leur fist molt mauuais sanlant et molt estoit corchie de chou qu il estoient la alé et de chou qu il auoient chelui alexe coroné  
ne ne uoloit parler a aus  ains i faisoit parler un latimier  et disoit li latimiers qu ele ne sauoit nient de franchois . 
mais li quens loeis chis estoit ses cousins si s acointa a lui . 
apres il auint un iour que li baron alerent esbanier u palais pour ueir kyrsac et l empereur sen fil . 
si comme li baron estoient laiens u palais  si uint illueques uns rois qui toute auoit le char noire  et auoit une crois enmi le front qui li auoit esté faite d un caut fer . 
chis rois si seiornoit en une molt rike abeie en le chite  ou alexes  qui auoit esté empereres  auoit kemandé que il fust et en fust sires et demisiaus  tant comme il i uausist seiorner . 
quant li empereres le uit uenir  si se leua encontre lui et s en fist molt grant feste . 
si demanda li empereres as barons    saués uous ore   fist il    qui chist hons est  
- sire  nennil   fisent li baron . 
  par foi  
 fist li empereres    ch est li rois de nubie  qui est uenus en pelerinage en cheste uile . 
 et fist on parler latimiers a lui  et fist on lui demander ou se tere estoit  tantqu il respondi as latimiers  en sen langage  que se tere estoit encore cent iournees dela iherusalem  et de la estoit il uenus en iherusalem en pelerinage  
et si dist que  quant il mut de sen pais  qu il mut bien soixante hommes de se tere auec lui  
et quant il uint en iherusalem n en i eut il de uis que dis  et quant il uint de iherusalem en coustantinoble  n en auoit il que deus uis . 
et si dist qu il uoloit aler en pelerinage a rome et de rome a saint iake et puis reuenir s ent ariere en iherusalem  s il pooit tant uiure  et puis illueques morir . 
et si dist que tot chil de se tere estoient crestien  et quant li enfes estoit nés et on le baptisoit  que on li faisoit une crois enmi le front d un caut fer ausi comme il auoit . 
se esgarderent li baron chu roi a molt grant merueille . 
apres  quant li baron eurent coroné alexe si faitement comme ie uous ai dit  si atira on que me sires pierres de braichoel  et il et se gent  manroient u palais auec l empereur  
et puis apres si atirerent li baron comment il se herbergeroient  et n oserent mie manoir du tot en le chite pour les grius qui traiteur estoient  
ains s en alerent herbergier outre le port  par deuers le tour de galatha  et se herbergierent illueques tout ensanle en unes mansions qui i estoient  et traisent leur nauie et arriuerent deuant aus  et aloient en le chite quant il uoloient . 
et quant il uoloient aler par yawe  si passoient en barges  et quant il uoloient aler a cheual  si passoient au pont . 
adonques  quant il furent herbegié  si prisent consel ensanle et li franchois et li uenicien que il feroient abatre cinquante toises des murs de le uile  car il doutoient que chil de le chite ne reuelaissent encontre aus . 
apres si sanlerent un iour tout li baron u palais l empereur  et demanderent leur conuenanches a l empereur  
et respondi qu il les tenroit bien  mais il uoloit anchois estre coronés . 
et puis si atirerent et prisent un iour de li coroner  
et a chel iour il fu coronés hautement comme empereres par le uolente de sen pere qui li otria boinement . 
et quant il fut coronés  li baron requisent leur paiement  
et il dist qu il paieroit molt uolentiers chou qu il porroit  et paia adonques bien yy mars . 
et de ches yy mars rechurent li uenicien le moitie  car il deuoient auoir le moitie des conquestes  
et des yy mars qui remesent  leur paia on yy mars que li franchois leur deuoient encore de leur nauie  
et des autres yy mars qui remessent as pelerins  rendi on a tous chiaus qui auoient presté de leur auoir au paiage du passage . 
apres li empereres requist les barons  et si leur dist que il n auoit fors coustantinoble  et que peu li uauroit s il n auoit autre cose  car ses oncles tenoit toutes les chites et les castiax qui siens deuoient estre  
et requist les barons que il li aidaissent a conquerre de le tere entor  et il leur douroit encore du sien molt uolentiers . 
adonques respondirent que che uoloient il molt uolentiers  que tot chil gaignier uoloient i alaissent . 
adonc si i ala bien le moitie de chiax de l ost auec alexe  et l autre moitie remest en coustantinoble pour recheuoir le paiement  et kyrsaacs remest pour faire le paiement as barons . 
et alexes s en ala a toute l ost et conquist de le tere bien uint chites et bien quarante castiax ou plus  
et alexes  li autres empereres  ses oncles  s en fuioit tous dis auant  et furent bien li franchois auec alexe largement trois mois . 
et entrementiers que alexes fist chele cheuauchie  firent chil de coustantinoble leur mur refaire plus fort et plus haut qu il n estoit deuant  que li franchois auoient fait abatre bien chinquante toises quant il eurent le uile prise  pour chou que il doutoient que li griu ne reuelaissent encontre aus . 
et quant li baron qui estoit demoré pour le paiement recheuoir uirent que kyrsaacs ne leur paioit nient  si manderent as autres barons  qui estoient alé auec alexe  qu il s en reuenissent  que kyrsaacs ne les paioit nient  et qu il s en fussent tout uenu dedens le feste tous sains . 
quant li baron oirent chou  si disent a l empereur qu il s en retorneroient  
quant li empereres oi chou  si dist qu il s en retorneroit puis qu il s en retorneroient  car il ne s osoit mie fier en ches grius . 
si s en reuinrent arriere en coustantinoble  
si s en ala li empereres en sen pailais  et li pelerin s en alerent a leur herberges outre le port . 
apres si s asanlerent li conte et li haut homme et li dux de uenice et li empereres ensanle . 
si demanderent li franchois leur paiement a l empereur  et li empereres respondi qu il auoit si se chite raience et ses gens qu il ne leur auoit que paier  mais dounaissent lui un terme  et par dedens il se pouruesroit qu il les paieroit . 
il li dounerent  et quant li termes fu passés  il ne les paia nient  et li baron redemanderent derekief leur paiement . 
et li empereres redemanda encore un respit  et on li donna . 
et par dedens si homme et ses gens et chis morchofles qu il auoit ieté de prison uinrent a lui et se li disent    ha  
sire  uous leur aués trop paié  ne leur paiés plus  
uous estes tous raiens  tant leur aués uous paié  
mais faites les ent aler et si les congeés hors de uo tere . 
 et alexes si crei chu consel  si ne leur uaut nient paier . 
quant chus respis fu passés et li franchois uirrent que li empereres ne les paioit nient  si s asanlerent tout li conte et li haut homme de l ost  si s en alerent u palais l empereur et demanderent derekief leur paiement . 
et li empereres leur respondi qu il ne les pooit paier en nule fin  et li baron li respondirent que  s il ne les paioit  il pourcacheroient tant du sien qu il seroient paié . 
a ches paroles se partirent li baron du palais et s en reuinrent a leur herberges  et quant il furent reuenu  si prisent consel ensanle qu il feroient  tantqu il renuoierent a l empereur deus cheualiers  et se lui manderent derekief qu il leur enuoiast leur paiement . 
et il respondi as messages qu il ne les paieroit nient  qu il leur auoit trop paié et qu il ne les doutoit nule creature  
ains leur manda qu il s en alaissent et widaissent se tere  et bien seussent il que  s il ne le widoient auques par tans  qu il leur feroit anui . 
a tant li message s en reuinrent et fisent sauoir as barons chou que li empereres auoit respondu . 
li baron  quant il oirent chou  si se consellierent qu il feroient  tantque li dux de uenice dist qu il uoloit aler parler a lui . 
si prist un message  se li manda qu il uenist a lui parler seur le port . 
et li empereres i uint a cheual  
et li dux fist armer quatre galies  si s en entra en l une  et les trois fist aler auec lui pour li warder  
et quant il uint uers le riue du port  si uit l empereur qui i estoit uenus a cheual  si parla a lui et se li dist    alexe  que cuides tu faire  
 fist li dux    preng warde que nous t auons geté de grant caitiuete  si t auons fait seigneur et coroné a empereur  
ne nous tenras tu mie  fist li dux    nos conuenenches  ne si n en feras plus  
- naie   fist li empereres    ie n en ferai plus que fait en ai  
- non  
 dist li dux    garchons maluais  
nous t auons   fist li dux    geté de le merde et en le merde te remeterons  
et ie te desfi et bien saches tu que ie te pourcacherai mal a men pooir de ches pas en auant . 
 a ches paroles s en parti li dux et s en reuint arriere . 
si s asanlerent li conte et tout li haut homme de l ost et li uenicien pour prendre consel que il feroient  
et disent li uenicien qu il ne pooient mie faire leur eschieles ne leur engiens seur leur nes pour le tans qui trop estoit fres  
si estoit le saisons entre feste tous sains et noel . 
entrementiers qu il estoient illueques si esmari  si ne fait mais el li empereres et si traiteur qui entour li estoient  si se pourpenserent d une grant traison  qu il uoloient il prendre en le chite par nuit nes  
si les font il toutes emplir de bien seske legnne  
et de lardons dedens le legnne si font il bouter le fu ens . 
quant che uint uers mie nuit et les nes furent bien esprises  si uentoit mout durement  si laissent li griu illeques ches nes toutes ardans pour ardoir le nauie as franchois  et li uens les acachoit grant aleure uers le nauie . 
quant s aperchoiuent li uenicien  si salent sus  si entrerent en barges et en galies  si fisent tant que onques le grace dieu leur nauies n en eut garde . 
ne demora mie apres plus de quinze iours que li griu refisent autretel  
et quant li uenicien les raperchurent  si ralerent encontre et deffendirent molt bien leur nauie de chu fu  si que onques le grace dieu n en n eurent warde  fors une nes markaande qui lueques estoit uenue  chele fu arse . 
et le kiertes estoit si grans en l ost que on i uendoit un sestier de uin yy saus  yy saus  yy saus tele eure fu  et une geline yy saus  et un oef yy deniers  
mais du bescuit n i auoit il mie tele kierte  ains en auoient auques a leur ost maintenir une pieche . 
entrementiers qu il seiornoient illuec l iuer  si se warnirent molt bien chil de le chite et fisent leur mur rehauchier et leur tours  et fisent refaire par deseure les tors de pierre boines tors de fust  et fisent ches tors de fust bien hourder par dehors de boines ais  et bien couurir par deseure de boins cuirs  si qu il n eussent warde des esquieles des nes as ueniciens  
et auoient bien li mur soisante pies de haut et les tors chent . 
et fisent bien quarante perrieres rengier par dedens le chite de kief en kief les murs  en chel endroit ou on cuidoit que on assausit  et ne fu mie merueille se il fisent chou  car molt en eurent grant loisir . 
entre ches entrefaites li griu  li traitre l empereeur et morchofles que li empereres auoit geté de prison  s asanlerent un ior et pourparlerent une grant traison  qu il uoloient autre empereur de chelui faire  qui les deliurast des franchois  car alexes ne leur sanloit mie boins  
tant que morchofles dist    se uous me uoliés   fist il    croire  et uous me uoliés faire empereur  ie uous deliuerroie si bien des franchois et de l empereur que iamais warde n en ariés . 
 et il disent que s il les en pooit deliurer  qu il le feroient empereur  et morchofles leur creanta qu il les en deliuerroit dedens uit iours  
et il li otriierent qu il le feroient empereeur . 
adont ala morchofles  ne s eulia mie  
si prist serians auec lui  
si s en entra par nuit en le cambre ou ses sires li empereres  qui le geta de prison  se dormoit  si li fist lachier une corde u col  si le fist estranler et sen pere kyrsaac ausi . 
quant il eut chou fait  si uint ariere a chiaus qui le deuoient faire empereur  si leur dist  
et chil alerent  si le coronerent et s en fisent leur empereur . 
quant morchofles fu empereres  si s en ala le nouuele par le chite    k est  que n est  par foi  
morchofles est empereres  s a seigneur mordri . 
 apres on traist de le chite unes letres en l ost as pelerins  qui disoient que morchofles auoit ensi ouuré . 
quant li baron le seurent  si dist aucuns que dehait eust qui en caloit de chou que alexes estoit mors  pour chou qu il ne uaut les couuenenches as pelerins tenir . 
li autre disent qu il leur en pesoit qu il auoit esté si faitement mors . 
apres ne demora mie graument quant morchofles manda au conte de flandres  au conte loeis  au marchis et a tous les autres haus barons  qu il s en alaissent et que il widaissent se tere  et que bien seussent il qu il estoit empereres et que s il les i ataingnoit dedens uit iours  qu il les ochirroit tous . 
quant li baron oirent chou que morchofles leur auoit mandé  si respondirent    qui  
 fisent il    chis qui sen seigneur a mordri par nuit en traison si nous a mandé chou  
 si li manderent ariere que ore le desfioit il et qu il se gardast d aus  et que il n en partiroient du siege  s aroient chelui uengié que il auoit mordri et si raroient pris autre fois coustantinoble et si raroient tout pleinement les conuenenches que alexes leur auoit en conuent . 
quant morchofles oi chou  si kemanda que on wardast molt bien les murs et les tours et les hordast on  si que il n eussent garde des assaus as franchois  
et il si fisent molt bien  si que li mur et les tours furent plus fors et plus desfensauules que deuant . 
il auint apres  en chu tempore que xm li traitres fu empereres et que l os des franchois estoit si poure com iou uous ai par deuant dit  et qu il ratornoient durement leur nes et leur engiens pour assalir  que iehans li blakis manda as haus barons de l ost que se il le uoloient coroner a roi a estre sires de se tere de blakie  que il tenroit se tere et sen roiaume d aus  et qu il uenroit en leur aiwe pour aidier a prendre coustantinoble a tout yy hommes a armes . 
or est blakie une tere qui est du demaine l emperur  et estoit chus iehans uns serians l empereeur qui wardoit une huiriere si que quant li empereres mandoit soisante cheuaus ou chent  que chis iehans li enuoioit et uenoit a court cascun an deuant chou qu il fust par mal de le court  et tantqu il i uint a un iour et que uns escouillés  uns des uissiers l empereur  li fist un lait fait  qu il le feri d unes corgies parmi le uissage  dont il eut molt grant duel . 
et pour chu lait fait que on li fist  si s en parti iehans li blakis par mautalent de le court  et s en rala en blakie . 
si est blakie une molt fort tere qui toute est enclose d unes montaingnes  si que on n i puet entrer ne issir fors par un destroit . 
quant iehans fu uenus  si commenche a atraire les haus homes de blakie  comme chis qui estoit rikes hons et qui auques pooir i auoit  si leur commenche a prumetre et a douner et as uns et as autres  et fist tant que tout chil du pais furent tot subiet a lui  et tant que il fu sires d aus . 
quant il fu sires d aus  si traist il as commains  si fait il tant  que par un que par el  qu il fu leur amis et que il furent tot en s aiwe et que il fu ansi comme tous sires d aus . 
or est commaine une tere qui marchist a blakie  
si uous dirai quel gent chil commain sont . 
che sont une gent sauuage qui ne erent ne ne semment  ne n ont borde ne maison  ains ont unes tentes de feutre  uns habitacles ou il se muchent et se uiuent de lait et de formage et de char . 
si y a en este tant de mouskes et de mouskerons que il n osent issir hors de leur tentes waire preu deuant en l iuer . 
en yuer si issent hors de leur tentes et de leur pais  quant il uoellent faire leur cheuauchie . 
si uous dirons que il font . 
cascuns d aus a bien dis cheuax ou douze  
si les ont si duis qu il les siuent par tout la ou il les uoellent mener  si montent puis seur l un et puis seur l autre . 
si a cascuns des cheuax  quant il oirrent  un sakelet pendu au musel la ou se uiande est  
si meniue si comme il siut sen maistre  ne ne cessent d esrer et par nuit et par iour . 
si uont si durement que il uont bien en une nuit et en un ior sis iournees ou set ou uit d esrure . 
ne ia tant comme il uont  riens ne carkeront ne ne prenderont deuant au repairier  
mais quant il repairent  dont si acuellent proies  si prennent hommes  si prenent chou qu il pueent ataindre  
ne ia n iront autrement armé forsqu il ont unes uesteures de piax de mouton et portent ars et saietes auec aus  
ne ne croient autrement fors en le premiere beste qu il encontrent le matinee  et chis qu il l encontre  si i croit toute iour quele beste che soit . 
iches commains auoit iehans li blakis en s aiwe et uenoit cascun an preer le tere l empereur dusk a meesme de coustantinoble  ne n auoit li empereres tant de pooir qu il s en peust deffendre . 
quant li baron de l ost seurent chou que iehans li blakis leur mandoit  si disent qu il s en conselleroient  
et quant il se furent consellié  si eurent maluais consel  si respondirent que ne de lui ne de s aiwe n auoient il cure  mais bien seust il que il le greueroient et que il mal li feroient s il pooient  et il leur uendi puis molt kier . 
che fu molt deus et molt grans damages . 
et quant il eut fali a aus  si enuoia a rome pour se corone  et li apostoiles y enuoia un cardounal pour lui coroner  si fu coronés a roi . 
or uous dirons d une autre auenture qu il auint a mon seigneur xm  le frere le conte de flandres . 
entre ches entrefaites que li franchois auoient assis coustantinoble  il auint que me sires henris  et il et chil de se compaingnie  n estoient mie molt rike  ains auoient bien mestier et de uiandes et d autres coses  tant que on endita une chite  la filee auoit a non  a dis liwes loins de l ost . 
ichele chites estoit molt rike et molt plentiue  
si ne fist mais el me sires henri  si atorna son oirre et s en parti de l ost a chelee par nuit  li trentisme de cheualiers et asses serians a cheual auec lui  que waires de gens ne le seurent . 
quant il uint a le chite  se fist sen fait  si i seiorna un ior  
et entrementiers que il i ala  si fu espiés et endités a morchofle . 
quant morchofles le seut  si fist monter bien dusques a yy hommes a armes  et fist porter l ansconne auec lui  un ymage de nostre dame que li griu apeloient ensi  que li empereeur portent auec aus quant il uont en bataille  
et si grant fianche ont en chel ansconne que il croient bien que nus qui le port en batalle ne puet estre desfis  et pour chou que morchofles ne le portoit mie a droit  creons nous qu il fu desconfis . 
et li franchois auoient ia leur gaaing enuoié a l ost  
si les waita morchofles au repairier  et quand il uint a une liwe pres de nos gens  si mist ses gens en await et fist ses embuskemens et nos gens n en seurent mot  si s en reuenoient durement ne ne seurent mot de chel await . 
quant li griu les uirent  se s escrierent  et nos franchois se regarderent . 
quant il les uirrent  si eurent molt grant peur  et molt commenchierent a reclamer damedieu et nostre dame  et furent si esmari qu il ne se seurent consellier  et tant qu il disent entr aus    par foi  
se nous fuions  nous sommes tout mort  
miex nous uient morir en desfendant que en fuiant . 
 adont si s aresterent tout coi  
et prisent entour uit arbalestiers que il auoient  si les misent deuant aus  
et li empereres morchofles li traitres et li griu leur uienent molt tres grant aleure  si se fierent en aus mout radement  mais onques nul des franchois  le merchi dieu  ne misent a pie . 
quant li franchois uirent que li grieu leur couroient si sus de toutes pars  si laissierent les lanches cair ius  si traient coustiaus et misericordes qu il auoient  si s acueillent a desfendre molt uigeureusement  si en ochient mout . 
quant li griu uirent que li franchois les desconfissoient si  si se commenchent il a esmaier  si tornent il en fuies . 
et nos franchois les acueillent  si en ochisent molt  et molt en retinrent et mout y waaingnierent  
et cachierent l empereur morchofle largement demie liwe  qu il le cuidoient tous dis prendre  et si le hasterent et lui et chiaus de se compaingnie que il laierent cair l ansconne  et sen capel emperial et l ensengne et l ansconne qui toute estoit d or et toute carkie de rikes pierres precieuses  et estoit si bele et si rike que onques si bele ne si rike ne fu ueue . 
quant li franchois le uirent  si leur cache  si furent molt lie durement  si prisent l image  si l en aporterent a molt grant goie et molt grant feste . 
et endementiers qu il se conbatoient  uirrent nouueles a l ost qu il estoient encontre des grieus  
et quant chil de l ost oirent les nouueles  si s armerent et poinsent encontre seigneur henri pour lui secorre . 
et quant il uinrent la  si s en estoient ia li grieu fui  et nos franchois en amenoient leur waaing  et l ansconne et aportoient  qui si estoit bele et rike com ie uous ai dit  
et quant il uinrent pres de l ost  si alerent li uesque et li clerc  qui en l ost estoient  a pourcession encontre aus  et rechurent l ansconne a grant goie et a grant feste  et le balla on au uesque de troies  
si l emporta li uesques en l ost  a une eglise ou il repairoient  et canterent li uesque  et fisent ent molt grant feste  et tres chu ior qu ele fu conquise  otrierent tout li baron que ele seroit donnee a chistiax  et puis i fu ele portee . 
et quant morchofles uint ariere en coustantinoble  si fist acroire qu il auoit desbareté et desconfit seigneur henri et se gent  et demandoient aucun des grius tot belement    ou est l ansconne et l enseingne  
 et li autre disoient que on auoit tout mis en sauf . 
tant alerent ches nouueles amont et aual que li franchois seurent k ensi faitement auoit fait morchofles acroire qu il auoit les franchois desconfis  
et li franchois ne fisent mais el  si font il armer une galie et fisent prendre l ansconne et leuer bien haut en le galie  et l enseingne de l empire  et fisent nagier chele galie a tout l ansconne et a tout l enseingne de kief en kief les murs  sique chil qui a murs estoient et molt de gent de le chite le uirent et le connurent bien que ch estoit l enseingne et l ansconne l empereur . 
quant li griu uirent chou  si uienent a morchofle  si l acueillent mout a hounir et a blasmer de cou qu il auoit l enseingne de l empire et l ansconne perdue et de chou qu i leur auoit fait acroire qu il auoit les franchois desconfis  
et quant morchofles oi chou  si se rescoust le plus belement qu il peut  si commencha a dire    or ne uous esmaiés mie  car ie leur uendrai molt kier et molt bien me uengerai d aus  
apres auint que tout li franchois et tot li uenicien s asanlerent pour prendre consel entr aus  comment il ouuerroient et que il feroient  et de qui il porroient faire empereur  s il auoient le chite prise  tantqu il esgarderent entr aus que on prendroit dis franchois des plus preudommes de l ost et dis uenicien ensement des plus preudommes que on i saroit  
et chou que chil uint en atierroient seroit tenu  et par si que se li empereres estoit des franchois que li patriarcles seroit des ueniciens . 
et atira on que chis qui seroit empereres aroit le quarte partie de l empire et le quarte part de la cite en sen demaine et les autres trois parties partiroit on si que li uenicien en aroient le moitie et li pelerin l autre  et tout tenroit on de l empereur . 
quant il eurent tout chou atiré  apres si fist on iurer seur sains a tous chiaus de l ost que les waains d or et d argent et de nuef drap  a le uaillanche de chinc sols et de plus  aporteroient tout a l ost a droite partie hors euxtius et uiande  et que il a femme forche ne feroient ne ne despoullieroient de drap que ele eust uestu  car qui en esteroit atains il seroit destruis . 
et se leur fist on iurer seur sains que il main ne meteroient seur moine  ne seur clerc  ne seur prestre  s il n estoit en desfense  ne qu il ne froisseroient eglise ne moustier . 
apres  quant tout chou fu fait  si fu li noeux passés  si fu pres de l entree du quaresme  et li uenicien et li franchois se rapareillierent et ratornerent leur nes  
si fisent le uenicien refaire les pons de leur nes  et li franchois fisent faire uns autres engiens que on apeloit cas et carchloies et truis pour miner as murs  
et prisent li uenicien marien de maisons  s en couurirent leur nes  siqu il iounoient le marien  et apres prisent sarment de uigne  si en couurirent le marien  que les perrieres ne peussent confondre ne leur nes . 
et li griu renforchierent molt durement leur chite par dedens  et fisent molt bien couurir de boins cuirs par dehors les breteskes qui estoient par deseur les tours de pierre  ne n i auoit brestesque ou il n eust set estages ou sis ou chinc au mains . 
apres auint par un deuenres  entor dis iours deuant pasques flouries  que li pelerin et li uenicien eurent leur nes et leur engiens atornés et qu il s apareilloient d assalir . 
si arengierent leur nes l une encoste l autre  et li franchois fisent carkier leur engiens en barges et en galies  et se misent a le uoie a aler uers le chite  et duroit bien li nauies une grandesme liwe de front  
et estoient tout li pelerin et li uenicien molt bien armé . 
si auoit un monchiel dedens le chite  en chel endroit ou on deuoit assalir  que on pooit bien ueir des nes par deseur les murs  si estoit il haus  
et en chel monchel estoit uenus morchofles li traitres  li empereres  et de se gent auec lui  
si i auoit fait tendre ses uermeilles tendes  et faisoit ses buisines d argent sonner et ses timbres  et faisoit molt grant beubant  si que li pelerin le pooient bien ueir  et morchofles pooit bien ueir es nes as pelerins . 
quant li nauies dut ariuer  si prisent boins caauules  si traisent leur nes au plus pres k il peurent des murs  si fisent li franchois leur engiens drechier  leur cas  leur carcloies et leur truis pour miner as murs  
et li uenicien monterent seur les pons de leur nes et assalirent durement as murs  
et li franchois assalirent ensement par leur engiens . 
quant li griu uirent que li franchois les assaloient si  si destendent a geter grandesme quarriaus seur ches engiens as franchois si grans que trop  si commenchent a crauenter et a despechier et a esmier tous ches engiens  si que onques nus n osa demorer dedens ne desous ches engiens  ne li uenicien d autre part ne peurent auenir as murs ne as tours  si erent eles hautes  
ne onques chu iour li uenicien ne li franchois riens ne peurent forfaire ne as murs ne a le chite . 
quant il uirent qu il n i peurent nient forfaire  si furent molt dolent  si se traisent arriere  quant li griu les uirent traire ariere  si s acueillent a huer et a escrier si durement que trop  et monterent seur les murs et aualoient leur braies et moustroient leur leurs cus . 
quant morchofles uit que li pelerin furent retorné  si akeut a faire sonner ses buisines et timbres et a faire un si grant beubant que trop  et manda se gent et commencha a dire    ueés  seigneur sui ie boins empereres  
onques mais n eustes uous si boin empereeur . 
ai le iou bien fait  
nous n auons mais warde  
ie les ferai tous prendre et tous hounir . 
 quant li pelerin uirent chou  si furent molt corchié et molt dolent  si s en reuinrent ariere d autre part du port a leur herberges . 
quant li baron furent reuenu et il furent descendu des nes  si s asanlerent et furent molt abaubi et disent qu ch estoit par pechie qu il riens ne pooient faire ne forfaire a le chite  
tantque li uesque et li clerc de l ost parlerent ensanle  et iugierent que le bataille estoit droituriere et que les deuoit bien assalir  car anchienement auoient esté chil de le chite obedient a le loi de rome  et ore en estoient inobedient  quant il disoient que li lois de romme ne ualoit nient  et disoient que tout chil qui i crooient estoient chien  
et disent li uesque que par tant les deuoit on bien assalir et que che n estoit mie pechies  ains estoit grans aumosnes . 
adont cria on par l ost que tot uenissent au sarmon  et uenicien et un et autre  le diemenche par matin  et il si fisent . 
adonc sarmonerent li uesque par l ost  li uesques de sessons  li uesques de troie  li ueskes de hanestaist  maistres iehans faicete et li abes de los  et moustrerent as pelerins que le bataille estoit droituriere  car il estoient traiteur et mordrisseeur  et qu il estoient desloial  quant il auoient leur seigneur droiturierer mordri  et qu il estoient pieur que iuis . 
et disent li uesque qu il assoloient de par dieu et de par l apostoile tous chiaus qui les asaurroient  et quemanderent li uesque as pelerins qu il se confessaissent et kemeniaissent tout molt bien  et qu il ne doutaissent mie a assalir les grieus  car il estoient enemi damedieu . 
et quemanda on que on quesist et que on ostast toutes les folles femmes de l ost et que on les enuoiast bien loin en sus de l ost  
et on si fist que on les mist toutes en une nef  si les enuoia on bien loins de l ost . 
apres quant li uesque eurent preechié et moustré as pelerins que le batalle estoit droituriere  si se confesserent molt bien tout et furent kemenié . 
quant che uint le deluns par matin  si s atornerent molt bien tot li pelerin et s armerent  et li uenicien  et refisent les pons de leurs nes et leur uissiers et leur galies  
se les arengierent coste a coste et se misent a le uoie pour aler assalir  
et auoit li nauies bien une grandesme liwe de front  
et quant il furent ariué et il se furent trait au plus pres qu il peurent des murs  si geterent ancres . 
et quant il furent a ancre  si commenchierent durement a assalir et a traire et a lanchier et a geter fu griiois as tours  
mais ne s i pooit prendre li fus pour les cuirs dont eles erent couuertes . 
et dedens se desfendoient molt durement et faisoient bien geter soisante perrieres et getoient a cascun caup seur les nes  
mais les nes estoient si bien couuertes de mairien et de sarment de uingne ne leur faisoient mie grant mal  et estoient les pierres si grans que uns hons n en peust mie une leuer de se tere . 
et morchofles l empereres estoit en sen monchel  
si faisoit ses buisines d argent sonner et ses timbres  et faisoit molt grant beubant  renheudissoit et se gent  et disoit    alés la  
alés cha  
 et les renuoie la ou il ueoit que li graindes besoins estoit . 
et n auoit mie en tout le nauie plus haut de quatre nes ou de chinc qu il peussent auenir as tours  si erent eles hautes  
et tout li estage des tours de fust qui erent faites seur les tours de pierre  dont il i auoit bien chinc ou sis ou set  et estoient toutes warnies de serians qui les tors desfendoient . 
et tant i assalirent que le nef le uesque de sessons s ahurta a une de ches tors par miracle de dieu  si comme le mers  qui onques n est coie  le porta  et seur le pont de chele nef auoit un uenicien et deus cheualiers armés  
si comme le nef se fu ahurtee a chele tour  si se prent li ueniciens a pies et a mains au miex qu il peut  si fait tant qu il fu ens . 
quant il fu ens  et li seriant qui estoient en chel estage  encles  danois  et grius que il i auoit  si wardent  si le uoient  se li keurent il sus a haches et as espees  si le decauperent tout . 
si comme le mers reporta auant le nef  si se rahurta a chele tour  
si comme ele s i fu rahurtee  si ne fait mais el li uns des deus cheualiers  andriex de dureboise auoit a non  si se prent il a pies et as mains a chele breteske et fait tant qu il se mist ens a genoullons . 
quant il fu laiens a genoullons  et chil li keurent il sus a haches as espees  si le ferirent durement  
mais qu il estoit armés  la grace dieu  si ne le naurerent mie  si comme diex le wardoit qui ne uoloit mie consentir qu il duraissent plus  ne que chil i morust mie . 
ains uoloit  pour le traison d aus et pour le murdre que morchofles auoit fait et pour le desloiaute d aus  que le chites fust prise et que il fussent tot honni  que li cheualiers fu en pies  et quant il fu en pies  si traist s espee . 
quant chil le uirrent en pies  si furent si esbahi et si eurent grant peur qu il s en fuirent en l autre estage desous . 
quant chil de l autre estage uirent que chil de deseure aus s en afuioient si  si rewidierent chelui estage  ne onques n i oserent demourer  
et li autres cheualiers i entra apres  et si i entra asses gens apres . 
et quant il furent ens  si prenent boines cordes  si loient molt bien chele nef a le tor  et quant il l eurent loie  si i entrerent asses gent  
et quant le mers reportoit le nef ariere  si branloit chele tors si durement que il sanloit bien que le nes le deust traire ius  si que par forche et par peur leur couuint le nef desloier . 
et et quant chil des autres estages par desous uirent que le tors emploit si des franchois  si eurent si grant peur que onques nus n i osa demorer  ains widierent toute le tour . 
et morchofles ueoit bien tout chou  si renheudissoit se gent et les enuoioit la ou il ueoit que li graindes assaus estoit . 
entre ches entrefaites que chele tours fu par tele miracle prise  si se rahurte le nes seigneur pierrum de braichoel a une autre tor  
et quand ele s i fu rahurtee  si commenchent chil qui estoient seur le pont de le nef a asalir durement a chele tour  et tantque  par miracle de dieu  que chele tors fu prise . 
quant ches deus tors furent prises  et eles furent warnies de nos gens et il furent es tours ne ne s osoient mouuoir pour le grant plente de gent que il ueoient seur le mur entour aus et dedens les autres tours et ius des murs  que ch estoit une fine merueille tant en i auoit il . 
quant me sires pierres d amiens uit que chil qui estoient es tours ne se mouuoient et il uit le conuine des grius  si ne fait mais el  si descent il a tere a pie  et se gent auec lui  en un peu d espace de tere qui estoit entre le mer et le mur . 
quant il furent descendu  si gardent auant  si ueoient il une fause posterne dont li wis auoient eté osté  si estoit muree de nouuel  
si uient il la  si auoit auec lui bien dis cheualiers et bien soisante serians . 
si i auoit un clerc  aliaume de clari auoit non  qui si estoit preus en tous besoins que ch estoit li premiers a tous les assaus ou il estoit  et a le tor de galatha prendre fist chis clers plus de proeches par sen cors  un pour un  que tout chil de l ost  fors seigneur pierron de braiechoel . 
che fu chis qui tous les autres passa  et haus et bas  que il n en i eut onques nul qui tant i fesist d armes ne de proeches de sen cors comme fist pierres de braiechoel . 
quant il furent uenu a chele posterne  si commenchierent a pikier molt durement  et quarrel uoloient si dru et tant i getoit on de pierres de lassus des murs que il sanloit enaises k il y fussent enfoi es pierres  tant en i getoit on  
et chil de desous auoient escus et targes  dont il couuroient chiaus qui picoient a le posterne . 
et getoit on leur de lassus pos plains de pois boulie et fu griiois et grandesmes pierres  que ch estoit miracles de dieu que on ne les confondoit tous  
et tant i souffri me sires pierres et se gent d ahans et de grietes que trop  
et tant pichierent a chele posterne de hasches et de boines espees  d es  bous et de pis  que il i fisent un grant pertruis . 
et quant chele posterne fu perchie  se eswarderent parmi  et uirent tant de gent  et haut et bas  que sanloit que demis li mondes i fust  si qu il ne s osoient enhardir d entrer i . 
quant aliaumes li clers uit que nus n i osoit entrer  si sali auant et dist qu il i enterroit . 
si auoit illuec un cheualier  un sien frere  robers de clari auoit a non  qui li desfendi et qui dist qu il n i enterroit mie  
et li clers dist que si feroit  si se met ens a pies et a mains  
et quant ses freres uit chou  si le prent par le pie  si commenche a sakier a lui  et tant que maugre sen frere  uausist ou ne dengnast  que li clers i entra . 
quant il fu ens  se li keurent sus tant de ches grius que trop  et chil de deseur les murs li acuellent a geter grandesmes pierres . 
quant li clers uit chou  si sake le coutel  si leur keurt sus  si les faisoit aussi fuir deuant lui comme bestes . 
si disoit a chiax de defors  a seigneur pierron et a se gent    sire  entrés hardiement  
ie uoi qu il se uont molt desconfissant et qu il s en uont fuiant . 
 quant mes sires pierres oi chou et se gent qui par dehors erent  si entra ens mes sires pierres et se gent  si ne fu mie plus que li disime de cheualiers  mais bien i auoit soisante serians auec lui  et tout estoient a pie laiens . 
et quant il furent ens et chil qui estoient seur les murs et en chel endroit les uirent  si eurent tel peur qu il n oserent demorer en chel endroit  ains widierent grant partie du mur  si s en fuirent qui miex miex . 
et li empereres morchofles li traitres estoit molt pres d iluec  a mains de le getee d un cailleu  et faisoit sonner ses buisines d argent et ses timbres et faisoit un mout grant beubant . 
quant il uit mon seigneur pierron et se gent qui estoient ens a pie  si fist molt grant sanlant de lui corre sus et de ferir des esperons et uint bien dusques en mi uoies . 
quant me sires pierres le uit uenir  si commencha a renconforter se gent et a dire    or  seigneur  or du bien faire  
nous arons ia le bataille  
ués chi l empereur ou il uient . 
wardés qu il n i ait si hardi qui refust arriere  mais or pensés du bien faire  
 quant morchofles li traitres uit qu il ne fuiroient nient  si s arresta et puis se retorna ariere a ses tentes . 
quant me sire pierres uit que li empereres fu retornés  si enuoie il une trope de ses serians a une porte qui pres estoit d iluec et kemanda que on le despechast et que on l ouurist . 
et chil alerent  si commenchent a buskier et a ferir a chele porte et de haches et d espees  tantqu il rompirent les uerax de fer qui molt estoient fort et les flaiaus  et qu il ouurirent le porte . 
et quant le porte fu ouuerte et chil de dehors uirent chou si font atraire leur uissiers auant et les cheuax amener hors  si monterent  si commencherent a entrer grant aleure en le chite parmi le porte . 
et quant li franchois furent ens tout monté  et quant li empereres morchofles li traitres les uit  si eut si grant peur que il laissa ses tentes et ses iuiaus illuec  si s en fui auant en le chite qui molt estoit grande et longe et lee  car on dit la que a aler entor les murs a bien nuef liwes  tant ont li mur d achainte qui entor le uile uont  et a bien larguement le chites par dedens deus liwes franchoises de lonc et deus de le  
et si ke sires pierres de braiechoel eut les tentes morchofle et ses cosfres et ses iuiaus qu il illuec laissiés auoit . 
quant chil qui desfendoient as tors et as murs uirent que li franchois estoient entré en le chite et leur empereres s en estoit fuis  si n i oserent demorer  ains s en fuirent qui miex miex  ensi fu le chites prise . 
quant le chites fu si faitement prise et li franchois furent ens  si se tinrent tout coi . 
adont si s asanlerent li haut baron et prisent consel entr aus qu il feroient  
tantque on fist crier par l ost qu il n i eust si hardi qui auant alast en le chite  car che seroit uns perix d aler i  que on ne leur getast pierres des palais qui molt estoient grant et haut  et que on ne les ochisist es rues qui trop estoient estroites  ne il ne s i porroient mie desfendre  ou que on ne leur boutast le fu par derriere et que on ne les arsist . 
et pour ches auentures et pour ches perix  si ne s i oserent mie metre ne espardre  ains demourerent esluec tout coi  
et si s acorderent li baron a chest consel que se li griu se uoloient combatre l endemain  qui estoient encore chent tans plus de gent armes portans que li franchois n estoient  qu il s armeroient l endemain par matin et ordeneroient leur batailles  et qu il les atenderoient en unes plaches qui enluec deuant estoient en le chite  
et s il ne se uoloient combatre ne il ne uoloient le uile rendre  qu il esgarderoient de quel part li uens uenroit  si bouteroient le fu seur le uent  si les arderoient  ensi si les prenderoient par forche . 
a chest consel s acorderent tout li baron . 
quant che uint au uespre  si se desarmerent li pelerin  si se reposerent  si mengierent  si iurent iluec le nuit deuant leur nauie par dedens les murs . 
quant che uint uers mie nuit  que li empereres morchofles le traitres seut que tout li franchois furent en le chite  se en eut mout grant peur  ne onques n i osa demorer  
ains s en fui a mie nuit que on n en seut mot . 
quant li griu uirent que leur empereres s en estoit fuis  si traisent il a un haut homme de le chite  laskers auoit a non  chele nuit meesme tantost  si en font il empereur . 
quant chis fu fais empereres  si n i osa demorer  ains se mist en une galie anchoisque il fust iours  si s en passa outre le bras saint iorge et s en ala a nike le grant  qui une boine chites est  
illuec s arresta  s en fu sires et empereres . 
quant che uint l endemain par matin  si ne font mais el prestre et clerc reuestu  engles  danois estoient et gens d autres nations  si uienent il a l ost as franchois a pourchession  si leur crient il merchi  si leur disent tout ensi comme li griu auoient fait  et si disent que tout li griu s en estoient fui ne n auoit remes en le chite fors poure gent . 
quant li franchois oirent che  s en furent tout lie  
et puis apres fist on crier par l ost que nus ne presist ostel deuant la que on aroit atiré comment on les prenderoit . 
adont si s asanlerent li haut homme  li rike homme  et prisent consel entr aus  que le menue gent n en seurent mot ne li poure cheualier de l ost  que il prenderoient les meilleurs ostex de le uile  
et tres dont commenchierent il a trair le menue gent  et a porter leur male foi et male compaingnie  que il compererent puis molt kier  si comme nous uous dirons apres . 
si enuoierent saisir tous les melleurs ostex et les plus rikes de le uile  siqu il les eurent tous saisis anchoisque li poure cheualier ne le menue gent de l ost s apercheussent . 
et quant le poure gent s apercheurent  si alerent dont qui miex miex  si prisent chou qu il atainsent  
asses en i trouuerent et asses en prisent et asses en i remest  car le chites estoit molt grans et molt pueplee . 
si fist li marchis prendre le palais de bouke de lion  et le moustier sainte sousphie et les maisons le patriarke  
et li autre haut homme  si comme li conte  fisent prendre les plus rikes palais et les plus rikes abeies que on i peut trouuer  car  puisque le uile fu prise  ne fist on mal n a poure n a rike . 
ains s en ala qui aler s en uaut  et qui uaut si remest  
se s en alerent li plus rike de le uile . 
apres si kemanda on que tous li auoirs des waains fust aportés a une abeie qui en le cite estoit . 
illuec fu aportés li auoirs  et prist on dis cheualiers haus hommes des pelerins et dis ueniciens que on cuidoit a loiaus  si les mist on a chel auoir warder . 
si comme li auoirs fu la aportés  qui si estoit rikes et tant i auoit de rike uaisselemente d or et d argent et de dras a or et tant de rikes ioiaus que ch estoit une fine merueille du grant auoir qui luekes fu aportés  mais puisque chis siecles fu estorés  si grans auoirs  ne si nobles  ne si rikes  ne fu ueus  ne conquis  ne au tans alixandre  ne au tans charlemaine  ne deuant ne apres  
ne ie ne quit mie  au mien ensient  que es quarante plus rikes chites du monde eust tant d auoir comme on trouua u cors de constantinoble . 
et si tesmongnoient li griu que les deus pars de l auoir du monde estoient en coustantinoble et le tierche estoit esparse par le monde . 
et chil meisme qui l auoir deuoient warder si prenoient les ioiaus d or et chou que il uoloient et embloient l auoir  
et prenoit cascuns des rikes hommes ou ioiaus d or ou dras de soie a or  ou chou que il amoit miex  si l en portoit . 
ensi faitement si commenchierent l auoir a embler  sique on ne departi onques au quemun de l ost  ne as poures cheualiers  ne as serians qui l auoir auoient aidié a waaingnier  fors le gros argent  si comme des paieles d argent que les dames de le chite portoient as bains . 
et li autres auoirs qui remest a partir fu cachiés si males uoies com ie uous ait dit  mais totes eures en eurent li uenicien leur moitie  et les pierres precieuses et li grans tresors qui remest a partir ala si males uoies comme nous uous dirons apres . 
quant le chites fu prise  et li pelerin se furent herbergié  si com ie uous ai dit  et li palais furent pris  si troua on tant de riqueches es palais que trop . 
si estoit li palais de bouke de lion si rikes et si fais com ie uous dirai . 
il auoit bien dedens chu palais  que li marchis tenoit  chinc chens mansions  qui toutes tenoient l une a l autre et estoient totes faites a ore musike  et si en i auoit bien trente capeles  que grans que petites  
si en i auoit une que on apeloit le sainte capele  qui si estoit rike et noble qu il n i auoit ne gons ne uerueles ne autres menbres qui a fer apartenissent  qui tout ne fussent d argent  ne si n i auoit colombe qui ne fust ou de iaspe  ou de pourfile ou de rikes pierres precieuses . 
et li pauemens de le capele estoit d un blanc marbre si liste et si cler que il sanloit qu il fust de cristal  
et estoit chele capele si rike et si noble  que on ne uous porroit mie aconter le grant biaute ne le grant nobleche de chele capele . 
dedens chele capele  si troua on de molt rikes saintuaires  que on i troua deus pieches de le uraie crois aussi groses comme le gambe a un homme et aussi longes comme demie toise  et si i troua on le fer de le lanche dont nostre sires eut le coste perchié  et les deus cleus qu il eut fichiés parmi les mains et parmi les pies  
et si troua on en une fiole de cristal grant partie de sen sanc  
et si i troua on le tunike qu il auoit uestue  que on li despoulla quant on l eut mené au mont de cauuaire  
et si i troua on le beneoite corone dont il fu coronés  qui estoit de ioins marins aussi pougnans comme fers d alesnes . 
et si i troua on de le uesteure nostre dame  et le kief mon seigneur saint iehan baptistre  et tant d autres rikes saintuaires illuec ne le uous porroie mie aconter ne dire le uerite . 
or auoit encore autres saintuaires en chele capele que nous uous auiemes euliés a dire  car il i auoit deus riches uaissiaus d or qui pendoient enmi le capele a deus grosses caaines d argent . 
en l un de ches waissiaus  si i auoit une tuile  et en l autre une touaile  
si uous dirons dont chil saintuaire estoient uenu . 
il eut iadis un saint homme en coustantinoble  
si auint que chus sains hons recouuroit de tiule le maison a une ueue femme pour l amour de damedieu . 
si comme il le recouuroit  si s aparut nostre sires a lui  si parla a lui  
or auoit li boins hons une toaile entour lui    cha donne   fist nostre sires    chele toaile   et li boins hons li bailla  et nostre sires en enuolepa sen uisage  si que se forme i fu emprientee  puis se li rebailla  
se li dist qu il l emportast et qu il la toucast as malades  et qui creanche i aroit si seroit netiés de se maladie . 
et li boins le prist  si l enporta  
mais deuant chou qu il l emportast  quant dieus li eut rendue se toaile  si le prist le boins hons  si le mucha sous une tiule dusques au uespre . 
au uespre  quant il s en ala  si prist se touaile  
si comme il leua le tiule  si uit le forme emprientee en le tiule aussi comme en le toaile  
si emporta le tiule et le toaile  puis en warirent maint malade  
et chil saintuaire pendoient enmi le capele  si comme ie uous ai dit . 
or auoit encore en chele sainte capele un autre saintuaire  car il i auoit une ymage de saint dimitre qui estoit painte en un taule . 
chis ymages si rendoit tant d oile que on n en sauoit tant oster  comme il decoroit de chel ymage . 
si i auoit bien uint des capeles  et si i auoit bien deus chens mansions  ou trois chens  qui toutes tenoient ensement l une a l autre et estoient toutes faites a ore musike . 
et estoit chis palais si rikes et si nobles que on ne le uous saroit mie descrire ne aconter le grant nobleche ne le grant riqueche de chu palais . 
en chel palais de blakerne troua on molt grant tresor et molt rike  que on i troua les rikes corones qui auoient esté as empereeurs qui par deuant i furent  et les riques ioiaus d or  et les rikes dras de soie a or  et les rikes robes emperiaus  et les rikes pierres precieuses  et tant d autres riqueches que on ne saroit mie nombrer le grant tresor d or et d argent que on troua es palais et en molt de lieus ailleurs en le chite . 
apres li pelerin esgarderent le grandeur de le uile  et les palais et les riques abeies  et les riques moustiers  et les grans merueilles qui estoient en le uile  
si s en merueillierent molt durement  et se merueillierent molt du moustier sainte sousphie et de le riqueche qui i estoit . 
or uous dirai du moustier sainte souphie com fais il estoit  
sainte souphie en griu ch est sainte trinites en franchois . 
li moustiers sainte souphie estoit trestous reons . 
si i auoit unes uautes par dedens le moustier entor a le reonde  qui estoient portees d unes grosses colombes molt rikes  que il n i auoit colombe qui ne fust ou de iaspe ou de porphile ou de riques pierres precieuses  ne si n en i auoit nule de ches colombes qui ne portast medechine  tele i auoit qui warissoit du mal des rains  quant on s i frotoit  tele qui warisoit du mal du flanc  et teles qui warissoient d autres maladies  ne si n i auoit huis en chu moustier  ne gons  ne uerueles  ne autres menbres qui a fer apartenissent  qui tout ne fussent d argent . 
li maistres auteus du moustier estoit si rikes que on ne le porroit mie esprisier  car le taule  qui seur l autel estoit  ert d or et de pierres precieuses esquartelees et molues  tout ieté ensanle  que uns rikes empereres fist faire  
si auoit bien chele taule quatorze pies de lonc  
entor l autel auoit unes coulombes d argent qui portoient un abitacle seur l autel qui estoit ausi fais comme uns clokiers  qui tous estoit d argent massis  qui estoit si rikes que on ne peust mie nombrer l auoir que il ualoit . 
li lieus la ou on lisoit l ewangile estoit si rikes et si nobles que nous ne le uous sariemes mie descrire com fais il estoit . 
apres contreual le moustier pendoit bien chent lampiers  
si n i auoit lampier qui ne pendist a une grosse caaine d argent  aussi grosse comme le brach a un homme  
si i auoit en cascun lampier bien uint et chinc lampes ou plus  et si n i auoit lampier qui ne uausist bien deus chens mars d argent . 
a l anel du grant huis du moustier  qui tous estoit d argent  si i pendoit uns buhotiaus que on ne sauoit de quele despoise il estoit  
si estoit du grant a une fleuste dont chil pasteur fleustent . 
ichis buhotiaus si auoit tele uertu com ie uous dirai . 
quant uns enfers hons qui auoit mal dedens le cors si comme d enfle  qui dedens le uentre estoit enflés  le metoit en se bouche  ia si peu ne l i eust mis  quant chus buhotiaus le prenoit  se li suchoit toute chele maladie  et chu uenin li faisoit corre hors parmi le geule  si le tenoit si fort qu il le faisoit esruullier et li faisoit les iex torner en le teste  ne ne s en pooit partir deuant la que li buhotiaus li auoit suchié chele maladie toute hors  
et auec tout chou  qui estoit plus malades  si le tenoit plus longement  et quant uns hons qui n estoit mie malades le metoit a se bouque  ia ne le tenist ne peu ne grant . 
apres deuant chu moustier de sainte souphie  auoit une grosse colombe qui bien auoit trois brachies a un homme de groisseur  et si auoit bien chinquante toises de haut  
si estoit faite de marbre et puis de coiure par deseure le marbre  et estoit molt bien loiie de boines bendes de fer . 
lassus  seur le bout de chele coulombe  si auoit une pierre qui bien auoit quinze pies de lonc et autant de le . 
seur chele pierre si auoit un empereeur ieté de coiure  seur un grant cheual de coiure  qui tendoit se main uers paienisme  
et auoit letres seur lui escrites qui disoient que iuroit que ia li sarrasin n aroient triwes de lui  et en s autre main tenoit une pume d or et une crois seur le pume . 
et disoient li griu que chou estoit eracles li empereres  
et auoit bien  que seur le crupe du cheual  que seur le teste  que entor  dis aires de hairons  qui illuec aaroient cascun an . 
apres  ailleurs en le chite  auoit un autre moustier que on apeloit le moustier des set apostres . 
si disoit on qu il estoit encore plus rikes et plus nobles que li moustiers saint souphie  et tant i auoit de rikeches et de nobleches que on ne uous saroit mi aconter le nobleche ne le rikeche de chu moustier . 
si i gesoient en chu moustier set cors d apostres  et si i estoit le colombe de marbre ou nostre sires fu loiés  anchoisqu il fust mis en le crois  
et si disoit on que coustentins li empereres i gesoit  et helaine  et asses autres empereeurs . 
or auoit ailleurs en le chite une porte que on apeloit le mantiau d or . 
seur chele porte  si auoit un pumel d or  qui estoit fais par tel encantement que li griu disoient que  ia tant comme li pumiax i fust  caus de tounoirre ne carroit en le chite  
seur chu pumel auoit un image ieté de coiure  qui auoit un mantel d or afulé  si le tendoit auant seur sen brach  et auoit letres escrites seur lui qui disoient que   tout chil   fait li ymages    qui mainent en constantinoble un an  doiuent auoir mantel d or comme iou ai . 
 ailleurs en le chite a une autre porte que on apele portes ore . 
seur chele porte auoit deux olifans ietés de coiure  qui si estoient grant que ch estoit une fine meruelle . 
ichele porte n estoit onques ouuerte deuant la que li empereres reuenoit de bataille  et que il auoit tere conquise . 
quant il reuenoit de bataille et il auoit tere conquise  dont si uenoit li clergies de le chite a pourchession encontre l empereeur  si ouuroit on chele porte  se li amenoit on un curre d or qui estoit ausi fais comme uns cars a quatre roes  que on apeloit curre ens enmi chu curre  
auoit un haut siege  et seur le siege auoit une caiiere  et entor le caiiere auoit quatre colombes qui portoient un habitacle qui aombroit le caiiere  qui sanloit qu il fust tout d or . 
si seoit li empereres  en chele caiiere tous coronés  si entroit en chele porte  si le menoit on seur chu curre  a grant goie et a grant feste  dusques en sen palais . 
ore en un autre lieu en le chite auoit une autre meruelle  que il i auoit une plache  qui pres estoit du palais de bouke de lion  que on apeloit les ius l empereeur ichele plache si a bien arbalestee et demie de lonc et pres d une de le  
entor chele plache si i auoit bien trente degres ou quarante  la ou li griu montoient pour eswarder les ius  
et par deseure ches degres  si i auoit unes loges molt cointes et molt nobles  ou li empereres et l se seoient quant on iuoit  et li autre haut homme et les dames . 
se i auoit deus ius ensanle  quant on iuoit  
si se wagioient ensanle li empereres et l empeerris que li uns des ius giueroit miex de l autre  et tout chil ensement qui les gius esgardoient . 
du lonc de chele plache  si auoit une masiere qui bien auoit quinze pies de haut et dis de le  
deseure chele maisiere  si auoit il ymages d ommes et de femmes et de cheuaus et de bues et de cameus et de ors et de lions  et de molt de manieres de bestes getees de coiure  qui si estoient bien faites et si natureument formees qu il n a si boin maistre en paienisme ne en crestiente qui seust mie pourtraire ne si bien former ymages comme chil ymage estoient formé  
et soloient cha en arriere giuer par encantement  mais ne iuoient mais nient  
et ches gius l esgarderent li franchois a meruelle  quant il les uirent . 
or auoit ailleurs en le chite une autre merueille . 
il auoit deus ymages ietés de coiure en forme de femme  si bien faites et si natureument et si beles que trop  
si n i auoit chelui n ait bien uint pies de haut . 
si tendoit li uns de ches ymages se main uers occident  et auoit letres escrites seur lui qui disoient    deuers occident uenront chil qui constantinoble conquerront   
et li autres ymages tendoit main en un uilain lieu  si disoit    ichi   fait li images    les boutera on . 
 ches deus ymages si seoient deuant le cange qui molt soloit estre rikes illuec  et si i soloient estre li rike cangeeur qui auoient deuant aus les grans mons de besans et les grans mons de pierres precieuses  deuant chou que le chites fust prise  
mais il n en i auoit tant adont quant le chites fu prise . 
encore i auoit il ailleurs en le chite une greigneur meruelle  que il i auoit deus colombes  
si auoit cascune trois brachies a homme de groisseur  et si auoit bien cascune chinquante troises de haut  
et seur cascune de ches colombes manoit uns hermites lassus  en petis habitacles qui i estoient  
et si i auoit huis par dedens les colombes par ou on i montoit . 
par dehors ches columbes si estoient pourtraites et escrites par prophetie toutes les auentures et toutes les conquestes qui sont auenues en coustantinoble  ne qui i auenir i deuoient . 
ne ne pooit on sauoir l auenture deuant la qu ele estoit auenue  et quant ele estoit auenue  dont si i alloient muser le gent  si ueoient et apercheuoient dont a prisme l auenture  nis cheste conqueste que li franchois le conquisent i estoit escrite et pourtraite  et les nes dont on assali par coi le chites fu prise  
ne ne le peurent li griu sauoir deuant la que che fu auenu et quant che fu auenu  si ala on warder et muser en ches colombes  si troua on que les letres  qui estoient escrites seur les nes pourtraites  disoient que deuers occident uenroient une gent haut tondue a costeles de fer  qui constantinoble conquerroient . 
toutes ches meruelles que ie uous ai chi acontees  et encore asses plus que nous ne uous poons mie aconter  trouuerent li franchois en constantinoble  quant il l eurent conquis  
ne ie ne quit mie  par le mien ensient  que nus hons conterres peust nombrer mie toutes les abeies de le chite  tant en i auoit il  que de moines que de nonnains  estre les autres moustiers de le uile hors  
et si nombroit on qu il auoit bien largement en le chite yy prestres  que moines que autres . 
des autres grius  des haus  des bas  de poures  de riches  de le grandeur de le uile  des palais  des autres meruelles qui i sont uous lairons nous ester a dire  
car nus hons terriens  qui tant eust mes en le chite  ne le uous porroit nombrer ne aconter  que qui uous en conteroit le chentisme part de le riqueche  ne de le biaute  ne de le nobleche qui estoit es abeies et es moustiers et es palais et en le uile  sanleroit il que che fust menchoingne  ne ne cresriés uous mie . 
et entre ches autres en eut un autre des moustiers que on apeloit me dame sainte marie de blakerne  ou li sydoines  la ou nostres sires fu enuolepés  i estoit  qui cascuns des uenres se drechoit tous drois  sique on i pooit bien ueir le nostre seigneur  ne ne seut on onques  ne griu  ne franchois  que chis sydoines deuint quant le uile fu prise . 
et si en i auoit une autre des abeies ou li boins empereres manuaus gesoit  qu il ne nasqui onques cors seur tere  ne sains  ne sainte  qui si rikement ne si noblement geust en sepulture comme faisoit chis empereres . 
en chel abeie si estoit le taule de marbre ou nostre sires fu estendus  quant il fu despendus de le crois  et si i paroient encore les lermes que nostre dame auoit plouré deseure . 
apres auint que tout li conte et tout li haut home s asanlerent un ior u palais de bouke de lion  que li marchis tenoit  et disent entr aus qu il fesisent empereeur et qu il esleussent les leur dis  et disent au duc de uenice qu il esleut les siens dis . 
quant li marchis oi chou  si i uaut metre les siens et chiax que il cuidoit qui l esleussent a empereur  et uoloit estre empereres entresait . 
et li baron ne s i acorderent mie que li marchis i mesist les siens  mais il s acorderent bien qu il en i eust aucuns des siens . 
quant li dux de uenice  qui molt ert preusdons et sages  uit chou  si parla oiant tous et dist    seigneur  or m entendés   fist li dus    ie uoel que anchoisque on eslise empereeur  que li palais soient wardé de le kemune warde de l ost  
car se on m eslit a empereur  que iou i uoise tout maintenant sans nul contredit et que ie soie saisis des palais  et ensement  se on eslit le conte de flandres  qu il ait les palais sans nul contredit  ou se on eslit le marchis  ou le conte loeis  ou le conte de saint pol  ou se on eslit un poure cheualier  que chis qui ert empereres ait les palais sans nul contredit  ne de marchis  ne du conte de flandres  ne d un  ne d autre . 
quant li marchis oi chou  si ne peut mie estre encontre  ains wida le palais que il tenoit  
et on ala  si mist on wardes es palais de le communite de l ost qui les palais warderoient . 
quant li dux de uenice eut si faitement parlé  apres si dist as barons qu il esleussent les leur dis  que il aroit molt tost eslit les siens dis  
et quant li baron oirent chou  si i uaut metre cascuns les siens . 
li cuens de flandres i uaut metre les siens  li cuens loeis  li cuens de saint pol et li autre rike homme  et tant que onques a chele uoie ne se peurent acorder quex il i mesissent ne eslisissent . 
ains prisent un autre iour d eslirre ches dis  et quant che uint au iour  si ne se peurent acorder quex il esleussent derekief . 
ains i uoloit tous iours metre li marchis chiax que il cuidoit qui l esleussent a empereeur  et uoloit estre empereres aussi comme par forche . 
et dura bien cheste descorde quinze iors  qu il ne se pooient concorder  
si n estoit iour qu il n assanlaissent pour chestui afaire  et tantque au deesrain se concorderent que li clergies de l ost  li uesque  li abe  qui i estoient  en fussent esliseeur . 
adont  quant il se furent acordé  si ala li dux de uenice  si eslut les siens dis en tele maniere com ie uous dirai . 
il apela quatre des plus preusdomes que il cuidoit en se tere  si leur fist iurer seur sains que  a leur ensient  eslirroient dis des plus preudommes de se tere qui en l ost estoient  et il si fisent  sique quant il en apeloient un  qu il l estouuoit uenir auant  ne ne li s osoit puis parler ne conselier a nului  
ains le metoit on tantost en un moustier  et tout ensement les autres  tantque li dux eut les siens dis  
et quant il furent tout en chu moustier  li dis uenicien et li uesque  si canta on une messe du saint esperit  que li sains esperis les conseillast  et qu i les donast a tel homme assener qui boins i fust et pourfis . 
quant le messe fu cantee  si sanlerent li esliseeur et parlerent en leur consel  et parlerent d uns et d autres  et tant que uenicien et uesque et abe et tout li uint elisseeur omniement s acorderent que li cuens de flandres le fust  ne onques n en i eut nul qui en fust encontre . 
quant il furent si acordé ensanle et leur consaus dut departir  si carkierent le parole a dire au uesque de sessons . 
quant il furent departi  si s asanlerent tout chil de l ost por oir et pour escouter qui on nommeroit a empereeur . 
quant il furent assanlé  si furent tout coi  si auoient li pleuseur grant peur et grant doute que on ne nommast le marchis  et chil qui se tenoient deuers le marchis auoient grant doute que on ne nommast autrui que le marchis . 
si comme il estoient si coi  si se leua li uesques de sessons em pies  si leur dist    seigneur   fist li uesques    par le quemun assentement de uous tous  fumes nous enuoié a ceste eslection faire . 
nous i auons eslut tel comme nous sauiemes a nostre ensient qui boins i est et en qui empires est bien emploiés et qui bien est poissans de tenir loi et gentix hons et haus hons  
nous le uous nommerons  ch est bauduins  li cuens de flandres . 
 quant le parole fu oie  si en furent tout li franchois molt lies  et teus autres i eut qui en furent molt dolent  si comme chil qui deuers le marchis se tenoient . 
quant li empereres fu eslus  si le prenent li uesque et tout li haut baron et li franchois  qui molt en furent lie  si l en mainent il u palais de bouke de lion a molt grant goie et a molt grant feste . 
et quant li haut homme furent trestot laiens  si prisent iour de l empereeur coroner  
et quant che uint au iour  si monterent et li uesque et li abe et trestout li haut baron et uenicien et franchois  si s en alerent u palais de bouke de lion . 
adont si en amenerent l empereeur au moustier sainte souphie  et quant il furent uenu au moustier  si mena on l empereur en un destour du moustier  en une cambre . 
la si le desuesti on de ses dras et si le descauca on  si li caucha on unes uermelles cauches de samit  se li caucha on uns saullers tous carkiés de rikes pierres par deseure  puis se li uesti on une cote molt rike  qui toute estoit cousue a boutons d or par deuant et par derriere des espaulles dusques au chaint . 
et puis se li uesti on le palle  une maniere d afulement estoit qui batoit seur le col du pie par deuant  et par derriere estoit si lons que il s en chaingnoit  et puis se li reuersoit on arriere par deseure le senestre brach  ensement comme un fanol  et estoit chus palles molt rikes et molt nobles et tous carkiés de rikes pierres precieuses . 
apres se li asfula on par deseure un molt rike mantel  qui tous estoit carkiés de rikes pierres precieuses  et li aigle qui par dehors erent  estoient fait de pierres precieuses et resplendissoient sique che sanloit que li mantiaus fust alumés . 
quant il fu si faitement uestus  si l amena on deuant l autel  
si comme on le mena deuant l autel  se li porta li cuens loeis sen gonfanon emperial  et li cuens de saint pol li porta s espee  et li marchis li porta se corone  et doi uesque soustenoient les deus bras le marchis qui le corone portoit  et doi autre uesque adestroient l empereeur  
et estoient li baron trestout molt rikement uestu  ne si n i auoit franchois ne uenicien qui n eust robe ou de samit ou de drap de soie . 
et quant li empereres uint deuant l autel si s agenoulla  et puis se li osta on le mantel et puis le palle  
si remest en pure le cote se li descousi on le cote  des boutons d or par deuant et par derriere  siqu il fu tous nus puis le chaint en amont  et puis si l enoinst on . 
quant il fu enoins  se li recousi on le cote as boutons d or  et puis se le reuesti on le palle  et puis le mantel li frema on seur l espaulle  
et puis  quant il fu si uestus  et dui uesque tenoient le corone seur l autel  si alerent tout li uesque  si prisent le corone tout ensanle  se le beneirent et si le prinsennierent  se li misent u chief  
et puis apres se li pendi on au col une molt grant rike pierre en liu de fremal  que li empereres manuaus acata yy mars . 
quant il l eurent coroné  si l assisent en une haute caiiere  et fu illuec tantque le messe fu cantee  et tenoit en se main sen septre et en l autre main un pume d or et une croisete par deseure  
et ualoient mix li warnement qu il auoit seur lui que li tresors a un rike roi ne faiche . 
et quant il eut messe oie  si li amena on un blanc cheual ou il monta  
si l en ramenerent li baron en sen palais de bouke de lion  si le fist on seir en le caiiere coustentin . 
adont  quant il eut sis en le caiiere coustentin  se le tinrent tout pour empereeur  et tout li griu qui illuec estoient l aouroient tout comme saint empereeur  
et puis si furent les taules mises  si mengna li empereres et tout li baron auec lui u palais . 
quant on eut mengié  si se departirent li baron et alerent s ent tout a leur ostex  et li empereres remest en sen palais . 
apres auint a un iour que li baron s asanlerent et disent entr ax que on partesist l auoir . 
si n en departi on fors le gros argent qui i estoit  les paieles d argent seulement que les dames de le chite portoient as bains  
si en dona on a cascun cheualier  a cascun seriant a cheual et a totes les autres menues gens de l ost  as femmes et a enfans  a cascun . 
tantque aliaumes de clari  li clers  dont ie uous ai parlé par deuant  qui si i fu preus de sen cors et qui tant i fist d armes  comme nous uous auons dit par deuant  dist qu il uoloit partir comme cheualiers  
et aucuns dist que che n estoit mie drois que il partesist comme cheualiers  et il dist que si estoit  que ausi auoit il eu cheual et hauberc comme uns cheualiers  et que autant i auoit il fait d armes et plus que teux cheualiers i auoit il  
tantque li cuens de saint pol fist le iugement que aussi deuoit il partir comme uns cheualiers  que plus i auoit il fait d armes et de proeches  che li tesmoingna li cuens de saint pol  que teux trois chens cheualiers en i eut il ne fisent  et par tant deuoit il bien partir comme uns cheualiers . 
la si desraisna li clers que li clerc partiroient tout aussi comme li cheualier . 
adont fu partis tous li gros argens  si comme ie uous ai dit  et li autres auoirs  li ors  li drap de soie  dont il auoit tant que ch estoit une fine meruelle  se remest a partir et fu mis en kemune warde de l ost  en le warde a teux gens que on cuidoit qui loialment le wardaissent . 
apres ne demora mie graument quant li empereres manda tous les haus barons et le duc de uenice et le conte loeis et le conte de saint pol et tous les haus hommes  et dist qu il uoloit aler conquerre de le tere  et tantque on atira qui auec l empereeur iroit  et atira on li quel remanrroient pour le chite warde . 
et atira on que li dux de uenice demora  et li cuens loeis  et de leur gens auec aus  
et si demora li marchis  si espousa le femme kyrsaac  qui empereres fu  qui estoit suers le roi de hongerie . 
quant li marchis uit que li empereres dut mouuoir pour aler conquerre le terre  si uint  si demanda a l empereur que il li donnast le roiame de salenike  une tere qui estoit bien quinze iournees de coustantinoble  et li empereres li respondi qu ele n estoit mie siwe a doner  car li baron de l ost et li uenicien i auoient le greigneur partie  
mais  tant comme a lui en asferoit  li dounoit il molt uolentiers et molt ameement  mais le partie as barons de l ost ne as ueniciens ne li pooit il mie donner . 
quant li marchis uit qu il n en pooit mie auoir  s en fu tous courchiés . 
apres li empereres s en ala la ou il eut pourposé a aler a toute se gent . 
si comme il uenoit as castiax et as chites  se li rendoit on sans contredit et aportoit li on les cles encontre lui  et uenoient li prestre et li clerc reuestu a pourchession encontre lui et le recheuoient  et l aouroient li griu tout comme saint empereur . 
et metoit li empereres ses wardes es castiaus et es chites par tout si comme il uenoit  
et tantque il conquist bien de le tere de si a quinze iournees loins de coustantinoble  et tanque il uint a une iournee pres de salenike . 
entre ches entrefaites que li empereres conquerroit si le terre  si estoit li marchis esmus a toute se femme et a tote se gent a uenir apres l empereeur et siqu il atainst l ost l empereeur anchoisque li empereres uenist a salenike . 
et quant il eut l ost atainte  si s ala logier bien une liwe en sus  et quant il se fu logiés  si prist messages  si les enuoia a l empereeur  et se li manda qu il n alast mie en se tere de salenike que on li auoit donnee  car bien seust il que s il i aloit  qu il n iroit plus auec lui  ne il plus ne se tenroit a lui  ains s en retorneroit arriere en coustantinoble et feroit le miex qu il porroit . 
quant li baron de le compaingnie l empereeur oirent chu mant que li marchis auoit mandé  si en eurent molt grant engaingne et molt grant duel  
se li remanderent arriere au marchis que pour lui ne pour sen mant n i lairoient il mie a aler plus que pour nient  car le tere n estoit mie siwe . 
quant li marchis oi chou si s en retorna arriere  si s en uint a une chite ou li empereres auoit mis de ses gens pour le chite warder  
si le prent il par traison . 
quant il eut chele chite prise  si i mist wardes de se gent  
et puis quant il eut che fait  si s en uint a une autre chite  andernople auoit a non  ou li empereres auoit mis de se gent  si l assist  et fist drechier ses perrieres et ses mangouniaus pour assalir a le chite  et chil de le chite se contretinrent bien encontre lui . 
et quant il uit que il ne les porroit prendre par forche  si parla a chiax qui estoient as murs  et si leur dist    ba  
seigneur  dene connissiés uous que che fust chi femme kyrsaac l empereeur  
 si amenoit se femme auant  et disoit se femme    ba  
dene me connissiés uous que ie soie empereris et dene connissiés uous mes deux enfans que iou euch de kyrsaac l empereur  
 si amenoit auant ses enfans  tantque uns sages hons de le chite respondi    ouil   fist chis    nous connissons bien que che fu femme kyrsaac  et que che furent si enfant . 
- ba  
 fist li marchis    pour coi ne connissiés uous dont l un des enfans a seigneur  
- ie le uous dirai   fist chis    alés en constantinoble et faites loi coroner  
et quant il ara sis en le caiiere coustentin et nous le sarons  adont si en ferons chou que faire en deuerons . 
 entre ches entrefaites que li marchis ouura ensi  si ala li empereres a salenike  si l assist  
et quant il l eut assise  si fu l os si poure qu il n i auoit mie pain a paistre plus de chent hommes  mais char et uin auoient il asses  et n i sist mie longement li empereres  quant on li rendi le chite  
et quant le chites li fu rendue  si eut puis asses chou que mestier li fu et pain et uin et char . 
et puis si i mist li empereres ses wardes  et puis n eut mie consel d aler auant  
ains s en retorna ariere a reuenir s ent en coustantinoble . 
adont si auint molt grant damaches et molt grans deus en l ost  que mes sires pierres d amiens  li biaus et li preus  morut au repairier  a une chite  le blanche l apeloit on  qui estoit molt pres de phelipe  la ou alixandres fu nés  et si morurent bien chinquante cheualiers en chele uoie . 
et si comme li empereres s en reuenoit  si oi les nouueles que li marchis auoit prise une de ses chites par traison et qu il i auoit mises ses wardes de se gent et auoit assise andernople . 
quant li empereres et li baron de l ost oirent chou  si furent si corchié et si tormenté que trop  et manechierent le marchis et se gent que s il les ataingnoient  qu il les decauperoient tous  ne ne le lairoient pour homme uiuant . 
quant li marchis seut que li empereres reuenoit  si eut molt grant peur  si comme chis qui molt auoit meffait  sique a paines se seut il consellier  et tant que il manda en coustantinoble au duc de uenice et au conte loeis et as autres barons qui i estoient remes qu il se meteroit en leur eswart et qu il amenderoit par aus chou qu il auoit mesfait  
tantque li dux et li cuens et li autre baron  quant il oirent que li marchis uoloit amender par aus chou qu il auoit mesfait et entrepris  si enuoierent quatre messages a l empereur  et manderent lui k ensi faitement leur auoit li marchis mandé  et que il ne li fesist mal  ne a lui ne a se gent . 
quant li baron et li cheualier de l ost oirent chou  si respondirent que chou ne ualoit riens qu il ne hounesissent le marchis et se gent et qu il ne les decaupaissent tous  si les pooient ataindre  et tantque a grans paines les en apaisa on  mais que toutes heures donnerent il triwes le marchis . 
apres si demanderent li baron as messages des nouueles de coustantinoble et que on i faisoit  
et li message respondirent que on i faisoit bien  et que il auoient l auoir parti  qui estoit demorés  et le uile . 
  qui  
 fisent li cheualier et li ioule bacheler de l ost    nostre auoir aués uous parti  dont nous auons souffert les grans paines et les grans trauaus  les fains et les sois et les frois et les caus  si l aués parti sans nous  
tenés  
 faisoient il as messages    ués chi men wage   faisoit li uns    que ie uous mousterrai que uous estes tout traiteur  
 resaloit uns autres auant  si disoit aussi  et li autres aussi  sique il furent si iré durement qu il uaurrent les messages tous decauper  et sique pour un peu qu il ne les ochisent  
et tantque li empereres et li haut homme de l ost i misent consel et plus bele concorde que il peurent  et qu il s en uinrent ariere ensanle en coustantinoble . 
et quant il furent reuenu  si n en i eut onques nul qui seust rassener a sen ostel  car li ostel dont il estoient parti ne leur estoient mie demoré  pour chou que on auoit le chite partie  et leur maisnies auoient pris leur ostex ailleurs en le chite  sique il leur couuenoit querre leur ostex en sus de chiax dont il estoient parti bien une liwe ou deus . 
or auiemes eulié a conter une auenture qu il auint a mon seigneur pierrom de braiechoel . 
il auint que li empereres henris estoit en ost  et iehans li blaks et li commain si estoient corut en le tere l empereeur  et s estoient logié bien deus liwes ou mains loins de l ost l empereeur  et auoient molt oi parler de mon seigneur pierron de braiechoel et de se boine cheualerie  et tantqu il manderent un iour mon seigneur pierron de braiechoel par messages qu il parleroient molt uolentiers a lui un ior et par conduit  
et me sires pierres respondi que  s il auoit sauf conduit  qu il i iroit uolentiers parler a aus  et tantque li blak et li commain enuoierent boins ostages a l ost l empereeur tantque me sires pierres fust reuenus . 
adont si ala me sires pierres  lui quart de cheualiers  si monta seur un grant cheual  
si comme il uint pres de l ost as blaks et iehans li blaks seut qu il uenoit  si ala encontre lui et des haus hommes de blakie auec  
si le saluerent et bienuignierent et si l eswarderent a molt grant paine  car il estoit molt grans  et parlerent a lui d une coses et d autres  et tantqu il li disent    sire  nous nous merueillons molt de uo boine cheualerie  et si nous merueillons mout que uous estes quis en chest pais  qui de si loingtaines teres estes  qui chi estes uenu pour conquerre tere . 
den aués uous   fisent il    teres en uos pais dont uous uous puissiés warir  
 et me sires pierres respondi    ba  
 fist il    den aués uous oi comment troies le grant fu destruite ne par quel tor  
- ba ouil  
 fisent li blak et li commain    nous l auons bien oi dire  mout a que che ne fu . 
- ba  
 fist me sires pierres    troies fu a nos anchiseurs  et chil qui en escaperent si s en uinrent manoir la dont nous sommes uenu  
et pour che que fu a nos anchisieurs  sommes nous chi uenu conquerre tere . 
 atant si prist congie si s en reuint ariere . 
quant li empereres fu reuenus et li baron qui auec lui alerent et il eurent conquis grant partie de le tere et bien soisante chites  estre les castiaus et les uiles hors  et le chites de coustantinoble fu partie  sique li empereres en eut le quarte partie franke  et les autres trois parties furent departies sique li uenicien en eurent le motie des trois parties et li pelerin l autre . 
si deuisa on apres a partir le tere qui estoit conquise  
si departi on auant as contes et puis apres as autres haus hommes  et eswardoit on selonc chou qu il estoit plus rikes hons et plus haus hons et qu il auoit eu plus de gent de se maisnie en l ost  se li donnoit on plus tere . 
si i eut tel a cui on donna deus chens fies a cheualier  a tel i eut chent  a tel i eut soisante et dis  a tel i eut soisante  a tel i eut quarante  a tel i eut uint  a tel i eut dis  et chil qui le mains en auoient si en auoient set ou sis  et ualoit li fies trois chens liurees d angeuins  
et disoit on a cascun des haus homes    uous arés tant de fies  et uous tant  et uous tant s en fieuerés uos hommes et chiaus qui de uous uaurront tenir  et si arés chele chite  et uous chelu  et uous chel autre   et les seigneries qui i apendoient . 
quant on eut si faitement donné a cascun se partie  si aloient li conte et li haut homme ueir leur teres et leur chites et y metoient leur ballius et leur wardes . 
tantqu il auint un iour que me sires tierris  li freres le conte de los  aloit ueir se tere  
si comme il en aloit  si encontra par auenture un ior morchofle le traiteur  a un destroit  qui s en aloit ne sai ou . 
si auoit en se compaignie dames et demiseles et asses autre gent  et cheuauchoit cointement et noblement comme empereres a tout tant de gent comme il pooit . 
et me sires tierris ne fist mais el se li keurt il sus et fist tant  et il et se gent  qu il le prist par forche  
et quant il l eut pris  si l en amena en coustantinoble  si le rendi a l empereeur bauduin . 
quant li empereres le uit  si le fist metre en prison et l i fist bien warder . 
quant morchofles fu en prison  si manda li empereres bauduins un iour tous ses barons et tous les plus haus qui estoient en le tere de coustantinoble qu il uenissent u palais  le duc de uenice  le conte loeis  le conte de saint pol et tous les autres  et il i uinrent . 
et quant il furent uenu  si leur dist si faitement li empereres bauduins qu il auoit morchofle en prison  et leur demanda qu il l en looient qu il en fesist  tantque li un disent que on le pendist  et li autre disent que on le trainast  tantque li dux de uenice dist que trop estoit haus hons pour pendre    mais de haut home   fist li dux    haute iustiche ie uous dirai   fist li dux    que on en fache  il a en chele uile deus hautes colombes  n i a chelui qui n ait tost soisante toises ou chinquante de haut  
si le fache on monter en som l une  et puis si le faiche on tresbuskier ius a tere . 
 or estoit de ches deus colombes ou sus li hermite manoient  et la ou les auentures de coustantinoble estoient escrites  si com ie uous ai dit par deuant . 
a chou que li dux dist s acorderent li baron . 
si prent on morchofle  si le mainne on a une de ches coulombes  si le fait on monter en son par les degres qui dedens estoient . 
quant morchofles fu lassus  si le bouta on ius a tere  sique il fu tous esmiés . 
tele uenianche prist on de morchofle le traiteur . 
apres chou que les teres furent si departies comme ie uous ai dit  si auint que le pais fu faite du marchis et de l empereeur  sique li empereres en fu blasmés  pour chou que n i apela mie tous les haus barons . 
toutes eures si demanda li marchis le roiame de salenike  et toutes heures l eut il et li donna li empereres . 
et quant li roiames li fu otriiés  si ala li marchis a toute se femme et a toute se gent  et quant il uint la  si en prist les warnestures  s en fu sires et rois . 
apres me sires henris  li freres l empereeur  demanda le roiaume l andremite  qui estoit outre le brach saint iorge  s il le pooit conquerre  et on li donna . 
adonques i ala me sires henris a toute se gent  si conquist grant partie de le tere . 
apres li cuens loeis demanda un autre roiaume  et on li donna  
et li cuens de saint pol redemanda un autre roiaume et on li donna apres me sires pierres de braiechoel un autre roiaume qui estoit en tere de sarrasins uers le coine  s il le pooit conquerre  et on li otria  et me sires pierres i ala a toute se gent  si conquist chu roiaume molt bien et s en fu sires . 
si faitement demanderent li rike homme les roiaumes qui n estoient mie encore conquis  
et li dux de uenice et li uenicien eurent l isle de crete et l isle de corfaut et l isle de mosson  et encore autres asses que il ia ameerent . 
apres si auint molt grans damaches en l ost que li cuens de saint pol morut ne demora waires . 
puis si auint apres que une chites que li empereres auoit conquise reuela encontre lui  andernople auoit a non chele chites . 
quant li empereres le seut  si manda le duc de uenice  le conte loeis et les autres barons  
si leur dist qu il uoloit aler aseir andernople qui estoit reuelee encontre lui  et qu il li aidaissent a conquerre chele chite  et li baron respondirent que si l feroient il uolentiers  et tantque li empereres s apareilla et li baron d aler a chele chite . 
quant il uinrent a chele chite  si l assisent  
si comme il seoient esluec  este me uous un iour ou iehans li blaks  et il et li commain  atout molt grant gent  uenoient le tere de coustantinoble  si comme il auoient autre fois fait  
si trouuerent l empereeur a toute s ost seant a andernople . 
quant chil de l ost uirrent ches commains a ches plichons uestus  si ne les douterent ne ne prisierent nient plus que un trope d enfans  
et chil commain et chele gent uenoient grandesme aleure  si keurent il sus as franchois  si en ochisent mout  si les desconfissent il tous en chele batalle . 
si fu perdus li empereres  que on ne seut onques que il deuint  et li cuens loeis et molt d autres haus hommes  et tant d autre gent que nous n en sauons le nombre  maisque bien i perdi on trois chens cheualiers  
et qui escaper peut  si s en uint fuiant en coustantinoble  sique li dux de uenice s en uint fuiant et asses gens auec lui  et laissierent leur tentes et leur harnas  tout si comme il seoient a chele chite  que onques n oserent uertir chele part  si i fu le desconfiture grans . 
ensi faitement si uenia damedieus d aus pour leur orguel et pour le male foi qu il auoient portee a le poure gent de l ost  et les oribles pekies qu il auoient fais en le chite  apres chou qu i l eurent prise . 
quant li empereres fu perdus par si faite mesauenture  si en furent li baron qui remessent molt courchiét . 
apres si sanlerent un iour pour faire empereeur . 
si manda on mon seigneur henri  le frere l empereeur  bauduin qui fu  pour faire ent empereeur qui estoit en se tere qu il auoit conquise outre le bras saint iorge . 
quant li dux de uenice et li uenicien uirent que on ueut faire empereeur de mon seigneur henri  si en furent encontre  ne si ne le uaurrent mie souscrir  s il n eussent un ymage de nostre dame qui estoit painte en une taule . 
si estoit chis ymages si rikes que molt  et estoit tous carkiés de rikes pierres precieuses . 
si disoient li griu que chou estoit li premiers ymages de nostre dame qui onques fust fais ne pourtrais . 
en chel ymage si auoient li griu si grant fianche que il l aouroient seur toute rien  et si le portoient cascun demars a pourchession  
si l aouroient li griu et donnoient lui molt grans dons . 
ore ne uoloient nient li uenicien souffrir que me sires henris fust empereres  s il n eussent chel ymage  tant c on leur donna chel ymage . 
puis si corona on mon seigneur henri a empereeur . 
quant me sires henri fu empereres  si parlerent tant ensanle apres  entre lui et le marchis qui fu rois de salenike  que li marchis li donna se fille et que li empereres l espousa et puis si ne ueski mie longement l empeerris  ains morut . 
ne demoura mie lonc tans apres que iehans li blakis et li commain coururent en le tere le marchis de salenike . 
et li marchis estoit en se tere  et tantqu il se combati a ches blaks et a ches commains et que il fu ochis en chele bataille et se gent toute desconfite . 
si ua iehans li blaks et chil commain  si assient il salenike  si font drechier leur engiens pour assalir a le chite  
et le femme le marchis estoit remese en le chite  et cheualiers et autres gens auec lui qui le uile desfendoient . 
or gesoit li cors mon seigneur saint dimitre en le chite  qui ne uaut onques sousfrir que se chites fust prise par forche  
si decouroit si grans plentes d oille de chu cors saint que ch estoit une fine merueille . 
si auint  si comme iehans li blaks se gesoit une matinee en se tente  que me sires sains dimitres uint  si le feri d une lanche parmi le cors  si l ochist . 
quant se gent et li commain seurent qu il fu mors  si se deslogierent  si s en ralerent en le tere . 
et puis apres si escai li roiaumes de blakie a un neueu iehan  burons auoit a non . 
chus burus si fu apres rois de blakie  et auoit une bele fille . 
apres auint que li empereres henris  qui molt fu boins empereres  se conseilla a ses barons que il porroit faire de ches blaks et de ches commains  qui si faitement werioient l empire de coustantinoble et qui l empereeur bauduin sen frere li auoient mort  
tantque li baron li loerent qu il enuoiast a chelui burus  qui estoit rois de blakie  et que il li mandast qu il li donnast sa fille a femme . 
et li empereres respondi ke femme de si bas parage ne prendroit il ia . 
et li baron disent    sire  si ferés  
nous uous loons bien que uous uous acordés a aus  car che sont le plus fort gent et le plus doutee de l empire ne de le tere . 
 et tant parlerent li baron que li empereres i enuoia deus cheualiers haus homes  et si les fist atourner molt belement  et s en alerent li message molt doutanment en chele sauuage tere  et quant il uinrent la  si les uaut on destruire . 
et toutes eures pallerent tant li message a chelui burus que il leur respondi que il enuoieroit uolentiers se fille a l empereeur . 
adonques si fist atorner burus li rois se fille molt rikement et molt noblement  et asses gent auec lui  
si l enuoia a l empereeur  et li fist baillier soisante sommiers tous carkiés d auoir et d or et d argent et de dras de soie et de rikes ioiaus  
ne n i auoit sommier qui ne fust couuers d un uermel samit  qui si estoit lons qu il trainoit bien set pies ou uit a cascun par derriere  ne ia tant n alaissent par boe ne par laides uoies que ia en fust nus des samis escorchiés  tout par cointise et par nobleche . 
quant li empereres seut que le demisele uenoit  si ala encontre lui  et li baron auec lui  et si en fist molt grant feste de lui et de se gent  et puis apres si l espousa l empereres . 
ne demoura mie grant tans apres que on manda l empereur a salenike pour courouner le fil le marchis a roi  et li empereres i ala . 
et quant il l eut couronné  le fil le marchis  si amaladi la et si i morut  dont che fu molt grans damages et mout grans pities . 
ore aués oi le uerite  con faitement coustantinoble fu conquise  et con faitement li cuens de flandres bauduins en fu empereres  et me sires henris ses freres apres  que chis qui i fu et qui le uit et qui l oi le tesmongne  robers de clari  li cheualiers  et a fait metre en escrit le uerite  si comme ele fu conquise  
et ia soit chou que il ne l ait si belement contee le conqueste  comme maint boin diteeur l eussent contee  si en a il toutes eures le droite uerite contee  et asses de uerites en a teutes qu il ne peut mie toutes ramembrer . 

