qui bons countes uoet entendre 
sot il poet grans biens aprendre 
par escuter enueisures 
est retrere les atures 
ke auyndrent a l ancien tens 
poet len oyr folie e sens 
ore lessums la folie ester 
kar de sens fet mult bien parler 
n est de tut poure ki est sage 
mes les uns sont de tel corage 
ne uodrient pur nule rien 
ke len sust par eus nul bien 
ki si couertement se tient 
m est auis ke fous deuient 
kar sun grant sens qe lui uaudra 
kant de cest siecle departira 
ia de cel ior n ert mes retret 
si pur deu n ad aucun bien fet 
cil sen deuient len ne seit ou 
kar il ne autre n auera ia pru 
moult me meruail de ces clers sages 
ky entendent plusurs langages 
k il ont lessé ceste estorie 
ke mise nus ne ont en memorie 
ne di pas q il bien ne dit 
cil qi en latin l ad descrit 
mes plus i ad leis ke lettrez 
si li latin n est translatez 
gaires n i erent entendanz 
por ceo uoil dire en romanz 
a plus breuement que ieo saurai 
si entendrunt clerc e lai 
hue de rotelande nus dit 
ky cest estorie nous descrit 
ky de latin uelt romanz fere 
ne lui deit l3em a mal retrere 
s il ne poet tuz des oelz garder 
de tut en tut le tens former 
mes pur hastiuer la matire 
nos estoura par biau motz dire 
ffors la uerrour n y acrestrai 
dirai brefuement ceo qe ieo en sai 
ke grant oure uoet translater 
l estuet oure passer 
ou si ceo noun trop se anoieront 
cil ki de oir talent auront 
ne uoil tut mon sen celer mes 
ore me escotez si aiez pes 
delcanger un reis antifs 
dedeinz cecile iert sires iadis 
chiualir merueillous esteit 
tuz iors son regne en pes teneit 
il n out ueisin en nule terre 
ky uers luy osa mouer guerre 
kar il esteit de grant sauer 
riches e manant de grant auer 
ky pruz est e poet doner 
de meuz poet terre gouerner 
si teneit sens e musure 
pur meintenir lai e dreiture 
kar certes par fol seignur 
n iert bien tenu grant honur 
cist ne fust pas fous musarz 
kar les terres de plusurs parz 
de lui enuiron aueit conquis 
il n ot dux quiens ne marchis 
ke ses hommes deuenus ne seit 
ou soit a tort ou soit a dreit 
mes tant i ot de mesauenture 
ke onqes ne fist engendrure 
de grant ioie fust sor partiz 
ke unkes ne ot file ne fiz 
mes un son neuue pruz aueit 
ke sun heir apres lui esteit 
mult esteit prisé e amez 
e as armes mult alosez 
mult esteit sage pur uerite 
e des plusors mult honuré 
beas iert e fiers de grant uertu 
capaneus apelé fu 
mult out gent cors e bel uiaire 
si resteit francs e debonere 
tut cil de la curt mult l amerent 
e tant cum le rei le honurerent 
ore lerroms de li atant 
assez orrez an auant 
li rois ot une soror 
ke doné auoit a seignur 
a duc de calabre iert donee 
par concord d une mellee 
ke entre lur terres auynt 
donc le duc homme le rei deuint 
e de luy tint tute sa terre 
pur aliance de sa guerre 
ad espusé sa soror 
une dame de grant ualor 
ly dux a honor la garda 
e une file i engendra 
ne fiuz ne filie plus n auoient 
assez bref terme ensemble esteient 
deus anz ceo quid ensemble furent 
e ameduy un iour morurent 
e la meschine ot le heritage 
ke a merueille deuint sage 
kant ele auoit yy anz passez 
ele auoit en sei tute buntez 
de bounte fust enluminee 
unkes tant bele ne fut nee 
el siecle dame ne meschine 
car ele poet estre regne 
e dame de trestut le mund 
de tutes dames ki i sunt 
tant par est sage damoisele 
e quointe e musurable e bele 
e quointesse de grant manere 
mes tant fu orgoillose e fere 
n ot autre force for d amer 
autre force ne uolt demener 
kar al primer iur k ele recut 
calabre e quele dame i fust 
si dit une fere reison 
ceo oirent tut li baron 
ke iames seignur ne prendreit 
ne espuseie ne sereit 
ne pur rei ne pur homme 
mes ke cil fust sire de rome 
e de tuz les reines de mund 
e de tuz les homes ke sunt 
si il ne fust chiualer si pruz 
ky as armes quit tuz 
ky en totes terres ou entrast 
le los e le pris portast 
li baron trestuz enuiron 
kant oirent ceste reison 
n i out cil ki l aueit de l oil 
ke ceo ne tint a grant orgoil 
dit est ne s en istra 
tant come ele garder se purra 
pur ceste parole fiere 
ke ele ad dit en ceste manere 
la fiere pucele est nomee 
par enc en uait la renomee 
mult esteit de li grant parlance 
de lumbardie desqes en france 
e par burgoine e par peitou 
e par nauerne e par aniou 
par loreine e par hungrie 
par flaundres e par normandie 
e par engletere e par bretaigne 
par russie e par almaigne 
en poille fust assez parlé 
e de la pucele e de sa fierte 
de sa ualur e de sa pruesce 
e de sa beaute e de sa largesce 
de sun sen de sa curteisie 
unqes naquit en ceste uie 
ffemme ke tele choses ust 
ne ki solement amer pust 
mes ele aueit trop fiere corage 
par ature en fit ke sage 
ceo dien ceo sage gent 
ke bien atent ne mesatent 
ky se haste plus k il ne seit 
souent li uient mauueis espleit 
car bien auez oi trestuz 
ke mauueise haste n est pruz 
ceste gueres ne ce hasta 
ou bien ou mal l en auendra 
en poile auoit en icel tens 
un reis qi ert de mult grant sens 
hermogenes fust apelé 
des leis iert cointes e sene 
e fust pruz en chiualerie 
e mult iert fundez en cleregie 
mult fu prisez en plusurs terres 
ou il ot hanté grant guerres 
par le los de sun hardement 
e pur sun fier contenement 
la gent de poile le manderent 
e la realme luy donerent 
ky eritage poile fu 
ele aueit ainces seignor eu 
cist rois tint sagement sa gent 
a grant amor e loailment 
il ot un fiz de sa mulier 
ki n ert pas uncore chiualer 
uallet esteit e beaus e gent 
de merueillous afaitement 
n out el munde si beau iuuenceus 
si aligne ne si beaus 
ne si curteys ne si uaillant 
si franc si duz ne si soffrant 
tute genz de luy diseient bienz 
mult sauoit des oysaus e de chienz 
e mult esteit de bon seruise 
tuz l amoient pur sa franchise 
il out mult bon doctrinement 
e il mult uolentiers aprent 
il ot mestre si curteys 
ke el mund n out si riche reys 
k il ne sout mult bien seruir 
e les custumes retenir 
li uadlet oncore sot assez 
e si fut mult bien lettrez 
ki en cleregie est auqes baut 
as autre sens le melz uaut 
de plus agu engin serra 
une reison melz entendra 
ypomedon aueit a noun 
n ot encore barbe ne guernoun 
a une feste auint issi 
ke le ualet a manger serui 
oyt ces chiualers parler 
la fiere pucele nomer 
ke de calabre esteit dukeise 
com ert asseignez e curteise 
  e si n a curt desuz la nue 
en nul lu troué ne ueue 
de inde desqes en orient 
ou tant iert de affeitement  
si parloient ces chiualers 
e il escouteit uolenters 
plus pensa qe ne fit semblant 
ne respundi tant ne quant 
kant uint al manger de seruanz 
assez est pensifs e pesanz 
n i ad gueres mangé ne beu 
si mestres l ad aparceu 
e uait parler son bel uisage 
mult est iré en son corage 
kant le ueit morne e desheité 
tart li semble q il soit drescé 
e leué de la table suz 
ypomedon se hasta pluz 
comm il einz poest s en est leué 
sun mestre a sei ad apelé 
  tholmeu mestre m entendez 
conseils uus quer si me donez 
tel ke a moy seit honorable 
tant uus sa loial e estable 
bon le dorrez uostre escient 
ne uus puz mes celer nient 
tant ai issi esté e serui 
ke ieo me tienge a uif honi 
si oi parler de curt estranges 
mes ke ieo uoise nuz piez en langez 
e deiue tut sul aler 
ne uoil mes ci arester 
mestre uus sauez bien ke dit 
li sages homme en son repit 
de affaitement n auera ia pris 
ke n est fors de une cort appris 
mi peres me eime en tel endreit 
pur nule rien ne soffreit 
pur la requeste de nuly 
ke ieo m en partise de luy 
certes mestre qe ke len en die 
od luy mes ne demorra mie 
e si uoil bien que uus le sachez 
si uus faillier me uoillez 
ke oue moy ne uolez uenir 
mes ke en deuerai tot sul partir 
a une nuit en tapinage 
quel que seie fous ou sage 
aillors irrai seruise quere 
trop ai esté en ceste tere  
tholomeu l ad mout gardé 
e puz apres en ad pensé 
grant piece apres si respundi 
  beau sire ieo uus nori 
s il m eit dex ieo uus dorri 
iciel conseil qe ieo saueri 
mult me plot ceo qe dit m auez 
uostre penser me descourez 
ou auez uus maior talent 
d aler aprendre affaitement 
uolez sauer oil pur uoir 
ieo uus dirrai al mien espeir 
sauez com luy chiualer 
parloient huy a manger 
tost de la fiere damoisele 
ke tant par est curtoise e bele 
e si ieo ne ueise l affaitement 
n iert ia ior qe ne saie dolenz  
li mestres oyt ceo qu il ot dit 
mult par luy plet si s en suzrit 
  uolez uus amis q ensi seit 
bien en cest siecle tant ne coueit 
mar serrez pensifs de cest 
d aler oue uus sui tut prest  
ypomedon mult ly mercie 
e apres luy requiert e prie 
ke il prenent conge de roi 
k il ne coruce uers soi 
e de mere la reyne 
de seruier la fiere meschine 
tholomeu ne s est pas targé 
al roi uint si ad prise 
la reigne tut ensement 
ly rois l otrie bonement 
a la reyne mut pesa 
mout a enuis luy granta 
ke sis fiz dust esloigner 
ele n ot for ly sul si l ot cher 
mes li mestres la loeit 
si granta ceo qu il uoleit 
ypomedon s est aprestez 
or e argent en porte assez 
ke luy ua tholemeu son mestre 
plus n i auoit seriant ne prestre 
pernent conge e partiz sunt 
soul cist deus de la cort s en uont 
n urent mes fors deus somers 
chargés de draps e deners 
un garz petit les condueit 
tuit lins ypomedon esteit 
retenu l ot kar mult ert sages 
pur enuoir en ces messages 
tant errent par lur iornees 
par les terres e les countrees 
ke en calabre sunt uenu 
e en la cite sunt descendu 
ou la fiere fust ostilee 
la cite fut bien herbigee 
mes tholomeu esteit mult sages 
si saueit de plusurs langages 
ne lessa pas pur auerte 
ke l ostel ne fu tost atorné 
k il out assez or e besanz 
cil fu larges e despendanz 
al plus riche ostel k il pout prendre 
la fist ypomedon descendre 
li ostes ki cist sur son deis 
sailli suz mult iert cortais 
regarda l enfant ele uisage 
assez parust de haut parage 
curteysement l ad salué 
l ostel li offre a sa uolunte 
le ualet oit la curtesie 
parfund l encline e mercie 
tost est turné li osteus 
en la cite n est nul teus 
cortines de dras de seie depeint 
e taspiz beaus i esteient 
tant richement attorné ere 
giser y poeit un emperere 
tholomeu ne oblia mie 
a l ostel uint si ad prié 
k il asez face acheter conreie 
noun laschement mes a desrey 
de plus bon uin e de plus cler 
k il puisse en la cite trouer 
mes ke si sires a cort aut 
ke l oste seit heiste e baud 
cil e trestute sa gent 
seient serui richement 
le ualet d autres dras s aourne 
e d aler a cort s atorne 
kant du tut atorné fu 
e enueiseement iert uestu 
sor un bel palfrai monta 
a la cort tut dreit s en ala 
e si mestres esteit oue luy 
a la cort sunt uenuz amedy 
a l hus de la sale decent 
li garz i fu lor chiuaus prent 
cel ior iert la cort plenere 
de riches hommes qe la fiere 
teneit adonc mult grant plet 
desmellez de meffet 
deus riche barons de sa terre 
esteient entré en grant guerre 
cel ior enpeuser les uoleit 
car de redde iustise esteit 
ypomedon en la sale entre 
e si mestres eit entre soentre 
de une purpre cendal iert uestu 
mes pur le grant chaud ke adonkes fu 
li bliaus pas furé ne esteit 
a merueille li aeit 
li mantel iert furé de hermin 
ke mult iert blanche e bone e fine 
e fu un poi ditablé 
oue meruail cendal adenté 
la blanche uermye mult auint 
kant a purpre meruail se tint 
mult iert le bien seant 
e mult bien eit a l enfant 
mult li aeit ses dras 
li ualet uint petit pas 
touz le regarderent a grant merueille 
il out la face aukes uermaille 
pur la beaute k il aueit 
durement lui aueneit 
de sa beaute quant il entra 
tute la sa sale enlumina 
si cum le solail done au ior 
clarte apres grant tenebror 
si ret leyns la clarte 
et la lume de sa bealte 
il out bloie la cheuelure 
e si duce la regardure 
ne trop simple ne trop fiere 
assez ert de bone maniere 
plener e large aueit le frunt 
al uisage bien respunt 
cum au cors fu plus auenant 
les oilz ot clers bels e rians 
e le nes amesuré 
par grant estudie fu formé 
e la bouche si bien li sist 
tuz iors uus fust uis k ele offrist 
a beiser dame ou dameisele 
tant par fu medlé e bele 
le col out long blanche petrine 
assez plus ke ne fu hermine 
espaules ot il auenauntes 
par mesure bien seauntes 
le cors out de bele stature 
aukes longes la forchure 
e bele mains e braz beaus 
tant entrelacé de freseaus 
pis ot epes auenauntment 
e par ses flankes auqes gent 
les iambes dreites e les piez 
bien fet sunt e bien tailliez 
ieo ne quid pas qe unkes nature 
ffeit plus bele creature 
k en dirrai c est la sume 
en tot le mund n out si bel homme 
a icel iour cum il ert 
ne tant getes estre pert 
n ad cure einz qe celui feit 
estudie e grant entente y meit 
kanke ele siet fere de beaute 
out en lui sol ensemblé 
ne lui faillit pas la franchise 
ne le sens ne le bel seruise 
en la sale n ot chiualer 
ffrancs ne coueit couart ne fier 
qui de bon quer ne l esgardast 
e sa beaute mult loat 
e ke ne merueillast de lui 
ke unkes tant de beaute n ot en lui 
ffors soule la damaisele fiere 
unkes ne li remua chere 
k ele n eit pas quer com femme 
car n ad el munde en nul regne 
ki en cel point la gardast 
mien escient qe ne le amast 
la fiere le regarde grant pose 
ne mye ne pensa de tele chose 
si quers n est pas oncore dauntés 
mes deu lui doint de ceo assez 
e a tutes de les orguiloses 
ke d amer sunt si desiroses 
ipomedon ne se aresteit 
deuant la fiere dreit s en ueit 
aukes pres s est aprochez 
deuant luy s est agenoillez 
tholomeu sun mantel prent 
cil parla mult enseignement 
  dame un estrange ualet sui 
e hors de uostre terre esnui 
tut en tut me sui prest 
pur fere ceo qe uus plest 
pur oir uostre uoler 
si uolez mon seruise auer  
la damaisele l esgarda 
assez bien lui attalenta 
kanke le ualet lui deuise 
en sun quer assez lui prise 
e ueit assez i ad de quei 
senir poeit un riche rei 
de bon quer li dit   amy chiers 
ieo retendrai uolentiers  
quant uint a l hore de manger 
la fiere dit al botiller 
  sa demeine cope de or fin 
la baillez a l estrange meschin 
si me seruira al mangier 
uerrom s il siet de tel mester  
le boteler la cope prit 
ypomedon tost la seisit 
s il la prent si la sot grant gre 
e uait od lui tut afublé 
si qe son mantel n osta mie 
deqes einz la botelrie 
li autres ualez l esgarderent 
de lui se ristrent e gaberoint 
mes poi sauoient q il pensa 
ly uallet son mantel osta 
si le done a botellier 
si luy dit   beau sire chier 
kar pernez ore cest mantelet 
trop est le don petitet 
mes si nus uiuons en saunete 
assez uus ert mellor doné  
le botillier le mantel prent 
mult li mercie bonement 
li autres uallez qi ce uirent 
ky de li einzces lur gabes firent 
eus memes teneient fous e nis 
e lui curteis e bien apris 
la fiere pucele ensement 
ki l ou ueu si feitement 
kant ele sout en son corage 
le tint apres mult sage 
e trestuz cil de la meyson 
ki entendent senz e reison 
dient de lui grant bien forment 
kar il sert afeiteiement 
ypomedon est bien de cort 
n i ad nul ke mult ne l honurt 
estrangement se fet amer 
e de tuz priser e loer 
tant par iert de bone manere 
ke esteit bien de la fiere 
mes une chose aueit en sei 
dire l estut se peise mei 
par semblant trop cuars esteit 
de ardement gueres n aueit 
li ualet e li bachiler 
kant il aloient a bordeier 
ou eskirmir ou enueiser 
ou pur iuer ou pur luter 
ypomedon n i ala pas 
souent en firent mult grant gas 
mes riuer e bois tant ama 
de autre pruesce unkes ne pensa 
de rien de ceo ne se entremist 
ieo ne sei pur quei le fist 
mes adonc ne le uout fere 
mes tant ert franc e debonere 
de tel bonte de tel largesse 
ke apres lui aquita de pruesce 
e la fiere s amerueilla 
kant ueit son uis que tant bel a 
si funt li chiualer tuz 
mult lur peisa qe ne fut pruz 
certes ieo le quit men escient 
si eust en lui hardement 
tant cum il aueit de autres amors 
la fiere le amast par amors 
a deu quel doel quel pite 
pur cel achaison fu celé 
ke taunt out fet e dit deuant 
nul ne la deit blamer par tant 
dehez eit touz ious cowardie 
ne seit pruz a chiualrie 
ypomedon treiz anz entiers 
ffust en calabre ou uoluntiers 
ad despendu mult largement 
auer dras or e argent 
mult out doné e despendu 
la fiere auoit mult chier tenu 
e uous uns e autres tant serui 
que mult l ont amé e cheri 
auint eu tens d este un ior 
ke si beau tens rent sa chalor 
e cil oisel sont leez e beauz 
e chauntent cler bas e hauz 
e reuerdeient li boscage 
a la fiere est pris corage 
k ele uoet en forest aler 
par tot fet uenir e mander 
ses ueneors et ses uallez 
oue leueres oue braches 
oue uelues e oue leueres 
e cil i uient uolenters 
e huit iors esteit en la forest 
comande qe cest conrei quoard seit prest 
la damaisele ueit el bois 
la plus bele launde ad chosis 
la fust sun pauelun tendu 
li plusurs sunt descendu 
une bele fonteine i court 
e grant riuiere i court 
les cerfs chasez soleient beuir 
a cele ewe refrechir 
lur lagges lur tentes fermerent 
lur chiens ilekes decouplerent 
ypomedon fust le premer 
il ne fust pas lent ne laner 
comment q il seit pruz ou autre riens 
n est pas drein as chiens 
detres sei porta un brachet 
ne mye granz mes petitet 
tost se met hors de grant prese 
e lesse couie tot adese 
deus leueres igneus e prenans 
mes ne furerent gerez grans 
descouplé est meint brachet 
cornent e huent cil ualet 
ki la fust donc poeit oir 
la forest des corns retentir 
e des braches tant duz cri 
la fiere qe dunke ceo oi 
iceo ne quyt pas ke l en lui nuist 
car li plust ceo deduit 
ypomedon ne se feint mie 
n out cure d autre compaignie 
un molt grant serf ad choisi 
le lien de chien abati 
les brachet le sunt ne boisa mie 
a deu taunt ducement crie 
e sone tost corn si bien 
errant se tient pres de son chien 
si tuz les ueneors i fusent 
e tuz lur braches usent 
ne feisent mes auant 
car il ueit son serf ateignant 
il est turné uers la riuere 
tut dreit par deuant la fiere 
ipomodon n ert guerres loyn 
cil brachet en out grant bosoyn 
et ly serfs par esteit si las 
n alast auant mye un pas 
ly serf gist droit deuant la fere 
ne pot ateindre a la riuere 
e li brachet se recocha 
e le serf de loin abaia 
la fiere regarde la beste 
que de sa lachesce s areste 
e reueit le brachet gisaunt 
e oit celui cornant 
as autres dit   auez ueu 
cest cerf n ad mie repos eu 
e li brachet ne bersa mye 
e cil reciet de uenerie 
ki cest brachet si affeita 
n est mie loinz tost uendra  
ypomedon auant i uint 
la fiere le uit mes plost ne tint 
donc sun serf outre passa 
mult affeiteiement corna 
de prise n i ot autre aie 
ffors brachet qe od lui crie 
ypomedon est descendu 
bien est cum ueneur uestu 
cote ot qe de sursegle esteit 
dekes a genoil lui ateigneit 
son serf ad tost acouté 
puz ad la teste tourné 
sor les perches come fere deit 
come cil qi assez saueit 
  ore poez seignurs  fet la fiere 
  ueer ualet de grant maniere 
corteis e affaité de bois 
ore me suez qe ieo me uoiz 
ueer come cil uodra fere 
e cum il siet son serf defere  
e ueit le ualet regarder 
il ne uot pas tant demorer 
mes son cerf ad mult tost desffet 
son brachet pest iloec le lest 
il s en uait quatre moz cornaunt 
pur son mestre q il uait suaunt 
la uerrez la brachet atendre 
car il ne se lerra pas prendre 
ffor de son seignor n aprocher 
ou tholomeu q il oit mult chier 
la fiere ad ueu cest enfant 
come il est curteis e uaillant 
tut tient a fable kanqe ele ueit 
de tut uers ceo il saueit 
a poi k ele n est tost mué 
e de corage trestorné 
a la pauelon est reuenue 
de pensee la color lui mue 
mes qe chaud mult sage 
e se combate oue son corage 
deheiez est ore sun granz senz 
ypomedon a icel tens 
en perdi mult de bon afere 
trop ot grant sens de sei retreire 
assez pensa estreitement 
aucune foiz auoit talent 
qu ele amereit ypomedon 
puz dit   ne serra mie bon 
a tut dis honie en seroie 
mes c il est pruz ieo l ameoie 
allas qe doel il ne l est mie 
mes mult est plein de curteisie 
ceo ne lui puet entendre pru 
a parfornir si riche uou 
qe ceo par folie uouai 
pur mort ieo ne l dedirai  
deus cum ad le quer loial 
qe qe aueyne bon ou mal 
n amera iames a son dit 
ffors chiualers bons elit 
assez tost qu en toi auenra 
cel bon chiualer amera 
mes k il sur tuz autri li pleise 
ne l aura pas de tot aeise 
si pense la fiere meschine 
cil ne seit mot ke pas ne fine 
de sun cors en bois trauailler 
il ne puet pas sauer 
plus ad il sul de serfs pris 
ke trestuz les meillors dis 
mult ot cele ior bel dedut 
reueint s en contre la noit 
ypomedon uint a sun mestre 
de la foreste ceit bien lestre 
quant uint deuant le pauilon 
ou la fiere iert e li baron 
il e sun mestre unt la meneie 
a long aleine bien soneie 
mult cornent ducement e haut 
la fiere l oit si tres haut 
le corn mult bien ad ele conu 
souent le iour l unt entendu 
saili suz contre li ala 
cil les testes lui presenta 
la fiere pucele s areste 
e deuise chescune teste 
de uenerie uint mult se prise 
mult se lot de son seruise 
certes ieo quide mult escient 
ele s arestut si bonement 
plus pur le uallet regarder 
qe pur les testes deuiser 
mes com ele plus regarda 
e cors e facon auisa 
tant fust ele plus deseperé 
souent madist sa destine 
quant ensi beaus cors oblia 
qe pruesce ne li dona 
ne puet chaler n amonte a rien 
kanke el puet pensier de bien 
tot l ad de s amor departi 
pur la pruesce qe li faili 
reuenuz sunt li ueneur 
e li uallet de grant iour 
assez unt eu bel dedut 
mes le pris donerent tot 
a cil nostre estrange uallet 
qe soul alout oue sun brachet 
li mangers est ia trestut prest 
la damaisele asice ceo est 
ypomedon pas ne se oblie 
d aler a sa butelrie 
sa coupe deuant li acist 
ele lui regarda e dist 
  uallet uus auez trauaillé 
auez uus hui rien mangé 
dame oncore rien par fei 
en mye cele eire deuant mey 
alez amis si uus seez 
e de ces uallez apelez  
cil un neueu la fiere apele 
dreit s acist deuant la pucele 
ceo ert le uallet qu il ama plus 
a cel hure s acist ius 
ainz qi d ileke releue mais 
il iert chargé de si grant fais 
unkes mes ne s aqueinta 
qe en sa uie ne lui faudra 
tel ouere enprist enmy eire 
dunt tot dis aura afere 
qe porra ceo estre for d amer 
tote autre rien puet hom danter 
mes amour n est iames daunté 
cum len plus le sert a gre 
plus en auera feble guerdon 
li sage est li plus bricon 
la damaisele cele part 
coment qe seit feite meint regard 
mes qe la folie ne pensa 
bien li fust q ele regarda 
a une foiz si ala 
qe la fiere mult l auisa 
e li meschin regarde a li 
cil qe nul d eus l oil flechi 
mult se entregarderent longement 
li uallet ueit qe doucement 
l ad regardé e de bon oil 
qu il ne pot pru noter de orgoil 
de li pensa qe ni pot estre 
car ele fu trop de sun quer mestre 
si n est il mie car amur 
l ad ia saisi e mis al tur 
souent tresaut e tut c espert 
le manger e le beiure pert 
la fiere regarda mult 
de ire est mué si change tot 
mult iert sage demeintenant 
aparceit bien a sun semblant 
ke il est surpris tant d amors 
qe ore uodreit ele qi fust ailors 
pur sun bien e pur sun profist 
car ne l poeit a sun dit 
li uallet regarde souent 
la fiere aukes folement 
il ne l pot mes car ceo nus dit 
li sage home en sun respit 
tost est l oil la ou est l amur 
la dei la ou len sent dolur 
c est de fous amans de folie 
kar il certes ne quide mye 
qe nul homme el munde gute uoie 
c il fet sens ou folie 
cist regard mes pur espleite 
com plus la ueit plus la coueit 
la fiere le regarde assez 
ueit q il est tant decolorés 
e qe souent tremble e tresue 
e la colur li change e mue 
mult lui depleit e li peisa 
assez souent se purpensa 
come cele qe esteit sage 
coment purreit de tel corage 
oster si le q il par li amer 
n eseit issi afoler 
mult l ameroit en pais 
kar le ueit d amur suspris 
e de sei memes ot grant pour 
qe pur lui montast en errour 
kar mult l ot amee de bon quer 
mult lealment e sanz faucer 
ne se poeit de lui retrere 
car trop ert beaus e debonere 
la fiere en pense en meinte guise 
coment poreit par qele qeintise 
ensi parler qe cil le dit 
e qi il la glose entendit 
mult ad tost l encheson troué 
car femme n ert ia esgaré 
q ele ne puruoit de loing 
d enginer pur son bosoing 
el ad de lui mult grant pite 
mult uodreit q il fut aloingé 
e hors de ce pais 
car d amer trop est mabailiz 
car homme dit qe par eloingance 
met len amur en obliance 
e si ad un autre encheison 
len dit ke aise fet laron 
si n ert pas tost deleueré 
assez l orrez auant eu liure 
car ne l lerrai que ne l uus die 
ki bien eyme tart oblie 
qe une fez ert bien amé 
n ert iames de tot oblié 
si n ert de aschone femme feinte 
dont en cest pais en est meinte 
la fiere ot un damaisele 
ismayne ot non mult fu bele 
e mult iert franche e mult ualeit 
ffile al duc de burgone esteit 
entre deus chiualers s acist 
de cele chose garde ne prist 
de tel ouere i auera parlé 
dunt aukes einz ne fu pensé 
e sur celui chaira la hounte 
hou la parole rien ne amounte 
tuz en iert hontus e dolent 
a qi cel oure pas ne apent 
la fiere garde de mal oil 
son neueu par mult grant orgoil 
par mult fiere regardure 
ia parlera par couerture 
e dit a lui par fiere reison 
  iason mult estes mal bricon 
eschapé fors mais musars 
trop par fetes maueis regars 
est ceo pur uus dites imaine 
qe cist musars tele uie meine  
imeine l oi si en roist 
ne quid pas q ele deseruist 
mes cil ne l poeit mes nepurkant 
ele ne uout lesser attant 
uers la son neueu autre foiz s en turne 
ele l ad ia pensifs e morne 
  quidez uus garcon pur beaute 
pussez par amur estre doné 
pur franchise ne pur largesce 
te couient autre pruesce 
mult est cist siecles fieble e tendre 
quant uus fous qi n ad quei desprendre 
ainz q il querge los e pris 
ueit suspirant e tres pensifs 
ia ne pensera de bien 
e si uus dirrai une rien 
ffainte charn e cheus fous 
ia m eit tant sage ne tant mauueis 
si tost come ist de l escale 
si deuint amerous e pale 
e megre el uis e pert colur 
deus com il seit bon son seignor 
quant amur si le iustise 
ia de li n auera homme seruise 
car cil qi amur entent 
il pert tot autre escient 
itel amur est trop amere 
mes douce est pur folece 
cil amur est amertune 
ki les corages si alume 
tot a de certes si uus di 
e pur uostre bien uus chai 
il ne fet pas grant folie 
ke par autri si chacie  
ceo mot ne dit ele pas pur ly 
ainz l a dit pur autri 
cil meymes pur qi il fut dit 
mult apertement l entendit 
iason ot au quer grant ire 
ne poeit un mot parler ne dire 
ypomedon l ad entendu 
onqes tant dolent ne fu 
tost ad lessé le regarder 
ore auera assez a penser 
mult tint le chief bas e enbrong 
trop lui semble al manger long 
bien l entent por l ad dit 
tel dolur n ot puis qu il nasquit 
kant cil de la curt mangé ont 
li plusour a l ostel s en uount 
ypomedon ne se est targez 
deuant lui se est agenulez 
conge demande si s en uait 
onqes einz ne l fet aueit 
onqes mes conge ne demaunda 
ele ne sait pas ceo qu il pensa 
mornes e desheitez s en part 
la fiere la fit un regart 
onqes ne beisa sa chere ne l uis 
ele l ad mené deskes a l hus 
e des beaus oilz lui regarda 
e il s en parti s en ala 
ele l arde mult souentre 
uis lui fust qe le quer de uentre 
oue lui de tot s en est partiz 
ou uolunters ou enuiz 
ele estut a chambre alé 
de doel ne poet plus demorer 
en son lit se lessa chaier 
grant piece ni se pot de iloec mouer 
pausmee s en est pale deuint 
n eut pas dedut q al quer lui tint 
mult se tient ore maubaillee 
tot son grant sens en folie 
la fiere male uie meine 
a sei apele ysmeisne 
dit li ad qe son lit seit prest 
cocher uodra kar tens est 
cocher poet mes de dormir 
n i auera geres de leisir 
car amur durement le saut 
son senz en sel point poi li uaut 
amur la fet torner souent 
assez pense diuersement 
a sei memes mult estriue 
e dit   pur quei estes pensiue 
ia auez ueu tant des reis 
qe en chaut onqes ne ui si corteis 
si affaité si apris 
ha fole si uus est auis 
certes ieo sule nel die mie 
n ad homme el munde qe ceo ne die 
e pur quei donc ne l ameroie 
quant mon quers ne l deueie 
il ne puet mes certes si poet 
nanil quant si fere l estoet 
deus tant ai esté tot dis fiere 
ore sui adanté mult legiere 
e ceo est grant dreit qe dolur eit 
qi de son gre a sei le treit 
mes cil dit bien en reprouer 
de grant orgoil uient encombrer 
maueise chose ad en orgoil 
ore ni ad mes pur ceo me doil 
tant cum par fu fiere e orgulose 
ne fu ieo pas si curiose 
pur ceo uaut mult grant orgoil fere 
qe d estre simple e debonere 
hey lase pur quei le deistes 
trop malement y mespreistes 
quant assez uaut simplete 
qe ne fet orgoil ne fierte 
lasse pensiue que pensastes 
quant uus oue lui her seir parlastes 
assez auez eu leisir 
de uostre uoler descouerir 
mult use fet grant folage 
trop usse leger le corage 
ostez iceo ne serreit prus 
si ieo m enbaundenase a tuz 
trop auerai le quer leger 
ieo ne l deueraie pas prier 
par droit deueraie estre prié 
amur trop uus ai aquointé 
kant my est d amer si prest 
unqe ne homme ne sei q il est 
de quele terre ne quele lignage 
c il est de haut ou bas parage 
ne sai coment il ad a non 
qe auez uus dit a grant reison 
doit il par amur estre amez 
kar si beaus homme ne fust unke nez 
si curteis homme mien escient 
nasqit unke de base gent 
ne fut onqes engendré se crei 
d autre homme qe de riche rei 
hey fole ceo uus est auis 
tuz ne l tienent pas de tel pris 
ne tuz ne ueient ceo qe uus ueiez 
de tel oil cum li gardez 
si funt par deu certes non font 
mes la folie uus somont 
uus quidez ia a uostre espeir 
qe nul home ne l pusse ualer 
mult par fu ore fole eschatiue 
mi quers encontre moi estriue 
cel estrif mes riens n ateient 
kar amer amedeus nus ueient 
tost nostre estrif ad abatut 
mei e mon quer ad uencu 
amurs tient toz iors en eschar 
ore me est auis qe le ui mar 
ore est foles e sage 
ffeme de mult ferme corage 
ieo quidoi totes choses passer 
mes ore m estut chier comparer 
pur orgoil ne pur surquidrie 
ia ne deuoie estre amie 
al roi de arabie ne de perce 
mes ore ne est amur si aduerse 
q es plus bas tant me met 
qe m afole pur un uallet 
si s en uait ieo ne sai la terre 
ne quel part ieo lui pusse quere 
qe uus iceo facez mestier est 
car ne quide pas qe l eies prest 
a demein a uostre leuer 
donc ad fors afoler 
donc m estut morir a dreiture 
obliez uus la leidure 
e la honte qe uus li feistes 
com par orgoil lui sordeites 
il s en ueit ne esmerueillez 
trestut a seur en seez 
coment s ira il demeyn 
oil uers tot halegre e sein 
e uus remeindre com cheitiue 
morne desheité e pensiue 
certes bien quide q il s en ira 
hier seir conge me demanda 
ceo fust d aler a son ostel 
noun fu si fu y pensa de hel 
onqes mes conge ne me quit 
qe dunke ne crei q il departisist 
issi tot hors de ma terre 
q il ne me uosist conge quere 
si freit uoir car lui dis ades 
ke fols remaindroit al pais 
qe ie pusse pas auer ma pes 
ceo qe poy auer de pres 
si le uoil auer m estut long quere 
si ne sauerai en quele terre 
ceo est a bon dreit souent auient 
qe l um gete as terre ceo q il meintient 
ceo est une chose de folie 
mes si deu plest ne l ay fet mye 
si ou non ay si deu plest 
hier quant il uint en la forest 
e il deuant moy fust assis 
ou il de grant amur fust sopris 
suspris uoir mult durement 
ceo ui ieo bien e l entent 
en suspirant me regarda 
si m eit deus tot il pensa 
plus pensa de sa uenerie 
qe de choiser moy a amie 
certes non fist ore oi desrei 
pur quei regardreit il mei 
si de grant amur ne me amast 
e plus qe autre me coueitast 
ha fole quant ceo ueistes 
e uostre quer ne lui deistes 
ostez ceo sereit mult grant honte 
ceste parole rien n amonte 
si fet ieo use fet qe sage 
si use dit mon corage 
n estes pas sages kar soffrez 
demeyn oue lui reparlerez 
si lui dites uostre purpens 
si frage ieo bien kar ceo est sens 
ore sei bien n est mie gabbas 
meuz uaut un tient qe deus auerez 
si iames le puz uer de l oil 
ne li mostrei pas tel orgoil 
com hier seir fis ainz frai tant 
q il uerra bien a mon semblant 
e les regars ke li ferai 
qe mult uolentieres lui amerai  
a tel dolour la nuit trauaille 
souent torne souent bataille 
pense se plent e mue colur 
long li semble ieskes al iur 
mult parmeine dure uie 
pur quant oncore ne seit il mye 
qe en uendreit si ele le sust 
sa grant dolur dublé fust 
mes assez en ot sanz dubler 
kar n ot leisir de reposer 
unqes ne dormi cele nuit 
kar ceo n est guere dedut 
issi autre bien amer 
qe bien uodreit a garder 
ore uodrai del uallet dire 
la noit n ad mie meins martire 
ke la fiere n ot mien escient 
kar mult trauail gref turment 
quant ieske a sa tente uient 
de nule ioie plet ne tient 
quantqe il ueit d enueisure 
tut li turne a desunfiture 
son mestre comande aprester 
son lit kar il ueit reposer 
mes a ceo estut entendre 
sa bele face cler e tendre 
li ert aukes decoloree 
einz qe la nuit seit parfineie 
a son mestre sembla merueille 
tel pour ad tut s escouteille 
de ceo q il li ueit desheité 
kar mult estre enueisé 
cil est coché en son lit 
mes il dormi assez petit 
mult est cheu en gref pense 
e mult ad souent regardé 
les paroles del seir deuant 
dunt il ad le quer pesant 
a sei meimes mult se pleint 
e dit   ieo fas ceo qe ad fet meint 
qe m en suy parti de ma terre 
aillours aler pur meuz quere 
ieo ne sai pru qe ieo quere si 
si sai pur estre maubailli 
dieu q ad my quoers ke si regrete 
la fiere ia le dui de dette 
ke doy hors de ma terre aler 
et si uenir pur afoler 
ey dieux come uit bien ma folie 
e certes ele ne menti mye 
eschar est grant de nous bricons 
ky querrom d amer achaisons 
ke unqes n eumes los ne pris 
pur moy le dist car trop suy pris 
me uit esgarder folement 
trop me chastia leidement 
mes ele le fist pur mon bien 
mes il i ad un autre ren 
el me regarda longement 
si ke unk ne cilla neent 
ascun bien dont pencea de moy 
bien uoire ieo uous dirray quey 
ke el uous tent pur nun sachaunt 
si ly pesa de fol semblant 
et de regardz q el uous uist fere 
se moustra ke par contrere 
uu dit assez ne uos souent 
pur naif fol uus tint e tient 
en maye foy trop bien le crey 
kar trop parlay par grant desrey  
a ces moz si ly faut l aleyne 
pasma s en e reuent a payne 
mout doloruousement se pleint 
mout par iert febles e ateynt 
  ay dieu  fait il   com suy deuez 
pur quey me suy tant celez 
puis qe hors de ma terre mui 
unkor ne set nul qe ieo suy 
ia say ieo tant d eskirmye 
en ceste curt n ad un soul mye 
ke plus sache de boorder 
ne de launcer ne de geter 
tant m en suy par orgoil celé 
k asez i suy uil e blamé 
quant issi est kel le feray 
ke suy e dont descoueray 
si m ait dieux noun feray pas 
ke feray donk trerai m en las 
oil certes q el n amereit 
nul si bon chiualer n esteit 
de moy descouerir ceo n est pruz 
uauntise l entendra touz 
kar autrement estuit mustrer 
la pruesce qe par parler 
ey fols uolez uous departir 
certes oil n aurez leisir 
car si estes a tel las pris 
ke amer uous estuit cest pais 
et demorrer enferm e sein 
certes eins m en irroy demain 
oyl si uous auez le quoer 
ieo ne remaindray a nul foer 
poez uous donc aillors aler 
de cest amur si tost seurer 
ne puis remaindre ne partir 
ieo ne me say a quel tenir 
si remaign ne conquerroy pas 
fors ditz quitus e malueis gas 
souent serroy al doy moustrez 
ueez ci ly malueis assotez 
kar ki eyme si finement 
ne se puit courir longement 
se il pres de s amye meint 
par ascun semblant ert ateint 
si ieo suy loins mes qe ie pence 
assez i troueray defense 
kar nul ne saura ne pur quei 
ieo suy pensifs for soul mey 
mes il i ad un autre chose 
mal est batu qe plurer n ose 
n est pas aese qi ad doel 
en perchers k ad a son uoil 
ne se ose mye descourir 
moult melz ly uaudroit le murrir 
morrir par fey garri serroit 
ky puit morrir quant il uoudroit 
allas qe doel ieo ne puis mye 
ceo poise moy kar dure uie 
me fet mener a mout grant tort 
uncore est tut ioye e desport 
coment serroy plus anguisosus 
ore a primes comensons nous 
si ad trop dur comencement 
s il me dure trop longement 
dont sai ieo bien ke saunz dolur 
ne puit lem pas tenir l amur  
issi estriue ipomedon 
il n out unqes meins de son bon 
mains de ioye ne de deduit 
k il ad eu en ceste nuyt 
kar tant souent turne e returne 
tant est pensifs e triste e murne 
k il ne set mye ou cele cest 
s il est en pleyn ou en forest 
n ad par la nut suef soiour 
c est son purpens qe a point du iour 
s en uoet aler se est la fin 
n en saura mot nul ueisin 
tote nuyt ad tel uie ewe 
souent corage luy remue 
mes al derain se tent a cest 
ke de aler uoet estre prest 
mout est douz l entrer en amurs 
mes poy e poy crest la dolour 
si doucement ainz qe len sache 
qe tut le quoer del uentre arache 
ipomedon quant il aiourne 
de son lit leue si s aturne 
mout out le uis teint e palli 
kar il n out rens de nuyt dormi 
si uint deuant luy tholomeu 
e dist li ad   sire pur dieu 
en ceste nuyt q auez eu 
n auez pas bien en pees ieu 
mout uous ay oy suspirer 
et pleyndre souent e turner 
mout auez ew dure nuyt 
et colour e sank uous mut 
uncore uous piert il al uis 
uous estes de mal suspris  
ipomedon pas ne descoure 
a tholomeu le uer de l oure 
ains luy ad feint une mensonge 
  mestre  fet il dont   hidous sounge 
anuyt mout grefment m esperi 
dount tant suy ueins e paly 
estrangement grant mal m ad fet 
a dieu e a uous set retret 
mout ay grant pour de ma miere 
kar songoy qe mon piere 
une des costes out perdue 
quant me membre ly sank de me mwe 
tut le corps me prent a fremir 
ieo quid q ele est prest del murrir 
si uous di bien ke ieo m en uois 
mestre kar issoms de ses boys 
issi qe ne seioms ueuz 
ne uoudrai estre aparceuz  
ly mestres entent sa reson 
ne quidoit oir si ueir noun 
deliurement aprestez sount 
chargeont lor somer si s en uont 
assez dolent s en uunt aunduy 
il pour soy meismes cil pur luy 
la fiere coment qe ly plaise 
ne remaint pas trop en aaise 
s il s en uoit murne od grant hache 
el ne remeint guerres haité 
entre eux est l amur bien partie 
l un plus qe l autre ne sent mye 
mes qe ly cors soient partiz 
si sount les quors d amer onis 
ipomodon issi s en uoit 
en hostage son quer i loit 
mes countre sel un autre en porte 
dont il gueres ne se comforte 
si sount ly quers entrechaungez 
et sount entre els tels amitez 
qe nul de eux n ad ioie ne bien 
ne nul de l altre ne seit rien 
si sont lor quers perdu iloc 
k il ne s ount ne ne sont sanoec 
cil uet saunz quor mes ele l a 
quant el n en seit mot k en fera 
com put lem garder par raison 
ceo q il ne seit s il ad ou noun 
ne cil ne sele ne set ren 
si eront lor quers gardez bien 
coment qe soit de l aloignaunce 
ia n eront mys en obliaunce 
a touz les iours de lor hee 
aura entre eux grant loialte 
ipomedon s en est alé 
ly uadlet sount touz ia leué 
et la forest tut en fremit 
de noise de corns retentist 
iason i uint espuronaunt 
et ueit un chemyn trauersaunt 
quant un poy fut outre passé 
ipomedon ad encountré 
errer le ueit a son herneys 
merueilla s en s estuit en peis 
  compains bel sire ou alez uous 
ia m en uois murne e dolerous 
sire pur quei ieo uus dirrai 
pur un songe dont mult m emay 
bel sire k est coment uait 
uous ad nuls hom de rens mafait 
nanil certes e donc pur quey 
uoillez uous departir de mey 
n ad si haut hom en cest pays 
s il eust uers uous ren mespris 
ke la uengaunce ne fuit prise 
kar la fiere est de grant iustice 
et uous estes mout bien de ly 
si estes saunz congie parti 
partir m estuit noun esteust 
si de nus guerres uus en fust 
si est par dieu certes noun est 
ieo irroy od uous kar tut suy prest 
non ferez uoir e dont coment 
irrez uous ent e ieo neent 
oil uoir par fey noun ferez 
ou ieo irroi ou uous remaindrez 
certes od uus n i puis remeindre  
adonque i comencea a feindre 
et li dist ke il reuendra 
al plus tost q il purra 
il ne ment pas a mon espoir 
kar de touz les motz ad dit uoir 
kar a tel oure a ly uendra 
guerres plus sages ne serra 
  sire  fait iason   quant soffrir 
ne me uoillez od uous partir 
dites ou ieo uous puisse querre 
et dont estes e de quel terre 
ke si uous ci ne reuenez 
a uous uendrai si uous uoulez 
certes iason ne l dirray pas 
ne l dirrez coment ceo est gas 
noun est si est en meie fey 
quant uous si celez pur mey 
or say bien ke ne m amez guerre 
quant si me celez uostre affere  
a cel mot fut il si confus 
a poy ne chet del chiual ius 
de grant ire s euanoy 
trestut tressua e noiry 
et dist quant il pot parler 
  or ne say mes amy trouer 
ore say bien ceo est la summe 
fort est a conustre nul homme  
tendrement plure si li dit 
  bien say qe uous m amez petit 
certes en faz mout durement 
mes il ne puit estre autrement 
ne puis si longes demorrer 
baisez moy si m en uoil aler  
entrebaisez s en sount souent 
plus de centz fetz mon ascient 
iason s en est de ly partiz 
a dolour e mout a anuyz 
mout uolunters le conueast 
bien loins auant se il osast 
ipomodon ne l uout suffrir 
souent se garda al departir 
iason s en uoit tut a droiture 
d aler en la forest n ad cure 
il ne ueit ren ke ly n enuit 
ne preise guerres nul deduit 
uoit s en pensifs trist e murne 
droit uers le pauillon s en turne 
la fiere grant pose iert leué 
ne dormi longe matyne 
del pauillon estoit issue 
a poy de doel q el ne se tue 
el atent ascun auenture 
tost la troua asque dure 
bien quidoit son uadlet ueeir 
mes faut mout a son espeir 
tut ly reront les deez chaungez 
iason s est uers luy aprochez 
del chiual pres de luy descent 
il parlera pitousement 
mout l auisa la damoisele 
et dit   apportez uus nouelle 
damoisele mout qe me poise 
kar a mon us est trop malueise 
coment cheles dites le moy 
dame mout uolunters par foy 
uostre uadlet s en est aleez 
et par moy uous salu assez 
ly quels uostre uadlet estrange 
iames n aurez de ly eschange 
alez oyl pur quey ne say 
ky li mefist nul si fist nay 
eins est son songe k ad songé 
dount a meruaille est desheité  
la fiere entendy la parole 
ne fist semblant ne fut pas fole 
nient pur ceo puys k el fut nee 
n ert de nouele si troblee 
mes el ne fist gueres semblant 
ke ly en fuist ne tant ne quant 
dit ly   bel nes n en poun mes 
amena il tut son harneis 
certes oil uet s en son mestre 
oil ait s en quant ne uoet estre 
si od nous mes eins ly ennuie 
lassez l aler dieu le condue  
purquant qel semblant k el feist 
la uerite mout bien enquist 
e quant el le sauoit de fy 
dount n ot ke coroucier en ly 
  alez bel nez alez alez 
ia mar correy de ceo prendrez 
l um reproue sauez uus quei 
ne tu od mei ne ieo od tei  
mes ele pensa tut le cuntrarie 
  tut altrement le me estoit faire 
mes ke il a mei uenir ne uoille 
n er ia iur qe pur lui ne doille  
iasun s en est de lui turné 
e la fiere l ad reapelé 
  demandastes li uus u num 
dunc il est coment ad a nun 
certes oal mes ne l uolt dire  
mult out dunc einz el quer grant ire 
a sei meisme en pensant dit 
  il ne pot mes se il est marit 
par ma folie le engignai 
e mal beire a mun os bracei  
iason atant d iloc s en turne 
e la fiere s en reueit murne 
uent a sun lit si chet enuerse 
tut deuent neire e teinte e perse 
treiz fiz se pasme en un randun 
si k ele n entent sens ne reisun 
uenue i est curante imeine 
e ueit la dame ki demeine 
tel dol mes ne set l achesun 
ffranchement la met a reisun 
  pur deu ma dame k auez uus 
k ai ia me mort a estrus 
ne ueez uus ke ieo me morir 
metez uostre main a mon quer 
tastez ne me bat nule ueine 
pur deu ma dame  fet imeine 
  dunt auez uus cest mal si fort 
uus sauez qe ceo est grant comfort 
ke dolur ad si se descoure 
kar mult ualt conseil a tel oure 
certes imeine mal me esteit 
n ad suz cel si orible feit 
ke a uus co sachez ne deisse 
e mon conseil ne descouerisse 
dites mei dunc ne seit celé 
ia s ai mult orgoil cumparé 
quel orgoil dame quel d amer 
or me fet d amur trop penser 
ore amer dame ki amez uus 
certes ieo nei sai a estrus 
coment ad nun ne de quel terre 
ne u io l pusse mes aler quere  
a ces moz le quer li failli 
e imeine mult se esbloi 
e li dit   dame ne l celez 
ki est il ke uus tant amez  
en suspirant li respondi 
quant meulz dut dire si failli 
  ias est  fet ele  le estrange ua  
en pece apres si li dist   ha 
dame ne sai qe dit auez 
se uus autrement n asemblez 
kar n i ai entendu nul nun 
ne de parler nul reisun 
io uus dis lo comencement 
mes un grant suspir me suprent 
quant io tu le meulz dire quit 
prenez del mot ke uus ai dit 
si l acreisez un petit 
od ce ke dis metez un lit 
si entendrez assez pur quei 
a la dolur moir e me occi  
imeine dit   ne sai cument 
ua fut uostre cumencement 
apres le ua deistes ha 
le let ouec s aiusta 
uadlet ad nun est issi 
nai ostez le suspir enmi 
dunc l aurez uus bien entendu  
imeine de mut bon sen fu 
ben sout k ele uout le uadlet dire 
mes ne pout pur le grant martire 
ki si sun sens li troble eschange 
  dame est ceo le uadlet estrange 
oil ueir si s en est alé 
iames ne quit ke il seit troué 
auoi dame n aiez pour 
si ai ueir grant kaer cel iur 
par cuuerture tant li dis 
uers li e uers uus trop mespris 
e uers iason ki coupes n out 
cil trop bien l entendi e sout 
uncore donc ne uoil pas saueir 
k amur me poust commoueir 
ore en ai ieo tot le nualz 
e il s en ueit heitez e beauz 
ma dameisele  fet imeine 
  ne seiez mie en ceste peine 
ore sai ieo bien coment co fu 
mes ne l oi pas einz entendu 
bor fust unc la parole dite 
kar uus le uerrez a eslite 
le meillur chiualer del mund  
cele suspire de parfund 
  quidez uus si ke il seit issi 
certes il n est pur el partie 
il est si beauz il est si sage 
si francs e si de bel curage 
mult par ert pruz ia ne faldra 
sachez ke pur el ne s en ua 
lee seez ne plurez lerme 
uus le uerrez a bref terme 
quidez le uus ma bele amie 
ie l sai de fi ne dutez mie 
io dunc me cumforterai 
mes bien sachez ia ne prendrai 
seignur fors lui tant cum io uiue 
mal fera se il lunges m eschiue  
la fere auketes se cunforte 
nient del tut grant dolur porte 
n auera iames del tut sun bon 
deuant co k ait ypomedon 
ipomedon s en uait tut murne 
souent regarde e se turne 
mut par aprent d amur l art 
kar il en ad mut bien sa part 
sis mestres en ad grant tendrur 
e grant pite de sa dolur 
e dit li ad   sire merci 
pur quei estes uus si mari 
dites le mei ne me celez 
mut uolenters qant le uolez 
a uus ne dei pas celer 
mestre ie moir par trop amer 
bel sire ki amez uus si 
la fiere dunt sui malbailli  
ipomedon atant descuuere 
a tholomeu trestut l ouere 
les paroles li ad retreit 
e les regarz k il ourent fait 
tholomeu dit cum affaitez 
  bel sire uus esmaiez 
kar certes il n est nul mester 
mes ore uus fetes cheualer 
kar ieo uus sai de tel uigur 
ke mult serret de grant ualur 
pus si alez de terre en terre 
uostre pris e uostre los quere 
kar bien sauez k ele ad uoé 
ke ia n ert nuls de li amé 
se il n est uaillant e pruz 
k il as armes uenquie tuz 
io en ai ioie ke uus amez 
kar a tuz iurz meulz en ualdrez 
kar cil ki aime par amur 
de plus conquert pris e ualur 
k il se peine d estre a tut dis 
plus francs plus pruz de meulz apris 
par fei mestre uus dites ueir 
e io l frai a mon poeir 
uus frez bien  fet tholomeu 
  e si uus desire par deu 
a grant leisir poiez atendre 
a cheualerie entendre 
k ele ne prendra uan barun 
ke seit en ceste regiun 
kar uus se deu plest tant ferez 
e mult par serrez aloez 
quant ele ora de uus parler 
iames ne uoldra autre amer  
ore se cumforte ipomedon 
quanqes cil dit si semble bon 
aukes a cumforté se tient 
un autre auenture li uent 
a poi de terme tute preste 
ki ne uaut gueres meulz de ceste 
ore uus dirrai quel auenture 
dunt la nuuele fut mult dure 
ipomedon eire a espleit 
loinz el chemin deuant lui ueit 
uenir un curleu tost errant 
e une boiste od brefs portant 
en sa main un bastoun portout 
e curte cote de sei out 
solleres de cordewan fretez 
legerement fut aturnez 
mult tost se sunt entrecuntrez 
li curleus l i ad saluez 
ipomedon l esgarde mut 
li quer li chiet e fremist tut 
kar l un dit ke li chier se espert 
d un dol ainz ke il seot descouert 
ipomedon dit al uadlet 
  sufrez amis un petitet 
si me dites dunt uus uenez 
e u alez e ke querez  
li uadlet esteit bien apris 
  io ne sui pas de cest pais 
de poille sui nurriz e niez 
tut ceste an pres me sui penés 
si k a uint iurz auera un an 
ki ai sufert trauail e achan 
tut dek a la mer d engleterre 
ne quit k ait une sule terre 
u ne me seie trauaillé 
de chef en chef quis encerché 
e beaus amis ki querez tant 
sire un uadlet ke ie demant 
coment ad nun ipomedon 
est co dunc amis pur sun bon 
si m ait deus sire ne sai 
mes quant del pais m en turnai 
malade esteit mut la reine 
uncore ore de languir ne fine 
cil est sis filz ke uois querant 
se uus en sauez tant ne quant 
ffranc hom gentilz si m enseignez 
kar durement en sui greuez  
ipomedon d ire trepeille 
  oez  fet si   mestre merueille 
aueré est co ke uus dis 
de grant folie m entremis 
quant ieo me feins de cunter songe 
unc a bon chef ne uint menconge 
dunc n oi einceis asez dol 
certes ore uoldreie mun uoil 
ke le quers me creuast el piz 
kar n ad si chaitis mal bailliz 
en ceste siecle cum ieo sui 
e tuz iourz ert e tuz iurz fui 
asez dit ueir li saiue autur 
ke apres un doil uenent plusur  
lores se pasma e chiet aual 
enmi cel chemin del cheual 
dunc ueissez dolent sun mestre 
nuls hom plus irez ne poust estre 
ses cheuous trait sa barbe tire 
grant doil demeine e dure martire 
e li curleus de sue part 
ipomedon reuent a tart 
al curleu dit quant pot parler 
  ore poiez amis returner 
alum ent mestre alum nus ent  
muntent e mult s en uont dolent 
e mult errent a grant iorneis 
e trespassent citez e cuntres 
n unt un point de suiur eu 
deske a barlet sunt ia uenu 
uncore est uiue la reine 
mes la mort li est pres ueisine 
ipomedon ne targa pas 
deuant se mere ignelpas 
est uenuz tost senz demurer 
asez out dol a l asembler 
mes li uadlet esteit mult sage 
pur lui refreinst mult sun curage 
e de sun mal recumfortut 
ele a quanqes li pout 
el li ad priueement dit 
  bel fiz entendez un petit 
un conseil uus uoil descouerir 
quant uei qe pres sui dei morir 
bel chier fiz uus auez un frere 
unkes ne l dis al uostre pere 
ne seit nul hom fors uus e mei 
pernez cest anel de mun dei 
pur la mei amur si s gardez 
iames de uus ne l ostez 
e cil qe l anel conoistera 
en fin uostre frere serra 
e uus issi le conustrez 
par mei autrement ne l sauerez 
il le set bien quant il parti 
ffut entre nus deuisé si  
ipomedon cest anel prent 
hetez en est si est dolent 
hetez de ceo q il aueit frere 
dolens k il ne sout u il ere 
quant ele out sa reisun finee 
sa beneicun li ad dunee 
la reine ne uesqui gueres 
ben ad deuisé ses aferes 
ses aueirs partiz e dunez 
as estranges e as priuez 
unc tel dolur ne fut menee 
cum il en funt par la cuntree 
unkes el mund pur nuli mort 
n ot tel dol ne tel desconfort 
unc dame ne fust depluree 
ne plus pleinte ne regretie 
ne fut nuls ke la cuneust 
ki pur sa mort dolent ne feust 
li rais forment s en descumforte 
mes de lui unt fet cum de morte 
enterré l unt richement 
en un sarcu d or e argent 
la est la reine posee 
la plus franche unkes fust nee 
ipomedon pas ne targa 
a sun pere armes demanda 
e il li dunat uolenters 
mut ert de lui priuez e chiers 
e fist od lui e pur s amur 
trente cheualers en un iur 
ipomedon uolt ke sun mestre 
deust od lui cheualer estre 
e il li dist k il ne uoleit 
k en pece ne recouereit 
seruant ne uadlet tant l amast 
de lui seruir tant se penast 
kar il set tant de sa franchise 
ke ben li rendra sun seruise 
de tutes les teches ki sunt 
n ad nule meudre en tut le munt 
ke un pusse fere en nule guise 
ke de rendre home sun seruise 
li plusur perdent feintete 
e li plusur par malueiste 
si reueum de bien malueis 
e auerunt meuldre eur uers tuz 
ke n auerunt ceus qe sunt mut pruz 
une rien sei dunt sui seruir 
od bel seruise couent eur 
cil ki tuz iurs sens eur sert 
en fin tut sun seruise pert 
gariz est qi ad bon seignur 
ne faudera ia k il n ait onur 
ne remeint en mei ke li men 
ne me fait grant honur e ben 
ipomedon est cheualers 
pruz e hardiz uaillanz e fiers 
n oi parler de nule terre 
u il eust trubuil ne guerre 
k il n i alast e eust le pris 
ia ne fust si lointein pais 
d tuz le cheualers de france 
conquist il le pris od sa lance 
par la marche de normandie 
out le pris de cheualerie 
par flaundrez e par burgoigne 
e par aluerne e par gascoine 
mes nul saueit k il fu 
k a ses homes out defendu 
ke pur nul rien ne deissent 
ne dunt esteit ne descouerissent 
e tutes terres u il uint 
bel auenture li auint 
se il li uenist a uolente 
assez eust esté amé 
de dames e de dameiseles 
de bien curteises e des beles 
il ne uout pes tut el pensa 
kar sis quer ia ne partira 
pur nullui amur de la fiere 
tant par l aime de grant maniere 
il out grant dreit car ele eime lui 
mult par s entreamerent ambedui 
e chescun pur autre meint dol out 
e nul d eus autre ne sout 
ore repeirum a la matire 
dunc uus me oistes deuant dire 
de calabre reparlerums 
de la terre des baruns 
si ont ben deus anz passés 
ke ipomedon s en ert turnés 
en meint terme ki mult meins dure 
auient suuent meint auenture 
cil de calabre unt souuent guerre 
suuent est troblee sa terre 
kar lur ueisins tuz les plusurs 
lur rendirent mult grans esturs 
eschar lur sembla de la fiere 
mult la heent de grant manere 
k ele out refusé plusurs d eus 
si en unt mult grans ires e dols 
s asemblerent tut li barun 
e si unt entre eus parlé 
k a la fiere seit ben mustré 
k ele se conseille de seignur prendre 
ne uol plus suffrir ne atendre 
kar trop i perdent leidiment 
de lur terres e de lur gent 
e si ne l poent plus suffrir 
ffort lur est si tenir 
senz cunseil senz meintenement 
ne l uoldrai mes suffrir neent 
cum il unt dit issi unt fet 
mult deatalente cest plet 
a la fiere ne set qe faire 
kar ele i uait duble cuntraire 
ben ueit ke n est pruz l escundit 
e l ottrier li ualt petit 
kar meulz uoldra perdre la uie 
e de terre estre fors partie 
a tuz dis mes ke estre dunee 
e richement estre espousee 
a nul autre home ke a sun drui 
k ele out tuz iurz tant cher tenu 
mut ert de grant sens durement 
as baruns respunt sagement 
  seignurs bien sai co est la ueire 
uos conseilz dei ben par tut creire 
e fere mult uoz uoluntez 
mes un bref terme ne dunez 
e de co me purpenserai 
cil k a uint iurz uus respundrai  
li barun forment la hasterent 
e mult engressement parlerent 
e asez li unt dit suuent 
maulueise atente ad cil ki pent 
  nus attendum mut malement 
l um destrut nus e nostre gent 
e uus n en uolez cunseil prendre 
n est mie bon issi attendre  
la fiere est mult de grant saueir 
mut prie de terme aueir 
ne li chaleit cument alast 
mes qe li tens auant passast 
io quit k ele le delaira 
tant lungement cum ele purra 
un barun i out de la terre 
riches hom fut e pruz en guerre 
drias out nun mut li pesast 
se la guerre tost finast 
mes il ne l uout nul semblant fere 
ne uout a ceus estre a cuntraire 
ne uout pas sul mes q il fust pruz 
desdire le cunseil de tuz 
uolentiers queist l acheisun 
se il poust par nule reisun 
ke il n out seignur en la terre 
kar plus qe pez cuntre terre 
deuant eus tuz ad dit en halt 
  seignurs baruns se deu me salt 
uers uostre dame mespernez 
cheles le terme li dunez 
se co fu un de uoz ueisins 
de murdres u de larruns 
kar par dreit l esgardreit 
al meins uint iurz de terme auereit  
cil ueient qu il dit uerite 
si l unt le terme duné 
mes mut le firent a enuiz 
pernent cunge si sunt partiz 
la fiere remeint mult pensiue 
en sun curage mult estriue 
trop penser est malueis dedut 
ele ne fine ne iur ne nuit 
e grant tristur sa uie meine 
a une feiz apele imeine 
  imeine cheles qe frai 
cument e quei lur respunderai 
oi auez cum mi barun 
me unt ferement mis a reisun 
mut lur est poi de ma dolur 
trop me unt assis bref le iur 
dame se uus plest uus auez tort 
al men espeir cum io recort 
ne seuent pas uostre penser 
ke nului uoillez amer 
ben le quit sertes dameisele 
querez dunc plus bele 
bele sor ke m en loez uus 
uus sauez ben tut a estrus 
ke co est en fin tute la sume 
qe iames ne prendrai autre humme 
ffors le ualet que tant amai 
e aim e tuz iurz amerai  
imeine respunt cum femme 
ne serreit troué un regne 
une sule al men ascient 
ki de un engign fallit nient 
la u treis cenz hummes faudereient 
ne di pas ke bones ne seient 
mes sens unt les cumunal 
mut seuent de ben e de mal 
n eit ia sage pur nule ren 
ki n entent le mal e le ben 
le ben funt eles mut souent 
kar ne quit al men escient 
ke pur rien sachent nul mal faire 
se n est en un sul iur paire 
imeine dit   dame entendez 
si uus dirrai ke uus frez 
al k as baruns pris auez 
quantqes il querent lur grantez 
mes itant lur dites auant 
li reis uostre uncle est mult pussant 
si est chef de uostre conseil 
e il uus sunt humme feeil 
bien deiuent ueer e entendre 
ke uus ne deuez seignur prendre 
se par lui nun pur nule guerre 
kar de lui tenez uostre terre 
trop auriez uers lui mespris 
mes li reis uenge en cest pais 
e uus ferez senz plus targer 
ceo qu il uus uodra cunseiller 
sauez pur quei dit le uus ai 
bon est qe seit mis en delai 
dedenz le terme dameisele 
purrez oir autre nuele 
e nus entretant puruerum 
alkun altre bon achesun  
la fere dit a la meschine 
  trouee m auez la mecine 
e le confort de ma dolur 
bien passerum cest primer iur  
le iur qe mis fut del respuns 
ne s ublient pas les baruns 
ne uolt un sul de eus remaneir 
bien quident lur respuns auer 
si ourent il mes pas n aueient 
icel respuns cum il uoleient 
li baron uont de ceo parler 
e comencent a estriuer 
li un uolent ke al rei parout 
ceo qe uolt l un l autre desuolt 
anfiun un quens de la terre 
il cuueita plus pes ke guerre 
riches hom fut mes ueulz esteit 
mut esteit saiue e mut saueit 
e mut reesteit pruz e curteis 
mut sout des ancienes lais 
le plus sage home ert del pais 
kar grant pece ad k il out apris 
cest anfion parla premer 
e dist   mut nus poum irer 
ke nostre dame par orgoil 
nus deit mener a tel tribuil 
ele nus ad trop en sa iustise 
e asez petit tuz nus prise 
souent nus ad mis assai 
li ne cheut mes k ait le delai 
sachez en respit le mettereit 
dis anz ki suffrir le uodereit 
dihez aie ieo cum culuert 
de meie part se il ert suffert 
ele mult tost segnur prendra 
u mun seruise e mei perdera 
ne pus perdre k ai perdu 
mes enemis me unt tot tolu 
e pur quei ne prent ele segnur 
uncore i ad en cest honur 
en france en puille u en sezile 
de bons cheualers teus dis mile 
dunt uolenters sens plus atendre 
doust mult bien aukun d eus prendre  
il dist ueir mes pas ne l saueit 
en ces terres aukuns aueit 
k ele prendreit mut uolenters 
n i aureit ia un sul dangers 
amfion parla mut par ire 
tant fut irez ne pout plus dire 
drias est tost leué en pez 
  sire amphion ne esmeruellez 
n ad pas uncore trente anz co quit 
ne eusez si parlé ne dit 
pur trestut l or de ceste terre 
des ores uus estoit hair guerre 
de li tenez tant riche fius 
e tantes terres e tanz lius 
si un riche rei uus meust guerre 
tenir deussez uostre terre 
e uers uos enemis defendre 
mes k ele uousist si barun prendre 
ke li reis ne l seust sis sire 
si l deueriez uus cuntredire 
certes ki ele li lorra 
gueres de quer ne l amera 
mes si l uoleient li barun 
ele demande mut grant reisun 
e nus si feimes cum sages 
al rei enueum nos messages 
de noz parz e de par la fiere 
io si uus uolez l un d eus ere 
uus amfion reseez l un 
si seit nostre cunseil cumun 
si ateignum tut cest afere 
s ele fet pur ben u pur contrarie  
amfion mult se aira 
de co qe drias si parla 
mes cil ceo fist seurement 
kar mult fut de grant hardement 
n out en kalabre de sa main 
si bon uassal ne si certain 
amfion forment irez fut 
e nekedent bien aparcut 
ke tuit li barun se teneient 
od drias kar reisun aueient 
en sun quer pensa   se puis uiure 
el n ert pas si uncor deliure 
pur co lunges ne remeindera 
a bref terme seignur prendra  
un poi apres dit a drias 
  ore fetez uus de mei uoz gabs 
si ieo fusse de la iuuente 
u de quarante anz u de trente 
tut feisse el mun escient 
tel uei parler mut quointement 
einz qu il eissist de ceste place 
li sanc li saudereit de la face  
drias entent ben ceste language 
tant est irez a poi ne s enrage 
  oez de cel ueil asote 
unc cel iur ne fut aiurné 
ke uus fussez de tel uertu 
ke reuilasse uostre escu 
ceo est la custume des antis 
quant de ueillesce sunt surpris 
dunt ceo uoilent a teus auanter 
ke de ceo rien ne pot menbrer 
a deus quel ieo fui a cel tens 
cum ere pruz e de grant sens 
cum ere de grant hardement 
cum uencqui cel turnement 
cum purrunt les iofnes saueir 
se il mentent u se il dient ueir 
malueisement le mustrez ci 
ke unkes ne fussez pruz ne hardi 
mes ke seez de grant hee 
si deueriez la uolentee 
aueir se el ne pussez faire 
mes ore uus est tut a cuntraire 
e si sachez ben a estruz 
uncore s en uendra ele par uus 
autre gre saueir ne uus deit 
ke li reis li eust toleit 
terre e alez par forfaiture 
trop auerium fet grant leidure 
si deusum sufrir tel chose 
mes ceo n auendra mie en pose 
k en dites seignur barun 
est uus auis co seit reisun  
li barun un bien entendu 
ke co q il dist grant reisun fu 
bien sieuent qe li reis est teus 
si pruz si fiers e si curteis 
trop auereient uers lui mesfait 
se feissent senz lui tel pleit 
tost serreient desheitez 
se li cunseulz fust ceus donez 
communement unt esgardé 
le primes seit al rei mustré 
purueient tost les queus irrunt 
e al rei ces brefs porterunt 
il unt esleu baruns treis 
des plus sages e plus curteis 
l un fut drias l autre amfiun 
e li tierz fut eurimedun 
tost unt a la fiere mustré 
cum il unt dit e deuisé 
ele grante ceo qe fait unt 
cil prennent les brefs si s en uont 
li message s en sunt alez 
de haster s en sunt mut penez 
tant unt erré de uile en uile 
tut seins sunt uenuz en sezile 
le rei unt troué seint e dru 
e cil li sunt mut bien uenu 
mut par lur porte grant honur 
ne uoldrent fere lunc sugur 
mes mustré li unt cum sage 
de chef en chef tut lur message 
il les escute bonement 
les bref q il aportent bien entent 
mut sagement lur respundi 
  seignurs uus en irrez de ci 
e a mes humes parlerai 
a bref terme uus respunderai  
li reis en ad mut tost parlé 
capaneus li ad loé 
k il aut od eus en cele terre 
e ost l achesun de la guerre 
li reis ceo est mut tost cunseillez 
as messages est repairés 
e lur ad dit ke de l aler 
se facent mut tost aprester 
mande a ses humes natureus 
sis los e sis cunseille est teus 
k il apres eus mult tost irra 
e lur pais adrescera 
par le comun cunseil d eus tuz 
teus ert desus ki est desuz 
a un meis les ad tuz asis 
k en fin l auerent en lur pais 
li message d iloc s en turnent 
poiez saueir pas ne suiurnent 
reuenuz sunt e as baruns 
unt mut bien rendu lur respuns 
e si l runt mustré a la fiere 
queqes ele pensastat mut bele chere 
ffist del rei e de ses amis 
ke uenir deueiont el pais 
io qui se cest an n i ueneit 
de plus dolens ne serreit 
ki chaut cument k il seit alé 
ffemes n unt pas tut ublié 
de purueer lur point auant 
ie qui k ele se puruerrat tant 
k ele suffrerat la pudre as oilz 
e as iofnes e as plus ueulz 
ne l ferat pas del tut endart 
k el en auera mut bien sa part 
l un dit suuent en reprouer 
ke teus quide autre engingner 
est ensignez al chef de tur 
de ren si suuent cum d amur 
meleager cils reis antis 
ne ublia pas le iur asis 
les plus sages de ses baruns 
e les anciens a sumuns 
n i uolt nul mener des iolifs 
od grant bruit eissi del pais 
od grant cunrei od grant herneis 
mut eire ben cum riche reis 
capaneus od lui i uait 
gueres de demurer n unt fait 
tut dreit al iur qe numé fu 
en calabre est li reis uenu 
la fiere ad oi la nuuele 
par semblant mut li sembla bele 
pur quant coment ke fust de li 
li poples mut s en esioi 
mut est ignele renumee 
ia sauent tut par la cuntree 
ke meleager est uenuz 
ore i uient ioueus e chanuz 
tut sunt li barun asemblé 
a candre la riche cite 
n out a cel tens si riche uile 
n en calabre n en sezile 
trestut ces qe dire l oirent 
mut par cuueitent e desirent 
oir le respuns de la fiere 
ki tant ad esté en arere 
de prendre seignur orguilluse 
estute e fiere e dedeignuse 
  ki ert cil q ele prendre uodera 
ki tant de bons refusé a  
la fiere eissi od grant noblei 
hors de candres cuntre le rei 
mut se entrefirent bel semblant 
en la cite s en unt atant 
desqe einz el chastel sunt uenuz 
u noblement sunt recruz 
cel iur aese suiurnerent 
mes li barun ne se ublierent 
el deman quant le iur parut cler 
al rei uunt lor bosoig mustrer 
li reis entra en un uerger 
od lui meint bon cheualer 
asis s est lez une funteine 
dunt l ewe esteit clere e seine 
un lorer i out de une part 
quant tut le plus eschaufe e art 
li soleuz od sa grant chalur 
de meins n auera l ewe freidur 
la s est meleager asis 
e meint noble hume e de grant pris 
la fiere est el uerger entré 
mut par ert el bele e acesmee 
e od lui trente dameisels 
mult bien uestues e mut bels 
cescun ert de beaute si fine 
ke poust estre reine 
e par beaute e par corsage 
e de bounte e de parage 
mes la fiere tant bel fut 
des autres bien dame parut 
deuant les autres est uenue 
d un uermail cendal est uestue 
li manteaus fut de uair furré 
legers fut cum el tens d este 
auketes fut curt bien li auint 
a ses ataches sa main tint 
si qe le manteus entre oueri 
e li beau cors parut parmi 
n esteit pas furré li blianz 
ne l uoleit pas pur le grant chauz 
de chef en chef lacé esteit 
sa nue char parmi pareit 
tut des la centure en amunt 
bel out le cors gent e runt 
blanc out le piz blanche peitrine 
asez plus ke flur d aubespine 
entur sun chef out un cercel 
de fin or oueré ben e bel 
ke ces cheueus ensemble tint 
estrangement bien li auint 
la crine par fut si tres bloie 
sul de l esgarder fut grant ioie 
a deus tresces trecee esteit 
plus ke or esmeré reluseit 
a un fil d or fut galuné 
cele femme ne fut unke nee 
si bele l oust ne si fine 
plein pe a terre li traine 
ki dunc ueist cel large frunt 
la greue traitice amunt 
li beaus oilz les regars si dulz 
mut le tenderent sage e pruz 
ki l esgardast enmi le uis 
ke de s amur ne fust supris 
clere face out cum flur de lis 
bele bouche od simple ris 
les leueres un poi espessettes 
pur ben beser aukes grossettes 
io ne quit mie ke nature 
les oust fet de tel mesure 
ffors sul pur beser ducement 
mut est musart ki cest n entent 
les espalles out si bien faites 
cum se fussent de mains purtrettes 
les hanches basses le cors gent 
n i out a reprendre neent 
e lunges e dreiz aueit les braz 
lassés de freseaus e de laz 
ne parut rien parmi l orfrais 
ffor la char blanche cum neifis 
les mains out blanches lungs deiez 
teus mil la uirent cele feiz 
dunt chescuns pur s amur fremist 
dunt ele unkes garde ne prist 
quant si beaus out les membres tuz 
k en dites uus de cel desuz 
ke nus apelum le cunet 
ie quit qe asez fut petitet 
uers le rei uait un poi ruui 
ki estrangement la enbeli 
puz cel tens k adam fut furmez 
ne li munz primes estorez 
ne se sout pener nature 
k el furmast tel creature 
par estudie ne par penser 
ke pus i poust asener 
ke unkes si bele poust faire 
ne de cors ne de uiaire 
teus treis cenz i out asemblé 
ki einz cel iur furent amé 
quant si bele uenir uirent 
plus l amerent ke il einz ne firent 
neis cil ki unc ne en penserent 
de sa grant beaute supris erent 
n i out si ueil ne si chanu 
ne fust pur li tut esperdu 
li reis si io l osue dire 
aukees celeement suspire 
ne fust entre eus le parente 
trop de fin quer l oust amé 
ben uit trop serreit grant beslei 
kar il ert mut leaus en sei 
se ore la ueist ipomedon 
il ne auereit gueres de sun bon 
cil ki la uist en sa seisine 
tant l ama de bon amur fine 
aukun de sons est en la place 
n i faudera mie ke il ne sache 
kar si curleus i ert uenuz 
ki sages e pruz e quointes fuz 
cil ke od lui cum einz uus dis 
ert primes uenuz el pais 
quant il n i uindrent fors eus treis 
cist garz fut uaillanz e curteis 
ben sout les estres del pais 
si sires l aueit la tramis 
nuueles oir l enuea 
de la ren ke il plus ama 
cist uadlez out nun egeon 
mut par l ama ipomedon 
la fiere deke al rei uenue 
li reis saut sus e la salue 
pus est deiuste li asis 
cil ki l esgardent enmi le uis 
asez dient celeement 
  ne nus esmerueillum neent 
se ceste est fere e orguilluse 
nun seignur prendre desdeignuse  
amfion co ne pensat mie 
la rencun drias pas ne ublie 
mut ert rednables e parlers 
en piez salli trestut premers 
  riches reis entendez a mei 
uers uus dirrai si cum io crei 
sire  co dient cist barun 
  desoremes serreit bien reisun 
ke la fiere preist seignur 
trop est guastee cest honur 
n i garra fors seignur prendre 
ki garder la pusse e defendre  
li reis respunt   beaus dulz amis 
k en dites uus de cest pais 
de ki l auez uus purueu 
auez li uus nul eslu 
sire ele est en chois de plusurs 
ki trestuz l eiment par amurs 
dunt ele n ert pas desparagee 
ne auilé ne abeissee 
ueez le fiz le duc d espaine 
dunt ele ad tenu grant engaagne 
beas sire reis co m est auis 
riches hom est de grant pris 
n at si pruz desk en sa cuntree 
la serreit ele mut ben dunee 
si uus di ben ke se il ne l a 
e li e nus tuz destrura  
drias out la face uermaille 
en piez sailli et dit   meruaille 
poez seignurs de lui oir 
cum ore uus uolt trestuz hunir 
estrange parole ad ore dite 
uolt ke doinsum a lui erite 
al plus fort ke seit en un regne 
la fiere uostre dame a femme 
n ert ia granté ne suffert 
ki uus ad le point descouert 
ore sai ben e peca soi 
amfion ke uus l amez poi 
bel sire rei ore m escutez 
se io di ben ore l entendez 
uus ne deuez uoleir neent 
ke pur nullui enticement 
uostre nece seit espusee 
u sauuement ne seit duné 
ia uerrez un sul herite 
ki en ses garcons se delite 
ke ia pusse pur nule ren 
ffemme ennuerrer ne tenir ben 
mes tuz iurs groing li portera 
par testemonie tel i a 
ki en ceste cuntree meint 
sa femme asez de lui se pleint 
sire gentil reis  fet drias 
  ne tenez mie cest en gabs 
ceo est un mester ke femme het 
kar quant ele l aparceit e set 
iames sun barun n amerat 
uis li est ke toleit li ad 
trestuz le meulz de sun deduit 
e meriene e iur e nuit 
sauez uus reis ke nus facez 
a lui meisme en cusellez 
ele est mut ueciee e sage 
e reset plus de sun curage 
e meulz set u sis quers se trait 
tuz iurz ala issi e uait 
ke femme plus sun quer crera 
ke nul autre u amer uodra  
amfion l ot mult desdegné 
de mal talent frunchist e greegne 
  oez  fet il   danz reis bel sire 
ne deuum nus auer grant ire 
drias l ad tuz iurz maintenue 
en la folie u s est tenue 
peca k ele eust pris barun 
ne fust drias od sun sermun 
il ad tuz iurz si desturbé 
trop nus ad malement greué 
li ne chout mes ke terme eust 
ke iames duné ne fust 
ne uus peist amis  fet li reis 
  drias ad dit cum curteis 
de femme prendre e espuser 
n est mie a billette iuer 
ne ualt plus le repentir ren 
la u s est pris se tenge ben 
il deit par uus estre esgardé 
e aukes a sa uolente 
e se ele dit ben nus le fruns 
e se nun de tut le leiruns  
uers la fiere se dunc turnez 
  bele nice kar en parlez 
la fiere en riant se dresca 
e ses plus priuez apela 
ne ublia mie dan drias 
ne tint pas sa parole a gabs 
ele l apele un poi li suzrit 
kar mut li plout ceo qe il out dit 
la fiere out tost sun cunseil pris 
  uus m estes tuz uerais amis 
ieo ai ia  fet el   treis choisi 
de l un d eus ferai mun ami 
l un est le fiz le rei de russie 
e l autre est duc de normandie 
le tierce est fiz le rei de irlande 
ke mut me requert e demande 
mes n ai uncore ben enquis 
quel de ces treis ert mis amis 
mes c il uolent un petitet 
suffrir sul desqes al matinet 
si lur dirrai tut mun purpens 
est uus auis ke co seit sens 
certes  fet drias   dame oil 
li reis est tant francs e gentil 
ne uus suprendra pas co quit 
kar le terme est asez petit  
a ces paroles returnerent 
al rei tut issi le mustrerent 
li reis entent e li barun 
k ele ne demande fors reisun 
li termes est dunez issi 
atant se sunt trestuz parti 
li reis s en uait e li son tuit 
mut suiurnent a grant deduit 
asez i out beiure e manger 
autres deduz tresqe al chucher 
la fiere est en la chambre entree 
unke ne fut si trespansee 
cum ele est ore kar ele ueit ben 
de plus repleitir n i ad ren 
mut ce esteit le iur esforcee 
pur sun uncle d estre auisee 
mes ore est uenu en cel liu 
tuz entendera a l autre giu 
ore reest entré en grant peine 
a sei ad apelé ismeine 
  uus sauez  fet ele   bele sor 
coment e pur quei io me mor 
ben auez ueue bele amie 
cum ai esté ui asaillie 
co ke io ait dit ne pus desdire 
de treis homes m estoit eslire 
si ne me sai al quer tenir 
kar mulz uodreie le murir 
ke le meillur de ces treis prendre 
meulz uoil desheritee atendre 
a tut dis senz prendre mari 
ke del tut perdi mun ami  
la fiere tut en plurant prie 
  cunseillez m en ma belle amie 
certes ma dame ieo ne sai 
mes une ren uus en dirrai 
quel autre cunseil pot l um quere 
quant uus uolez meulz uostre terre 
tute perdre ke uostre ami 
ffors del descouerir tut issi 
certes imeine co n est pruz 
idunc s en gabereint tuz 
quant si riche uou ai uoé 
si auerai un uadlet amé 
ke unc ne fist cheualerie 
a tuz dis serreie hunie 
pur deu imeisne ore entendez 
si ieo mesdi ne l me celez 
se pusse tant bele preer 
e uers le rei si engigner 
ke il fist aukes de mun pru 
pur meintenir mun riche uou 
ke a un terme uousist attendre 
e un turnement ci prendre 
ki sulement treiz iurz durast 
ke le pris d iloc en portast 
certes io l prendrei a seignur 
ia n atendereie auant le iur 
kar se mis amis est en uie 
io ne quit pas ke il le lest mie 
ke il ne uenge se deu me salt 
si il nul ren as armes ualt 
e se il ne uent dunc sai io ben 
ke de pruesce n i ad ren 
ne io dunc nul destrece 
s il n ad en sei mut grant pruesce 
ne l auerai ia a nul for 
mes qe hum me deust creuer le quor 
certes imeisne ben uus di 
u il del tut le ferunt si 
u io tut le pais perderai 
autrement seignur ne prendrai  
imeine l ot e si en suzrit 
mult li plest ceo q ele li ad dit 
  dame ore seez recunfortee 
ore estes a dreit asenee 
ore auez cunseil a estrus 
unke mes si bon ne eustes uus  
par matinet quant l aube escreue 
meleager de sun lit leue 
tut sunt asemblé li barun 
en un pre desuz le daniun 
e li reis e la fiere i uont 
enmi cel pre descenduz sunt 
amfion ne se est pas targé 
deuant eus tuz ceo est adrecé 
dit al rei   sire ses baruns 
uodreent oir lur respuns  
la fiere le esgarda suuent 
ieo quit k ele ne l ama neent 
de mal talent tute roui 
deliuerement en piez sailli 
un poi de parler se hasta 
  amfion uus ne l frez ia 
ke io uoille prendre a segnur 
kar n est ore pas de tel ualur 
e pur neent tant me hastez 
io quit qe ia n i partirez  
ele fist ben k ele l estucea 
hui mes gueres n en parlera 
la fiere dunc parole al rei 
e dit   sire entendez a mei 
uus e ces baruns ke uei ci 
mut de bon quer requer e pri 
ke tel chose me cunseillez 
ke pur mei blasmé ne seez 
ben sauez tuit uoi ai fait 
mult harreie ke il fust deffait 
kar atant serreire hunie 
a tuz les iurz de ma uie 
mes se il uus ueneit a talent 
de assembler un turneiment 
a treis iurs sulement durer 
ki le los en purreit porter 
ki ke il seit de quel parage 
io l prendrai mut de bon curage  
li cheualer quant il l oirent 
estrangement s en esioirent 
ceschuns a haute uoiz se escrie 
  sire ne l cuntredites mie  
en cel pre teus sis mil aueit 
dunt chescun grant ioie en aueit 
chescun quidout par hardement 
ben ueintre le turneiement 
tut li plusur cest granterent 
e al rei mut ben le loirent 
li reis aparcut erraument 
ke tut le uolent bonement 
otreié l ad par bon amur 
a quatre meis asist le iur 
ke cil des estranges pais 
i poussent estre al iur assis 
e si unt le liu deuisé 
desuz le dangun enz le pre 
amfion gueres ne parla 
e nepurquant ne li pesa 
l autrui sens uault plus ke le son 
ffemme set ben fere sun bon 
e dunc sunt femmes mut pruz 
ke si engignent nus trestuz 
ueer poez qe mut sunt sages 
quant li reis e tut sis barnages 
e li de deus regnes 
sunt deceu sul par deus femmes 
li barun se sunt tuz partiz 
les uns lez les autres marriz 
ki ke seit baut ne enueisé 
amfion n est gueres heté 
il al tort car tute la terre 
est apesee de la guerre 
li reis quant cel cunseil fut pris 
s en est alez en sun pais 
egeon ne se ublia mie 
mut out en li curteis espie 
ben ad ces oueres entendu 
e en sun quer ben retenu 
hors de calabre tost s en turne 
a barlet uent pas ne suiurne 
a sun segnur ad ben mustré 
quanques cil ourent deuisé 
tut li ad cunté le manere 
e cum il uit bel la fiere 
cum ele de sun eine talent 
demanda le turneiment 
ipomedon mut se esioi 
a tholomeu l ad dit issi 
ki durement deu en mercie 
  sire ore auerez uostre amie 
co est co ke io uus dis 
ore uus penez d auer grant pris 
mestre  fet il   quant seur sui 
ke en pece ne en prendra altrui 
ne m en uodrai trop haster mie 
de cunquere si tost m amie 
deuant co qe ai tant quis 
e tant purchacé tant los e pris 
ke l um entende par resun 
pur tut si io sui pruz e nun 
mestre sauez qe io uodreie 
ke nul ne sache qe io seie 
io uoil de cest pais partir 
le rei de cezille seruir 
mestre souent fet cil qe sage 
ki set ben cuurer sun curage 
meint home en tel liu se decouere 
ke meulz li uaudreit celer sa ouere 
meins ualt trop dire ke celer 
ki s i sauereit amesurer 
cil ki mut parole souent 
ne se pot astenir neent 
ke aukune feiz folur ne die 
le bel teisir est curteisie 
le fous se il parole tus tens 
aukune feiz ahurte a sens 
ne uoil si mestre arester mes 
asez ai cheuaus e herneis  
li mestres respunt bonement 
  sire al uostre cumandement  
ipomedon ad cunge pris 
de sun pere e de ses amis 
od lui en meine pucele 
sa cusine ert e mut fut bele 
od lui enmeine treis destrers 
e bons braches e bons leuerers 
e osturs e beaus esparuers 
ben uolanz e sors e muers 
les treis cheuaus k il meine od sei 
el munt n aueit si riche rei 
ki teus treis poust esliger 
ne pur or ne pur nul dener 
li uns ert blancs cum neif negee 
e out la crine si deugee 
n out si sueue seie el munt 
mut ert ben fet gros e runt 
remuant as esperuns tendre 
de treis esteit cestui le meindre 
li uadlet qe celui menout 
une lance blanche portout 
ffermez i er un penuncel 
d un blanc cendal bon e bel 
e la sele blanche reesteit 
al destrer mut ben aueneit 
e cil reportout un escu 
de mut bon duble e blanc refu 
ki ces blanches armes porta 
tuz iurz deuant les autres ua 
neent loinz mes un petitet 
apres uent un autre uadlet 
ki remeine un bel destrer sor 
ke plus reluist ke ne fet or 
meins esteit mes mut ert beaus 
tost alanz e prest e ignaus 
cil reporte un escu uermail 
ki flambeie cum soleil 
une lance teinte ensement 
de bon sinople sur argent 
od l ensegne uermeile e bele 
e uermeille esteit la sele 
tutes ces armes sunt uermeilles 
reflambeantes cum esteiles 
li uadlez ki uent al drein 
un neir destrier meine en main 
od un curt peil mut relusant 
riche cheual ert e ben grant 
el munt n en out si bele beste 
de crupe de col e de teste 
mut ert de bones aleures 
en mores e en terres dures 
le poust l un senz estancher 
quatre iurz poindre a eslesser 
e la sele ki sist desure 
asez fut plus neire ke meure 
e si reesteit neire la lance 
od une neire quonussance 
e li uadlez ki n ert pas fol 
un neir escu porte a sun col 
apres eus uenent ces uadlez 
ki meinent leuerers e brachez 
tholomeu reest apres uenu 
sur un grant chacur tundu 
pruz ert e forz cil chacur 
e cil semble ben ueneur 
entur sun col porte un corn gros 
e un bel arc li pent al dos 
a sez arcuns mut ert curteis 
pen sun hacac e sun churneis 
asez out saetes e draz 
ses chens li uunt de tutes parz 
ipomedon reueint apres 
aukettes loinz neent trop pres 
pur la pudre q i esteit 
loinz de sa route se teneit 
cescun iur tant cum il errerent 
si ordenement alerent 
e si n unt gueres suiurné 
ore sunt en sezile entré 
en une forest sunt uenu 
li bois ert uerz e ben foillu 
e cel boins retentist 
e des chanz des oiseaus fremist 
perent ces foilles e ces flurs 
ki aime dunc pense d amurs 
ipomedon pas ne se ublie 
ke il asez ne penst de s amie 
un sun ke il out fet uet chantant 
sur un bel palefrei amblant 
bel tens feseit e grant chaline 
il meisme adestra sa cusine 
legerement uestuz esteit 
un mantel d un samit aueit 
de sun col l aueit aualé 
andui les pans aueit ieté 
sur le col de sun palfrei 
mut cheuache par grant noblei 
e pur la hadle out un chapel 
de fresaus aturné mut bel 
a or purtreit a beaus butuns 
unc si blancs ne de pouns 
chauces aueit d un paile freis 
unc plus riches out quens ne reis 
uns esperuns out de fin or 
en inde le out fet un mor 
les peres sul ke il aueit 
uns reis esliger ne l purreit 
asez chauauche par grant brut 
la dameisele k il cundut 
ffut uestue enueisement 
ne l puis tut descriure neent 
el bois unt lungement erré 
gueres n esteit del iur passé 
ne ne fut mie trop matin 
uers palerne uunt le chemin 
iloc out surné li reis 
e la reine pres d un meis 
meleager esteit cel iur 
e il e tut si ueneur 
chacer en la forest uenu 
il out ses cumpaignuns perdu 
trestus fors capaneus 
e un uadlet il n i out plus 
un grant cerf ourent acuilli 
ki pres de cel chemin chai 
li reis le fit dunc escorcer 
e desfaire e enhardeiller 
la rute est pres d iloc uenue 
li reis ad la noise entendue 
il se esmeruaille e si saut sus 
  auez oi capaneus 
une grant gent poez oir 
leus en cel chemin uenir 
bien ad cinquante anz e deus meis 
ke en ceste terre ai esté reis 
unc meis n oi rute errer 
ne cheualers herneis mener 
ne sai se cil uenent cunquere 
u pur destrure notre terre  
li reis un poi d esfrei aueit 
kar a cel tens custume esteit 
ke nul cheualer ne menout 
herneis ki pris cunquere uout 
sul sout uenir sul sout aler 
e sul sout les armes porter 
si l firent en chescune terre 
e chescuns ses auentures quere 
en liure ai truué e ueu 
ke ipomedon li primers fu 
ki unc od lui herneis mena 
e ki si fetement erra 
io ne l di fors de cheualers 
ki dunc esteient custumers 
d aler par tut de terre en terre 
pur bones auentures quere 
cist saueit asez tost de ren ne mesprist 
ben pur quei il le fist 
li reis a sun neuu parla 
ke al chemin aut li cumanda 
pur sauer mun quel gent co sunt 
e dunt uenent e u il uunt 
capaneus i est alez 
al chemin les ad encuntrez 
ueit ces cheuaus e ces escuz 
ki tut auant i sunt uenuz 
e ces brachez e ces leuerers 
ces osturs e ces esperuers 
e puis celui ki apres uint 
la pucel ke il al frein tint 
estrangement se esmerueilla 
pur quant mut bel les salua 
  sire  fet il   li reis m enueie 
ki ci est pres de la ueie 
sauer ki est u en alez 
e si uus guerre u pes querez 
amis io ne coueit pas guerre 
est co li reis de ceste terre 
oil amis dunt i alez 
de meie part le demandez 
se il uot iloc parler a mei 
u io ci atendre le dei 
kar mut l ai desiré e quis 
uenuz su de lointein pais 
ensemble od uus al rei irreie 
a dreiture si io saueie 
a ki bailler ceste meschine 
ke ci ueez en ma seisine 
mes si li ueneit a pleisir 
bien purreit desqe ci uenir  
capaneus s en turne atant 
e uent al rei esperunant 
e dit li ad   entendez sire 
une nuuele uus sai dire 
pus ke fustes reis curunez 
ne de l uire qe fustes nez 
ne ueistes de tant pur tant 
si bele gent el munt errant 
ne ne uestes unkes mes 
si beaus cheuaus ne tel herneis 
si beaus oiseaus si beaus uadlez 
si beas leuerers si beaus brachez 
lur sire est asez iuuenceaus 
mes mut est alignez e beaus 
e si meine un dameisele 
a mei semble q ele est mut bele 
uestuz sunt enueisement 
mut errent aruteement 
mande uus sire se il uus plest 
a uus uendra en la forest 
mes il meine une sue amie 
e pur co uus requer e prie 
se uus plest la aprocher 
kar mut la het iloc lesser  
li reis esteit curteis e produm 
  capaneus ore i alum 
ne quit pas ke seit gueres loign 
ke il uenge ca n est nul bosoign  
li reis est al chemin alez 
gentilment les ad saluez 
ipomedon pas ne se ublie 
asez saueit de curteisie 
  sire reis  fet il   de loins uenc 
od la pucele ke ci tenc 
pur la bunte pur la franchise 
ke l um par tut le munt deuise 
ke est en uus kar ieo ne pas ne creie 
ke al munt ait un si noble rei 
ne si haut hom ne si uaillanz 
si larges ne si despendanz 
pur co sui ca uenuz uus querre 
mut ai erré de terre en terre 
sachez ke el mund n ad rei terrestre 
od qe seruir uodreie estre 
ffors sul od uus ke io uei ci 
pur les grans bens ke en ai oi 
e ceste qe est ma cusine 
uodreie seruist la reine 
se uus estes de tel bunte 
cum est par tut le mund parlé 
asez uus plarra mun seruise 
seruirai uus par tel deuise 
cum io sempres uus dirrai 
autrement ne uus seruirai 
seruirai uus par co couenant 
reis se uus estes uaillant 
cum l um dit e si aloez 
mut uolenters me retenderez  
li reis mut sagement respunt 
  amis se deus ioie me dunt 
uus etes mut beaus cheualers 
io uus retendrei uolenters 
se trop grant surfet ne querez 
dunt ieo seie trop auilez  
li reis a capaneus dit 
  mut unt erré las sunt co quit 
od eus uus en estot aler 
e desk a la cite mener 
al plus bel ostel al plus cher 
ffetes les mut ben herberger  
capaneus fut mut gentil 
e mut deboneire esteit il 
  bel sire  fet il   ben le gre  
li reis remeint cil sunt alé 
desqe palerne uenuz sunt 
le plus bel ostel choisi unt 
e sunt tuz descendu iloc 
e dans capaneus ouoc 
tholomeu ad fet aprester 
ben tost unt mut riche disner 
ben set ke li reis demurra 
deuant uespre ne reuendra 
quant a l ure del manger uint 
capaneus od lui reuint 
asez sunt seruiz richement 
li mes uenent espessement 
es beles cupes de or fin 
clare piement mure e uin 
mut i ont seruise plener 
e ben sunt seruiz al manger 
tholomeu prist al mes derain 
une cupe d or en sa main 
listee de peres preciuses 
mut cleres e mut uertuuses 
bien i out de fin or uint unces 
mut i out parmes e iagunces 
emeraudes e calcedoines 
rubiz gernetes e sardoines 
escharbucheles e grisolites 
diamandes e amatistes 
topaces e meinte turcheise 
ki la coupe out out grant richeise 
mut i out grisophas e iaspes 
e quatre parz out quatre aspes 
deus de liois e deus de iuoire 
uuerees a ouere trifoire 
ki la cupe funt si fermer 
ke l engin funt fort a truuer 
del cuuercle esteit le pomel 
de un mut grant safir cler e bel 
la gent del felun garisseient 
cent liures de fin or ualeient 
ipomedon la cupe prist 
e puis a capaneus dist 
  amis cumpainz a uus beuerai 
par te deuise cum dirrai 
uus en auerez l autre metre 
ke desoremes seit l amiste 
entre uus e le cumpaignie 
e l amur e la druerie 
e ceste cupe uus l auerez 
e pur m amur la retendrez  
capaneus la cupe prent 
mut l en mercie bonement 
e dit   si ad mut riche dun 
ore doinst deu ke le guerdun 
uus rendre kar iur de ma uie 
ne remeidra la cumpaignie  
cel iur unt turné a deduit 
tant ke il procha uers la nuit 
li reis est del bois reuenu 
il out mut bel dedut eu 
si s en reuent trestut heté 
quant il unt a la curt mangé 
ipomedon uait a la curt 
capaneus ki deus honurt 
i uait od lui mut uolenters 
mut i out deus beas cheualers 
desk en la sale sunt uenuz 
ipomedon esteit uestuz 
de un riche paile cler e freis 
de chef en chef bendé d orfreis 
une coife out al chef posee 
de benet a fin or listee 
ample out le uis e aukes fier 
mut sembla ben bon cheualer 
mut out fiere regardiure 
e out curte la cheualure 
asez halt estaucez esteit 
kar de tresces cure n aueit 
mut eime plus a turneer 
ke de ses cheuous aplanier 
mut esteit de bel estature 
bel cors od lunge furcheure 
li dui cheualer auant uenent 
main a main de pres se tenent 
li cheualer cuntre eus saillirent 
e places a seer lur firent 
ipomedon les en mercie 
e dist   seignurs ne uus peist mie 
tant ke io ai parlé al rei 
bel sire ore entendez a mei 
ui mun seruise uus offri 
ore sui a uus reuenuz ci 
uncore uus ofre mun seruise 
mes io uus dirrai en quel guise 
si teus estes cum l um uus fait 
ne quit qe ia me seit suztreit 
le dun qe ieo demanderai 
ne remaign pas se io ne l ai  
li reis le ueit de grant manere 
bel hume e de hardie chere 
  beaus amis  fet il   dite mei 
quel dun demandez uus e quei 
pur or pur auer pur deners 
n ert pas lessé qe uolenters 
ne uus retenge se uolez 
kar merci deu io en ai assez  
ipomedon al rei ad dit 
  d or e d aueir m est mut petit 
kar asez en ai en ma terre 
mes un autre dun uus uoil requere 
dans se il uent a pleisir 
la reine pusse seruir 
e si ke l un m apeaut sun dru 
pur el ne sui a uus uenu 
bel sire reis si uus uolez 
un poi auant me grantez 
ke nuls ne pusse a chambre aler 
pur la reine auant mener 
ffors sul mei si pleisir uus est 
assez li serrai tuz iurz prest 
si uus restot reis granter 
ke ausi la pusse remener 
e si me grantez bel sire 
un poi ke io uus reuoil dire 
quant pur li uois si fetement 
beser la pusse ducement 
sul une feiz la beserai 
autre fiez quant la remerrai 
se ore estes reis de riche quor 
ia ne l desdirrez a nul for 
e si uus di ben une ren 
ke io la seruirai mult ben 
kar io sai asez de riuere 
e si de bois mut de grant manere 
si ne la seruirai pas de el  
li reis respunt   unc n oi tel 
oez seignurs ke cist ad dit 
par parler perderat il petit 
ki ore le uousist de tut creire 
il auereit fet sun pru an eire 
beaus duz amis ki estes uus 
ffer dun querez e orgeillus 
bel sire tel le uus ai quis 
ne remeindrai en cest pais 
se le dun ne me grantez 
ore frez co ke uus uodrez 
ore sai io ben si l puus ueer 
quanqes l um dist n est mie ueir 
ottriez reis u io m en uois 
ben truuerai seignur a chois  
li reis se esffreie un poi de l ire 
en eines est ne set ke dire 
mut le het a lesser partir 
e mut le dute a retenir 
capaneus e cil ke furent 
entendirent e aparcurent 
ke li reis en serreit huniz 
se cist uassaus fust si partiz 
de lui par si poi de achesun 
al rei loent tut sil barun 
ke il le retenge uolenterz 
mut pert estre bons cheualers 
la reine mut l esgarda 
mun escient ne li pesa 
meleager quant il l entent 
ke il estre ne pout autrement 
e quel uoleient li barun 
tut li ad granté cel dun 
cil est remis od la reine 
baillé li ad sa cusine 
unkes pur tant cum il i fu 
ne nuls dunt il ert uenu 
ne ne sout hume del regne 
par quel nun i fut apelé 
nuls ne l set ne nul ne l deuine 
ffors le cheualer la reine 
dru la reine ert apelé 
bien i ad ia deus meis esté 
estrangement i fut amez 
kar il saueit de chens asez 
plus ad il sul pris ueneisun 
ke li reis e tut si barun 
estrangement est ben de curt 
n i ad un sul ke ne l honurt 
la reine sert bonement 
e si la bese mut suuent 
si cum ses cuuenant esteit 
la reine pas ne l haeit 
se il eust mustré sa ualur 
ele l eust amé par amur 
mes si l le fra autrement 
cuntendra s en plus quointement 
ne li uint pas a uolente 
ke il iames d autre seit amé 
ffors de la fiere ke ert s amie 
ne quert autre amer en sa uie 
ipomedon tel uie meine 
il ne fut iur de la semeine 
ke il n alast en bois chacer 
il ad de asez fet meins plener 
ke il n ert quant il uint el pais 
a merueilles i ad cerf pris 
en la curt i out mut cheualers 
de ben uaillanz e pruz e fiers 
e custume est par tut le munt 
u cheualers ensemble sunt 
ke il parolent d enueisures 
e cuntent de lur auentures 
de dames e de drueries 
e de beles cheualeries 
tuz iurz quant il issi parlerent 
e les pruesces recorderent 
ipomedon de el parla 
e la parole aillurs turna 
quant il cutent cheualeries 
il recounte de ueneries 
cil parolent de forz esturz 
e il de brachetz e de ostourz 
cil cuntent de turneemenz 
e il de chens igneaus e lenz 
cil cuntent de bons cheualers 
il de ueautres e de leuerers 
cest mut suuent entre eus auint 
cil tuz iurz sa riote tint 
sa riote ad tant meintenue 
ke en la curt est par tut seue 
asez unt tuz de lui parlé 
e se sunt mut de lui gabé 
ipomedon le saueit ben 
mes il ne ne li chaleit de ren 
cum il plus parlerent il plus fist 
e plus en parla e plus dist 
tuz le tenent a fin malueis 
mes mut par est beaus e curteis 
ore aproce hatiuement 
li termes del turneiement 
meleager pas ne l ublie 
mut mande grant cheualerie 
mut i ad summuns cheualers 
e il i uienent uolenters 
entre deus mers n aueit terre 
des yrlande a la ruge serre 
dunt ne uenent mun escient 
a cel riche turneiement 
meleager i est alez 
bons cheualers i meine asez 
de ses nurriz e de ses druz 
en calabre est od eus uenuz 
od lui i meine la reine 
e dames e meinte meschine 
ffiles des prince e de ducs 
e cheualers treis mil u plus 
li reis n est pas del tut alé 
a candres la riche cite 
mes il remist a un chastel 
d iloc a deus liwes mut bel 
la reine iloc remeindera 
quant le turneiement serra 
cil chastel fut mut ben asis 
el plus bel liu de cel pais 
la forest est tut enuirun 
ki dure tresqe al dangun 
de candres la u fut la fiere 
de bestes esteit mut pleniere 
ipomedon mut ben le sout 
kar mut suuent chacé i out 
il conuist mut ben la forest 
ore ad asez ce ke il plest 
li cheualer ke la suiurnent 
de aler s acesment e aturnent 
ffunt haubercs e chauces roller 
e heaumes e brans furber cler 
ffunt remender lur armeures 
e croperes e cuuertures 
ffunt atacher ces penunceaus 
es heaumes laz mettre e freseaus 
e funt afermer en ces lances 
guimples de druerie e manches 
e funt reteindre ces escuz 
pur estre de meus coneuz 
ipomedon e il ke feit 
quant cil funt si il en bois uait 
de autre ren point ne s entremet 
par semblant len fut petitet 
mut est dolent capaneus 
il l aime tant ke ne pot plus 
cil ama mut il out grant dreit 
io quit ke asez plus ramereit 
s il en soust co ke io en sai 
mes cel ert uncore en delai 
ne l sauera pas mun escient 
a cest premer turneiement 
capaneus aparceit ben 
ke a sun cumpaignun n est a ren 
de aler a cel turneiement 
mut l aresune ducement 
  cumpainz sire ke fetes uus 
ia sauez uus tut a estrus 
e si en estes mut ben certain 
ke li turneiz ert pus demain 
e uus n en fetes nul semblant 
ke uus en seit pui ne grant 
a cheles kar uus aturnez 
e uos armes tost aprestez 
ia auez uus mut beaus cheuaus 
beles armes e bons uassaus 
se uus uolez ensemble irruns 
tuz iurz ensemble nus tendruns 
e al gisir e al manger 
al iuster e al turneer  
quant cil oi parler de iuste 
semblant li fet ke mut li custe 
respunt par semblant de grant ire 
  auoi ne l deussez pas dire 
ore sai io bien ke io n ai mie 
de uus si bone cumpaignie 
cum deuant cest quidoue aueir 
amis se dire uulez ueir 
uus sauez mut ben par mes anz 
queus fut li premers cuuenanz 
ke od le rei nostre seignur fis 
uus i fustes co m est auis 
de seruir la reine ben 
senz entremettre d autre ren 
io l ai serui a mon poer 
co poez uus mut ben sauer 
ne m estes pas bon cumpaignun 
ki me uulez a nun resun 
issi seuerer de sun seruise 
io ne l fraie en nule guise  
capaneus quant il l oi 
tel ire n out pus ke il nasqui 
de lui s en part e trist e murne 
uers le rei uncle s en turne 
de chef en hautre ad recordé 
e li respuns li ad mustré 
de sun estrange cheualer 
ki ne uout pur tut sun prier 
ne pur sunt amonestement 
aler deske al turneement 
  cheles  fet li reis   est co ueir 
co poez uus mut tost saueir 
sire pur deu kar i alez 
ensemble od lui de cest parlez  
li rais i uait od lui parler 
mut le prent a amonester 
ke il se aturt e k il od eus aut 
e il respunt   se deu me saut 
ore oi grant merueille e desrei 
co n affereit pas a bon rei 
ke il ia desdeist pur ren 
tenir deit sa parole ben 
se cuuenant ne me tenez 
uois m en e a deu remanez 
mei est auis cunter purrai 
en tutes terres u uendrai 
cum estes leaus e uerrais 
sachez io n i demurrai mais 
se ne pus seruir la reine 
ele est leale e enterrine 
e mulz tent cuuenant a mei 
ke uus ne fetes sire rei  
li reis s en est turné de iloc 
e dan capaneus ouoc 
li reis l ad dit a la reine 
il n i ad dame meschine 
ke il lui ne s en uoist gabant 
mes il n en fist unkes semblant 
tut ausi enueisez esteit 
cum deuant co estre soleit 
en la curt n ad grant ne petit 
quand il le ueit ke il ne s en rit 
tut l apelent le bel malueis 
mes mut le tienent a curteis 
la reine quant ele l auise 
mut li pesa d estrange guise 
suuent maldist sa destinee 
ke en si bel cors out ubliee 
la pruesce qe n i est mie 
mut en est dolente e marie 
a sun os l oust retenu 
e de lui eust fet sun dru 
cument ke il fust mun escient 
ne l hai pas trop durement 
les k en la chambre erent 
la reine suuent gaberent 
suuent par eschar dit li fu 
  dame ueez la uostre dru 
cist cunquerra mut ben la fiere 
par suuent aler en riuere 
e od ses chens en la forest 
le turneer en respit est  
li reis ueit al turneement 
mut par i meine bele gent 
la reine remet iloc 
sun cheualer remeint ouoc 
suz candres est li reis uenu 
li tref real est mut tost tendu 
el mund un sul si bon n aueit 
un aigle par en sun aueit 
mut par ert bone e ben oueré 
trestut de fin or tresieté 
par tel engien ouerez esteit 
quant li gardeins del tres uuoleit 
a poi de uent getast teus criz 
par tut le pais fust oiz 
en sun bec un escharbucle out 
ke les nuiz tel clarte ietout 
ke el pais ueist l um entur 
si cler cum se il fust de grant iur 
le tref ert d un bon drap de seie 
ne quit qe iames nuls home ueie 
nule si oueré ne plus freis 
desuz ert bendé d un orfreis 
deus espaunes aueit de le 
as cordes fut afermé 
il n i aueit corde atachee 
ne fust de seie ben dugé 
e les estaches ki s teneient 
tutes de mut fin or esteient 
bons est li tref e tenduz est 
a une part fut la forest 
mut par esteit li reis senez 
entur fist fere grans fossez 
dunc ueissez cuntes e baruns 
tendre al culpe es paueilluns 
ces herberges ces loges faire 
uin e char e uiande atreire 
ore i asemblent mut grant gent 
cil ke sunt deuers occident 
se creient tut a l oer del bois 
asez i ad beaus lius a chois 
dunc uent le fiz le rei de yrlande 
cum il ad nun si nus demande 
monesteus fut apelez 
il ert de nuuel adubez 
il out meleager serui 
e de enfance l aueit nurri 
e il out dunc fet cheualer 
il le tint mut priue e cher 
e si uus dirrai une ren 
de la reine ert aukes ben 
cist out mut bele cumpaignie 
bons cheualers e gent hardie 
il out de sa priuee gent 
cheualers mut pruz desk a cent 
ki tuz sunt durement hardiz 
sis peres les tuz out nurriz 
ke mut de grant ueillesce esteit 
cist la terre tute teneit 
il ert mut pruz de grant manere 
e mut out amé la fiere 
mut le tenent si hume a sage 
e ben le quident en lur curage 
ke il par pruesce cumquera 
le pris e ke la fiere auera 
ore uent li dux de normendie 
e ad gent fere e esbaudie 
desk a seisante cheualers 
il meisme ert iombles e legers 
n out pas del tut deus meis passez 
ke sis peres fut enterrez 
e cist fut sires de la terre 
nestor out nun mut ama guerre 
grant pris out de cheualerie 
e fut eissuz de normendie 
si quide ben en ceste terre 
par armes la fiere cunquerre 
io quit ke asez s en penera 
kar de fin quer amé l a 
ore i uent li quens de bretaigne 
mut i meine bele cumpaigne 
cinquante cheualers mut pruz 
mut furent legers e estuz 
e il refut pruz e uaillant 
e si quidut mut ben par tant 
la fiere auier par sa uigur 
amé l out par grant amur 
reis i uent de denemarche 
e tuit cel deuers cele marche 
cum de norwehe e de gutlande 
e de horkenie e de islande 
de escoce une lointaine terre 
sunt uenuz pur lur pris cunquerre 
uenuz sunt del plusurs pais 
li bois est mut espes asis 
de loges e de paueilluns 
a reis a cuntes a baruns 
mut i ad grant orguil de ca 
il n i ad mie meins de la 
la cite est mut ben herbergee 
mut i ad enz fere medeiee 
e cel part dehors la uile 
out pauellus plus de dis mile 
uenez i est le dux de espaigne 
e out od lui en sa cumpaigne 
deus cent cheualers mut uaillanz 
e fers uassaus e cumbatanz 
il meisme par esteit si pruz 
k il ne quidout pas pur trestuz 
ke il par dreite cheualerie 
n ait uncore la fiere a amie 
tant ert fers e pruz en estur 
amé l out de grant amur 
cil quide ben par amfion 
auer de lui trestut sun bon 
amfion ert de grant ueisdie 
e cil de grant cheualerie 
e si quident mut ben cumquere 
e la fiere e tute la terre 
antentor esteit cist nomez 
mut ert desuez e forsenez 
si rout od lui mut fere gent 
pres tuz de sun cuntenement 
huit iurz deuant mort fu sun pere 
il de nuuel dux de espaigne ere 
antentor out un penuncel 
de un cendal uermeil bon e bel 
io quit ke en la chambre a la fiere 
l out cusue une chambererre 
mes la fiere pas ne saueit 
a ki le penuncel esteit 
amfion aueit engigné 
ke la fut cusu e taillé 
ie quit ke mut li custera 
se il la primere iuste en a 
de loherenc i uin uns reis 
draes out nun mut fut curteis 
cist i meine de ces amis 
treis cent cheualers de grant pris 
cil fut li plus francs hom del munt 
e tuit si cumpaignum resunt 
mut ert de ses humes amez 
il fut des armes mult alosez 
ne quide pas ke il ne cunquere 
trestut calabre e la fiere 
uenuz est li reis d alemaigne 
fers est e tent tut a egaigne 
e tuz les cheualers del munt 
e tuz ceus ki uenuz sunt 
ne quide il pas ke un sul lui uaille 
e si requide tut senz faille 
ke nuls l ose par mal regarder 
il quide ben estre senz per 
il esteit uassaus merueillus 
mes tant fut fers e orgeillus 
ke il teneit de nuli cunte 
ne suffrist pas lunges sa hute 
ke il ne se uengast cruelement 
kar mut out od lui bone gent 
isemenun orguillus out nun 
cist quide mut ben resun 
ueintre tut le turneement 
e la fiere aueir ensement 
de flaundres est uns quens uenuz 
ben largement ad cent escuz 
cist i maine en sa cumpainie 
tuz les cheualers de ruissie 
dirceus out nun mut fut fier 
el mund n out meudre cheualer 
ke l um le teneit a cel iur 
la fiere amoust de grant amur 
cist quidout pur sunt hardement 
bien uettre le turneement 
autres en uenent asez 
ne poent ci estre acuntez 
ne pus pas tuz lur nuns descriure 
kar il i auereit trop a dire 
ore est ia uenuz al serain 
li turneis deit estre al demain 
tut le plus riche ke unke fu 
unc ne fut de oil si bon ueu 
ore oiez del dru la reine 
ke de seruir la pas ne fine 
mut est escharniz e gabez 
e il fet bel semblant asez 
il out cel iur en bois chacé 
e mut i out bien espleité 
quant la reine fut entree 
e sa chambre ou il la out menee 
quant il la out ducement besee 
une parole ad comencee 
si la dist aukes hautement 
li plus lointeins mut ben l entent 
  dame ore les lessez turneer 
e reuoil aler chacer 
certes n auera coup ne colee 
quant reuendrai od ma menee  
atant s en est de iloc parti 
les puceles ki l unt oi 
mut unt de lui gabé e ris 
dient   oiez dame quel pris 
uostre dru cuueite a aueir 
ne uout gueres coupes recuuerir 
dehez ait ore sa grant beaute 
quant tant i ad poi de bunte 
mar fut sun sens e sun seruise 
unc beaute ne fut pis asise  
ne grant beaute ne grant richesce 
ne esgardent gueres a pruesce 
ne lur chaut li uilains dist ueir 
u il se uolent aseer 
beaute richesce ne ambleure 
u s aseent ne prenent cure 
ipomedon atant s en uait 
de lur gaber ne tent nul plet 
al porter est tut dreit alé 
ki les portes de la cite 
e les clefs des portes garda 
un gros anel d or li duna 
od une iaspe precieuse 
ke mut ert bone e uertuuse 
pus li ad dit   sire porter 
io aim mut le dedut de chacer 
e uus sauez qe ceo est la fin 
ki n est al bois aukes matin 
il pert le meuz de sun dedut 
beaus amis chers ne uus ennuit 
se il uus ueneit sire a pleisir 
einz q il fust iur uodreie issir 
e se la porte n est uuerte 
trop i auerai leide perte  
cel anel ad pris li porters 
e dit li ad   beaus sire chiers 
ben en frai uostre requeste 
uostre demande ert tut preste 
mes ke uoillez a mie nuit 
ia par mei ne perderez deduit 
tant cum en cest pais serrez 
ne iur ne nuit ia n i fauderez  
ore est ipomedon heitez 
a l ostel uait si est cuchez 
einz qe il cumence a aiurner 
ad fet ses humes tuz leuer 
e ad fet tuz ses chens cupler 
e fet sun blanc cheual mener 
ses blanches armes porter fet 
cornant hors de la cite uet 
quant desuz le chastel passa 
a tuz ses humes cumanda 
corner cil le funt hautement 
mut grant noise funt durement 
e li brachet pur les corns crient 
teus se esueillent ki mut s en rient 
les puceles mut s en gaberent 
e a la reine en parlerent 
  dame entendez cum uostre dru 
est ia uers le turnei meu 
ne uoilt pas estre le derein 
asez i ert par tens demain  
ipomedon en bois entra 
deske a un ermitage ala 
la descent e se fet armer 
a tholomeu prent a parler 
  beaus deuz amis en bois alez 
e de ben fiere uus penez 
quant auerez fet uostre dedut 
ci m atendez cuntre la nuit 
de ceste place ne muuez 
tant ke mun cors ci reueez  
des l ermitage out un fosse 
aukettes parfunt e ben le 
cil fossez cum ligne dreit 
desuz le dangun atieneit 
si ke l um la aler poust 
senz co ke nuls l aparceust 
ke uus dirrai plus lung cunte 
ipomedon sun cheual munte 
un blanc escu a sun col pent 
la blanche lance en sun poin prent 
ffermez i ert un penunceaus 
blanches cume neif finement beaus 
il n i meine autre cumpaignie 
ffors un uadlet u mut s afie 
ffilz a un barun de sa terre 
il out serui en meinte guerre 
ipomedon atant s en turne 
al dangun uent e il aiurne 
grant noise i out en l eniurnee 
de corns retentist la cuntree 
le guetes ki cornent le iur 
dunt par la plaigne erent plusur 
ipomedon est ia eissu 
suz en l eor s est arestu 
asez apres desuz le dongun 
despleié ad ia sun gunfanun 
el feutre tent sa blanche lance 
dunt uentele la cunssance 
de iuster semblant ben feseit 
li guetes ke el dongun esteit 
l ad ia mut ben aparceu 
il ne s est pas lunges tenu 
a la fere se escrie en haut 
  leuez dame se deu me saut 
io ue ia un cheualers uenir 
trop i purriez ia demurer 
io uei ia un tut apresté 
od un blanc penuncel fermé 
e blanche lance e blanc escu 
sur un cheual set blanc kernu 
il est tut blancs cist cheualers 
a conoistre est asez legers  
la fiere se esueilla atant 
e leuat sus de meintenant 
ore leuent par le chastel tuit 
e leue la noise e le brut 
la fiere ne uolt plus demurer 
a estres uet pur esgarder 
sis quers asez en eines pent 
mut dute le turneiment 
kar ele ne set k en auendra 
ne ki ert ke a seignur prendra 
del fer duc d espaigne ore orrez 
dunt ca deuant oi auez 
ke amfion ad tant meintenu 
de la uile est primes eiseu 
e amfion od lui ueneit 
od trestuz les forz qe il poeit 
il i out od lui de ses priuez 
deus cenz cheualers alosez 
quant eisu sunt de la cite 
li dux ad premerein parlé 
  seignurs la uei un arester 
ke se porofre a iuster 
pri uus si cum m onur amez 
ke uus trestuz si arestez 
ueez uus cum il se desreie 
la premere iuste en ert meie 
kar io l ai asez cuueitee  
lores se tent tute se mednee 
e cil s en parti d eus mut loign 
io quit se il out grant bosoign 
laidiz tres ben estre poust 
einz qe par eus sucur eust 
li blanches cheualers ne se mut 
uenir le uit en pes s estut 
cum cil ki mut sout del mester 
de suns le lessa eslugner 
li dux antentor uers lui uent 
cum cil ke de ren ne se crent 
il out un uermeil penuncel 
ffermé el gleiue od un frecel 
de l escu se clot lance alugne 
ne uot plus suffrir ke il n i goigne 
ipomedon l i ueit uenir 
ne fet pas semblant de guenchir 
la destrer broche lance abesse 
de grant randun uers lui se eslesse 
mut se entreuenent irascuz 
si se entreferent es escuz 
ne quit ke unkes en la cuntree 
eust iuste tant esgardee 
de dames ne de dameiseles 
de cheualers ne de puceles 
li dux antentor ert mut pruz 
e mut hardiz e mut estuz 
n ad pas del tut a lui failli 
amunt en l escu le ferri 
desuz la buche l asena 
ke li gleiues parmi passa 
od tut le gumfanun pendant 
si ke del hauberc iazerant 
plusurs de maeles deschauele 
dereit en coste de la mamele 
guenchist li fers esmoluz hors 
ne l ad pas adesé le cors 
grant fut li coups ke cil duna 
la lance en escles uola 
li blancs cheualers mut pruz fu 
a cheual se est mut ben tenu 
il ad referu antenor 
en cel escu burni a or 
un coup mut ruste e mut pesant 
dreit enz la pene deuant 
l ad estroé e purfendu 
a poi ne l fert parmi 
mes li fers en coste guenchi 
tres parmi le braz le ferri 
de sun col en porte l escu 
andeus les estrieus ad perdu 
ipomedon mut s esuertue 
loinz del cheual el champ l estriue 
al coup duner mut se aira 
le lance en cent peces brisa 
li uadlet uit ke cil chai 
al frein ad le destrer seisi 
ipomedon aillurs entent 
sur celui se tent uassaument 
tant malement le demena 
ke de asez tart trop li sembla 
ke il a lui rendi se fust 
einz ke nului le sucurust 
cist ad la iuste premereine 
cument ke il seit de la dreine 
ore uus redirrai de la fiere 
cum ele le fist en quel manere 
un uadlet aturné aueit 
ke de lances seruir deueit 
celui ke al turneement 
meuz iustereit e plus suuent 
co fut iasun le sons cusins 
ke mut ert pruz e gent meschins 
la fiere li ad granté 
ainz ke cist turneiz seit passé 
armes auera al derein iur 
e uint uadlez pur sue amur 
iasun al turnei uenuz fut 
ipomedon ben le conut 
ias pas lui ne cunesseit 
mes une lance ke il teneit 
li ad mut de bon quer baillee 
ueit ke en lui est ben enplee 
ipomedon la lance prent 
e l en mercie ducement 
pus li dit   uadlet ki est tu  
cum se unkes ne l eust ueu 
  sire io sui un dameisel 
chosin la dame del chastel 
ki ci m enueie a cest turnei 
e io des lances seruir dei 
celu ke meuz iustera 
e des autres le pris auera 
e si uus di sire a estrus 
pris auez le plus orgeillus 
ke seit en cest turneement 
d espaigne est dux mun escient 
si ad mut d estrange manere 
amé ma dame la fere 
mes ele l at tuz iurz mut hai 
ore i ad il del tut failli  
ipomedon quant il co sout 
estrangement grant ioie en out 
pus li ad dit mut bonement 
  beaus amis fetez mun present 
a la fiere de cest destrer  
puis si ad dit al cheualer 
  par la fei ke uus me deuez 
tut dreit en cel chastel alez 
deske la fiere en cel daniun 
e a li uus rendez prisun  
quant cil ad la parole oie 
meuz uodreit la mort ke la uie 
e dit li ad   sire merci 
meuz ke uus m ociez ci 
ke uif auge deske al daniun 
e a li me rendre prisun  
ipomedon dunc li respunt 
  amis se deus ioie me dunt 
u uus prisun uus i rendez 
u la fiance i mei uus frez  
mut i out dunc maiurs leautez 
el secle ke ore n i ad d asez 
li dux munta a queque peine 
iasun a la fiere le meine 
e si li ad mut gentement 
del cheualer fet sun present 
mut en fist la fiere grant ioie 
dunc apele imeine la bloie 
  ore uus dirrai sor une ren 
l atente auum enpleié ben 
purquant ben sai qe mis amis 
n est pas uenuz en cest pais 
de lui ne auerum mes cumfort 
pruesce i faut u il est mort 
ore ueez cel blanc cheualer 
mut est hardiz e pruz e fier 
pucele de grant renumee 
serreit mut ben en lui sauuee 
sur tuz les autres del turnei 
ma druerie a lui otrei 
se si ne fust ke mis amis 
ne reueneit en cest pais 
mes n i est pas kar ne poust 
ke iason ben ne l conust 
kar il cenz cumpaignun erent 
de grant amur se entreamerent  
li blancs cheualer pas ne cesse 
en sus se trest hors de la presse 
sur l or de sun fosse se tent 
li quens amfion uers lui uient 
a desmesure dolent fu 
pur le duc ke il out abatu 
ipomedon ben le conust 
ke co fu cil ke plus le nut 
il le hai mut durement 
de lui prendereit le uengement 
uolenters se il le poeit fere 
mut li out esté a cuntraire 
atant ces bons cheuaus rendunent 
es escus granz coups se entredounent 
cil esteit ueuz mes mut fut dur 
e bon uassal e mut seur 
ipomedon ad si feru 
ben haut amunt en cel escu 
ke od la lance k ert reide e forte 
l escu de sun col loinz en porte 
a poi ne perdi les estrius 
entre eus ne out gabs ne gius 
cil ad le coup mut grant centu 
unkes plus dur ne out recu 
ne failli pas a lui del tut 
il ert mut fort e mut estut 
e el escu le fert asprement 
parmi l estroe e perce e fent 
enmi cel piz si l acunsut 
l auberc desmaille e descusut 
tres parmi le cors l ad feru 
del cheual l ad mort estendu 
li quers li creue suz l eissele 
en l ost s en turne od uoide sele 
li bons cheuaus k ert de grant pris 
il n out si bon en cel pais 
ipomedon guarde n en prist 
uers celui uent ke la se gist 
ke il l oust mort pas ne quida 
quant il le sout mut li pesa 
mes il out hai durement 
del meins len fut mun escient 
iason reuent ne fut pas loign 
mut li est prest a sun bosoign 
il ad encuntré le destrer 
le grant esles tut estraer 
il out merueilles desiré 
quant il serreit nuuel armé 
de pres le swi al frein le prist 
e puis asez ke curteis fist 
il le meine a blanc cheualer 
e dit   ueez ci le destrer 
il n ad si bon desik en rume 
e si fut al plus felun home 
ki seit decik en occident 
ma dame le hai forment 
n at tel cheual en cest pais 
l autre iur len aueit pramis 
a cest turnei ke io l auereie 
quant io nuuel hume serreie 
beaus amis  fet ipomedon 
  quant uus le sauez a si bon 
gaaigné l ai e uostre seit 
se il trestuz ceus del mund ualeit 
si uus di io tut a estrus 
mut le tendereie sauf en uus  
iasun del cheual heitez ere 
unc pus ke il fut nez de sa mere 
ne uit aueir petit ne grant 
k en sa uie desirast tant 
la gent amfion sunt uenu 
quant unt lur segnur mort ueu 
trop durement se descumforterent 
od grant dolur le cors en portent 
a ki ke il fust dol ne cuntraire 
a la fiere ne pesa gaire 
ke il out suuent cuntraliee 
de seignur prendre curecee 
iason s en uet uers le chastel 
le cheual meine bon e bel 
la fiere l ad a reisun mis 
  iasun cusin mei est auis 
ki ke la hors guaina u nun 
uus reuenez pas senz dun 
dame  fet iasun   ceo est ueir 
io ne quit pas al men espeir 
ke el secle ait si bon cheualer 
cum cil est ke cest destrer 
m ad duné pur la uostre amur 
deus le uus otreit a segnur 
kar sur tuz autres ad le pris 
n ad tel uassal en cest pais  
la fiere estut aukes pensiue 
e a sun quer tence e estriue 
saueir nun se ele deit sun ami 
lesser pur cestui k ele ueit ci 
en eines est se ele deit cestui 
amer u ublier celui 
ne fust la fine leaute 
cestui eust mut tost amé 
mes ke ele ne seust ke il fust 
e l autre en ubli mis eust 
ele ne sout cument ala 
suuent le sen li uaria 
cument ke il fust de sun ami 
cestui co quit pas ne hai 
iasun leenz pas ne suiurne 
uers sun cheualer tost s en turne 
de lances le serui mut ben 
e cil pas ne se feinst de ren 
de iuster ne de turneer 
abatu ad meint cheualer 
n at le iur un sul el pais 
tant ai abatu ne tant pris 
ore commence mut dur estur 
trebuchent e murent plusur 
percent e fenderent ces escuz 
e fausent ces heaumes aguz 
as chapleiz tintent espees 
e fausent ces broines safrees 
freinte est meinte hanste freinine 
e meint la boille i traine 
e meint la ceruele i espant 
e par ces rues i uunt curant 
meint bon cheual e meint destrer 
senz sun seignur tut estraer 
meint riche destrer de chastele 
curt par le champ od uoide sele 
li uif i regrettent les morz 
grans dols i ad e descumforz 
guaaigné i out meint cheual 
e pris i rout meint bon uassal 
perdu i ad meinte cropere 
e meinte bon genuillere 
e maumise meinte armeure 
e meinte bone cuuerture 
meinte sambeue dessiree 
e meinte sele reuersee 
unc mes ne fut pur une femme 
si fere bataille en nul regne 
tel i quidout uenir ke sage 
ke mut mar uit le mariage 
capaneus od sa cumpaigne 
esteit d une part de la plaigne 
il ert cheualers merueillus 
e uit ismeon l orgeillus 
cil ki d alemaigne esteit rei 
mut cheuauche par grant noblei 
ke ne fina des lur abatre 
par un par deus par treis par quatre 
tant se cuntent hardiement 
a poi n at del turneement 
le pris e le los tant fu fer 
ffors de nostre blanc cheualer 
cil par esteit de tel poeir 
ke uers lui ne pout nuls ualeir 
capaneus en out grant ire 
a haute uoiz comence a dire 
  dans uassal turnez ca uers mei 
ffer e mut orgeillus uus uei  
capaneus esteit mut pruz 
e cil fust regres e estruz 
uers lui turne pas ne l 
parmi ces rengs out teus treis mile 
ke se arestunt pur esgarder 
ces deus bons cheualers iuster 
kar tuz les plusurs les cunurent 
e sourent asez ke il furent 
de tute l ost tut li plus fer 
senz cel estrange cheualer 
mes nul ne l cunut el pais 
purquant si le dunent le pris 
capaneus atant ne l lesse 
le frein alasche e lance abesse 
e imeun repoint a lui 
mut se entreferent ben andui 
tantost cum cheuaus lur randuent 
des gleiues granz coups se entreduent 
ffenden escuz e passeent lances 
parmi utre od le cunissances 
a terre se entreabatent ius 
mes ne sai li quels uint einz sus 
pur les lances ki sunt faillies 
od les espees bien furbies 
mut rustes coups se entreferirent 
les entenceles en saillirent 
andui sunt de grant hardyment 
mut se entreferent lurdement 
ceste eschermie durat mut 
il sunt fer e durat mut 
ismeon pas ne l esparnie 
mut par seueuent de l eschermie 
e si resteit de grant uertu 
en sun cel heaume l ad feru 
un coup mut aspre e perillus 
si ke le cristal precius 
abat del heame e un quarter 
ne li turnast le hel d or mer 
en la palme tut l eust mort 
mes li branz ad fet un resort 
par deuant le uis li passa 
si ke del nasel en porta 
u asis out un riche parme 
capaneus mut pres se pasme 
ismeon l ad dunc ramponé 
  mestre a poi n estes esnasé 
le uis auez ia descuuert 
ne pert pas poi ki le pert 
quidez uus ore estre a sezile 
a palerne la riche uile 
al uin al clare al piment 
ainz estes al turneement  
capaneus quant il l oi 
unc iur ne fut tant marri 
un entredeus li ad getté 
sus en le heame l at asené 
par mut grant air le ferri 
le fu e le flambe en sailli 
li coups mut rustement descent 
tute l oreille destre en prent 
cil ki l ferri fut bon uassal 
li branz escule un poi aual 
od tut le braz li fet le poign 
uoler enmi cel champ mut loign 
en ramponant li ad pus dit 
  sire cheualer cum io quit 
trop en estes de grant desrei 
m est auis ke io sui al turnei 
e uus repez suiurner 
beuerie clarez e bon uin cler  
ismeun mut tost se turna 
m est uis trop grant guage i lessa 
n ert mes ueu en la cuntre 
il la nus ad quite clamé 
pur cel nostre blanc cheualer 
sunt cil dehors e balt e fer 
uus sauez ben co est la sume 
ke par le cors d un sul prudume 
est une ost tut aseuree 
par un malueis delbaratee 
le cors d un hume grant liu tent 
en guerre mut suuent auent 
reusez sunt mut cil dedenz 
mut i unt perdu de lur genz 
plusurs folement se desreient 
flatissent e se descunreient 
aukettes laschement se uengent 
mut se esparpeillent rengent 
daires uns quens d alemaigne 
a une part ert de la plaigne 
uassaus ert pruz de grant manere 
il portout dedenz la banene 
un lung aleine un corn suna 
asez cheualers resembla 
a haute uoiz i corne e crie 
enuirun sei les suns ralie 
ore recumence li turneiz 
tres ben le funt a cele feiz 
e cil dehors e cil dedenz 
pleners fut le turneement 
ki asembler uuot asembla 
ki iuster uuot tost iusta 
ki enuair uuot enuai 
ki ferrir uuot tost i ferri 
ki poindre uout tost i poist 
e ki uout ioindre tost i ioinst 
meint i trebuche meint i chet 
teus dunt ne quit ke mes relet 
mut esteit dure la mellee 
unc ne fut si bele asemblee 
li quens daires bons uassaus fu 
sur un cheual sist bai tundu 
encuntré ad capaneus 
tant le hai ke il ne pout plus 
pur ismeun dunt mut greins 
kar il fut sis cusins germains 
cil l out descunfit mut li custe 
il en desire mut la iuste 
mes la presse est entur eus grant 
cist quens le uent mut aprochant 
capaneus le uit uenir 
par grant orgoil le brant tenir 
plus ke sengler uent ferement 
sa redne tire e si l atent 
daires esteit de grant uertu 
capaneus ad si feru 
sur cel heaume par grant air 
ke le feu en ad fet saillir 
le heaume ert bon pas ne quassa 
capaneus en estuna 
grant fut le coup e fort e fier 
se il dunc al col de sun destrer 
ne se fust od ses deus braz pris 
tut l eust ius de sun cheual mis 
l espee li uola del poign 
ore ad de sucurs grant bosoign 
il l out a curt terme mut bon 
es uus uenuz ipomedon 
en haut teneit l espee brune 
a daires en ad paié une 
en sun cel heaume aukettes halt 
e il gandi e l espee saut 
en cel espalle le ferri 
ipomedon ert mut marri 
pur sun cumpaignun out grant ire 
mes ke il uout pas dire 
al coup duner mut se aira 
il fut forz e li branc entra 
l espalle del cors ad seueree 
daires chet mort enmi la pree 
tuit cil qe cest coup unt ueu 
a grant merueille l unt tenu 
e dient qe ne uirent tel 
ne si pesant ne si cruel 
la fere mut ben le coup uit 
kar pur ueir dire le uus quit 
kar unc un sul trestur ne fist 
k ele od ses oeuz ben ne ueist 
ki ke l ait oi ne ueu 
ele ne ad mie deperdu 
ceste enuaie fut mut fere 
mut ad duré de grant manere 
li iurz a grant espleit s en uet 
a ceus noauz esteit 
ne se poent uers eus defendre 
n i uolent plus suffrir n atendre 
en fuie sunt mut tost turné 
cil dehors les unt entesé 
uers la uile en une chaucee 
u cil dedenz mut grant haschee 
la fut ipomedon uassal 
unc tel ne munta sur cheual 
la se cuntint si uassaument 
n i out fors de lui sulement 
ne remembrance ne parole 
meint i abas meint i afole 
la out meint destrer estranché 
meint escu fendu e percé 
e meint defole en la presse 
ipomedon un point ne cesse 
il n i out gueres de repos 
od une lance enmi cel dos 
l ad li quens de flandres feru 
a poi ne l aueit abatu 
ipomedon mut ben se tint 
bel auenture li auint 
io quit quant la fere la uit 
trestut le quer le tressaillit 
mut se tint ben bon nm1 li haubercs 
si q en char n entrat pas li fers 
mes aukettes l aueit blessé 
ipomedon s en est iré 
e uers lui uire le cheual 
cil ne remue de l estal 
einz l atent cum bon cheualer 
ipomedon un coup mut fer 
li ad duné en le heaume sus 
deus quarters en abati ius 
ne l ad pas en char adesé 
a terre l estent tut pasmé 
li quens aueit mut bone gent 
si l unt rescus mut uassaument 
le destrer prent ipomedon 
e si l*ad baillé a iason 
dit li ke il face sun present 
a la fere deliurement 
  amis io quit co est le derain 
gaaignez seit deske a demain  
iason d iloc s en est turné 
par sun dreit nun l at repelé 
  iason amis esteez esteez 
un petitet a mei parlez  
iason se estut mut se esbai 
de co qe cil le numat si 
e puis li comenca a dire 
  ki estes uus dites bel sire 
ki si m auez numé apert 
ki uus ad mun nun descouert 
peca ke io l sa beaus amis 
nus fumes cumpaignuns iadis 
quant io de cest pais turnai 
co ke uus dis tenu uus ai 
dis uus ke io co reuendreie 
a bref terme a uus parlereie 
a uus mes ore parler ne ruis 
kar ci plus arester ne puis 
ne ferai lunge demuree 
aler me estot en ma cuntree 
la fere mut me saluez 
kar ci mes ne me conunstrez 
dites li ben ke io m en uois 
mes humes m atendent el bois 
bel sire  fet iason   merci 
se io cest a ma dame di 
ke uus partez de la cuntree 
ele en deuendra forsenee 
kar sur trestuz uus ad choisi 
e de uus ferat sun ami 
amis iasun ne pot el estre 
io uus comand al rei celestre  
atant le bon destrer eslesse 
e s fest fercu en la grant presse 
iasun l ad atant deperdu 
unkes hom plus dolent ne fu 
en la cite unt cil dedenz 
lur barres ferment lur punt treent 
cil dehors a trefs se treent 
ipomedon ne s arestait 
el fosse si en uait 
ke nuls ne l ad aparceu 
nuls ne set ke il est deuenu 
sis uadlez atendi el bois 
od deus mut beaus cheuaus a chois 
ke il aueit le iur guaigné 
senz ceus ke il aueit enueié 
iasun est el chastel uenuz 
murnes dolenz e maz 
mut par feseit pensante chere 
si s en esmeruilla la fere 
e dit li   iasun bel cusin 
uus portez le chef enclin 
amis ki uus ad curucé 
mut uus uei murne e desheité 
dame si poez uus ore estre 
kar li plus beaus home ki unc pot estre 
e tut li mieudres ki unkes fu 
s en uait e nus l auum perdu 
e ki est li blancs cheualers 
ke tant est pruz hardiz e fers 
ki tuz les autres ad uencu 
sauez uus amis ki il fu 
oal io l sai un petitet 
membre uus de uostre uadlet 
ki l autre an fu mun cumpaignun 
nul ne sout cum il out nun 
ki s en parti en la fores 
uncore ne sai pru ke il est 
de ci s en ad parti del tut 
mes par mei uus salue mut 
comment est s en il si parti 
certes ne l cunustrez mes ci 
sauez pur quei 
certes ne sai 
mes enz el quer grant dolur ai  
la fere uers la chambre turne 
iason repele mut est murne 
  beaus duz amis se uus m amez 
cel cheualer kar me querez 
si enueez par ceste terre 
asez messages pur lui quere  
e iason mut uolenters le fist 
mut le chercha e mut le quist 
cist cheualers est quis asez 
mes n i est ueuz ne trouez 
la fere en est murne e pensiue 
la plus dolente ren ke uiue 
mut se tent a maleuruse 
e maubaille nf1 e doleruse 
nuls ne purreit par buche dire 
ne penser neis ne descriure 
la grant deshet ne la dolur 
ke ele demeine pur sue amur 
meint dolur en ad eue 
mes tut est a fable tenue 
uers la dolur k ele ore demeine 
mut l at recumforté ismeine 
suuen li dit e le chastie 
  ma duce dame chere amie 
n en auez pas tel descumfort 
ore sauez uus ke il n est pas mort 
uncore i pourez recuuerer 
ne uus estot mes autre amer 
se il uus tent dreit cuuenant 
kar de tuz est le plus uaillant  
meleager li uaillanz reis 
il refist asez ke curteis 
mut ad enueié par la terre 
pur nostre blanc cheualer quere 
mut l unt demandé mut l unt quis 
par la cite par le pais 
n est en dedenz ne dehors truué 
a merueille en est de lui parlé 
tuit se tenent a desceu 
kar nul ne saueit ke il fu 
il n out parlé de nului 
de pruesce fors de cestui 
de quanqes nuls le feist ben 
ffors sul de lui n out parlé ren 
tuit cil dehors en sunt dolenz 
e si resunt tut cil dedenz 
ipomedon li pruz s en uait 
de lur parler ne tent nul plet 
de tuz les cheualers del munt 
ki unkes furent ne ki sunt 
dunc unc poussez oir 
ne ne sout nul issi cuuerir 
se il fut pruz s en uanta mie 
co fu duble cheualerie 
ipomedon est ia uenuz 
a l ermitage est descenduz 
truué i ad tuz ses uadlez 
e tholomeu od ses brachez 
ben euren le iur espleité 
uers le seir est ia aproché 
deliuerement s es desarmez 
tut autrement s est aturnez 
il uest ses dras a ueneur 
e munte sur un chaceur 
a sun col ad sun corn pendu 
uers le chastel est ia uenu 
od ses destres par autre ueie 
sun uadlet a la uile enueie 
il est ia al chastel uenu 
la reine l out atendu 
ffors ke ele se fut matin disnee 
cil cumence ia sa menee 
e ses uadlez mut ben respunent 
li corn sunt bon e haut resunent 
la mene funt mut ben e bel 
tuit en retinte li chastel 
la reine mut ben l*entent 
e les puceles ensement 
ki s en ristrent e s en gaberent 
e la reine en rampounerent 
  dame ore oez de uostre dru 
del turnez est ia reuenu 
oez henir ces beaus cheuaus 
ke ad gaigné des bons uassaus 
mut i ad gaigné destrers 
e mut i ad pris cheualers 
ben deit estre druz a reine 
e ele amer de amur fine  
la reine s en uergunda 
mes un sul mot respundu n a 
kar io l quit al men escient 
coment k il fut de hardement 
u de bone cheualerie 
ele li fust asez bone amie 
se il la eust de bon quer requise 
ke amur est de fere iustise 
amur ne quert fors sun delit 
mult ualt iuster enz el lit 
ipomedon en la sale entre 
e ses uadlez uenent suentre 
a la reine presenterent 
treis testes de cerfs ke il porterent 
granz esteient e asez beles 
mut s en suzristrent les puceles 
ne sourent pas ke el feutre iut 
ipomedon ben aparcut 
mes il unkes semblant ne fist 
ne il de co garde n en prist 
al manger sunt ia tuit asis 
al mes ke premer i fut mis 
es uus chamberlenc lui rei 
ke uent en haste del turnei 
li reis l at iloc enueié 
uers la reine li est aproché 
de part le rei li dit saluz 
e dit   dame io sui uenuz 
de part nostre seignur le rei 
seins es reuenuz del turnei 
e il e dans capaneus 
li son unt ui esté desus  
la reine esteit mut en garde 
suuent le cuniure e demande 
  di mei le ueir thoas amis 
li quels en ad porté le pris 
ne sai si sez nun sai de ueir 
di mei io l uoil en fin saueir 
io ne uus sai pas le uair dire  
la reine un petitet s aire 
demande plus engressement 
les estres del turneement 
thoas li dit   io l uus dirrai 
de cest turnei tant cum io sai  
leaus est mut cist messagers 
il ment mie uolenters 
ainz ad ben dit sun message 
kar mut ert ueciez e sage 
ke si parole a la reine 
la uerite li dit mut fine 
  si m ait deus al men espeir 
io uus quit dame dire ueir 
pus ke deus primes cel furma 
e le munt desuz estora 
n out si riche turneement 
ne tel asemble de gent 
li reis l ad fet merueilles ben 
e nuls ne l pot blasmer de ren 
e si rat fet capaneus 
e de irlande monesteus 
en estur l at fet ben asez 
drias i est mut aloez 
plusurs des autres l unt fet ben 
mes d eus trestuz n ateint a ren 
uers un estrange cheualer 
ne quit ke al munt eit un si fer 
de blanches armes fut armez 
il les ad tuz de loinz passez 
tant i ad guaaigné cheuaus 
e abatu tans bons uassaus 
n at suz cel home ke uus deist 
ne quidessez ke il ne mentist 
antenor prist li dux d espaigne 
e pus enmi sa grant cumpaigne 
le pruz cunte amfion oscist 
sun cheual guaaigna e prist 
mut i ad hui duné destrers 
a prisuns e a cheualers 
unkes ne ui si bel uassal 
ne si ben seant a cheual 
si uus redirrai uncore plus 
tut i fust pris capaneus 
sachez de fi e retenu 
se cil ne l eust succuru 
mes cil le recust uassaument 
le pris ad del turneement 
ne la dedenz ne ca dehors 
n out parole fors de sun cors 
ce est la merueille ke est de lui 
il ne finat tut le iur hui 
de turneer e de iuster 
merueille est ke il pout tant durer  
la reine dunc li respunt 
  thoas ke deus grant ben te dunt 
diz me tu ueir certes oal 
sez ke il est dame nenal 
ne ca dehors ne la dedeinz 
n ad de lui conustre neenz 
li reis l at fet par tut quere 
par bois par plein e par sa terre 
il ne pot en nule manere 
sauer ke il est e la ferre 
de lui quere est mut anguissuse 
e de sauer mut desiruse 
kar io l quit al men escient 
ke ele le prendreit mut bonement 
uns sons uadlez pur ueir uus di 
l ad hui des lances ben serui  
la reine ad cestu entendu 
le quer en ad tut esperdu se ele dunc seust ke il esteit en sun seruise le tendreit ipomedon a chef de pose ad reparlé tut d autre chose   amis chers entendez a mei dites uostre seignur le rei se il unt esté en fort estur 
en bois ai chadcé tute iur 
a grant deduit i ai chacé 
e si ai mut ben espleité 
mut ai ui ben curu nublet 
e ridel e tuit mi brachet 
si ke treis granz cerfs ai hui pris 
mes de trestuz mes chens le pris 
de ceus ke gui unt curu 
enporte baucan le uelu 
li autre se sunt penez 
mes il les ad trestuz passez  
la reine quant l entendi 
hunte aueit grant e si roui 
si recumenca a parler 
pur ces paroles desturber 
ele l ad un petit esgardé 
e auise sa grant beaute 
e ses beaus oilz e sun corage 
a poi ke de dol ne s esrage 
cum ele plus le uot desturber 
e il plus acoilt a parler 
tut ensement cum hom ki resue 
a poi la reine n en desue 
e il ben aparceu l a 
uers la reine regarda 
pus dit   dame kar enueum 
al rei de uostre ueneisun 
si purrat dunc mut ben sauer 
ke io uus serf a mun poer  
a thoas dit   kar en portez 
de meie part le saluez 
dites ke nus purchacerum 
a sun os asez ueneisun  
li chamberlencs ot sa resun 
mut le tent pur escapé bricun 
tel tent autre pur fol musart 
ke plus de lui ad a sa part 
de la reine ad cunge pris 
uers le rei se est el chemin mis 
mut porte od sei 
e si l ad presenté al rei 
de part celui si ad cunté 
cum il aueit parlé 
cum ses chens unt curu le iur 
e baucan fut le meillur 
li reis s en rist mut e gaba 
a capaneus mut pesa 
quant la reine mangé out 
en chambre uait cil le menout 
si l at besee al partir 
mut le ueissez escharnir 
de ces puceles ki l espient 
mut s en gabent e mut s en rient 
ipomedon n en tent nul plet 
a sun ostel tut dreit en uet 
se il esteit las n est merueille 
pur le grant trauail tost sumeille 
en sun lit se cuche erraument 
ne dormi pas trop lungement 
n atendi pas la matinee 
leuez est dreit en le iurnee 
ses humes ad fet tuz leuer 
ses berners fet ses chens cupler 
sun bon uadlet k il serui her 
ad fet mener sun sor destrer 
porter fet ses armes uermailles 
la lune luist e les esteiles 
cornant s en uunt e li chen crient 
les dormanz gueres n esparnent 
n i ad si ferm dormant ne s oie 
li chen glatissent pur la ioie 
il n i ad une sule rue 
u ne seit la noise entendue 
od grant noise ist de la cite 
desuz le chastel sunt passé 
u il la noise pas ne ublient 
einz cornent aut e li chen crient 
n ad si surt ne l pusse oir 
e ne se esuelt de sun dormir 
ces dames e ces dameiseles 
a de certes funt lur quereles 
a la reine suuent dient 
e la requerent e si li prient 
ke dreit lur face de sun dru 
e dient   mal seit il uenu 
kar si ne deit pas cheualer 
es chambres dames esueiller 
aukes ad plus suef dedut 
les deit l um esueiller la nuit  
e la reine un mot n en dist 
semblant feseit cum se ele dormist 
mes mut out en sun quer grant ire 
e pur lui mut suuent suspire 
quant ele recorde sa franchise 
e sun sens e sun bel seruise 
suef met quire e tut ublie 
e pruesce e cheualerie 
mut pense plus de sa belte 
koment k il seit mut l at amé 
ipomedon li pruz li sage 
est uenuz desqe a l ermitage 
mut se fist armer gentement 
l escu uermeil a sun col pent 
el poin prent la uermeille lance 
od la uermeille cunussance 
e munte sur le destrer sor 
dunt li peil luist cum fin or 
il dit a tholomeu sun mestre 
  de la forest sauez ben l estre 
pur deu mestre mut uus penez 
e ci sempres m atendez 
od sun uadlet atant s en turne 
el fosse entre e il aiurne 
eissuz est al chef del fosse 
cum se il uenist de la cite 
ci fist il m est auiz ke pruz 
pur co ke ourent esté desuz 
icil dedenz la premer iur 
hui uuodra il estre des lur 
ore ert li turneiz par equal 
kar cil dehors sunt bon uassal 
il gueite el chastel corneit iur 
ore li ad ia ueu un des lur 
a haute uoiz la fere escrie 
  leuez dame ne dormez mie 
dame il est ia grant iur e cler 
un en uei prest de iuster 
od unes armes mut uermeilles 
reflambantes as merueilles 
sur un destrer sor set de pris 
unc si bel armé co me est auis 
ne ui mes en nule cuntree 
des armes resplendist le pree 
il est sors bausans nm1 li destrers 
cil pert estre bons cheualers  
la fiere se effreie forment 
de sunt lit saut plus n i atent 
ainz k ele se fust de tut uestue 
mil feiz la culur li remue 
e puis ad dit   beaus chers amis 
ne ueez uus en cest pais 
icel nostre blanc cheualer 
ki des autres out le pris er 
nenal dame io ne l uai pas 
cument danz fouz est co dunc gabs 
nai io uai la cuntre tute 
uus mentez uus n i ueiez gute 
io ne ment pas ueneez ueer 
ne puis nul blanc aparceueir 
n i est il nun tuit sui seur  
atant la fiere uet al mur 
hors a un kernel met sun chef 
puis se retraist e de rechef 
reuent a meismes sun estal 
e esgarde amunt e aual 
ore esgart ben mut pot muser 
einz ke celui sache truuer 
il les sout ben trestuz deceiure 
ben sout duner hume iuere a beiuere 
la fiere del mur se retrait 
tute murne en sa chambre uait 
a sei meismes suuent dit 
  des ore m est del turnei petit 
ne me chaut mes cument il aut 
quant cil ke plus desire i faut 
ohi orgoil orible uice 
tuz tens pert la uostre malice 
par mun orgoil oi primes guerre 
par mun orgoil pert ceste terre 
par mun orgoil pert mes amis 
par mun orgoil a mort languis 
par mun orgoil par mun desrai 
n at mes nul hum cure de mei 
par mun orgoil sui desherite 
de mun coup meismes sui chaeite 
lucifer chai par orgoil 
e muz angles par sun escoil 
sembler uoleit li rei altisme 
par co chairent en abisme 
e sunt de la grant resplendur 
a tuz dis mes en tenenbrur 
io resui par mun grant orguil 
chaete e mise en grant triboil 
io uoleie trop haut munter 
e ben quidoue estre sanz per 
co dient ceste saiue gent 
mesure cuuent od talent 
redient ke munte trop haut 
tost pot descendre a mauueis saut 
io meisme sui trop haut muntee 
a grant hunte sui deualee 
abatu est tant mun orgoil 
ore me faut quanqes io plus uoil  
ipomedon sa iuste atent 
il l out si uus dirrai cument 
monesteus li reis de yrlande 
al rei meleager demande 
la iuste premere le iur 
il li ottrie par grant amur 
cil ert de nuuel adubbé 
li reis li out armes duné 
ke il l out nurri de uadletage 
la reine de bon curage 
si cum il dient l out amé 
mes n en sai pas la uerite 
kar il cuueite mut la fiere 
e si l aime de grant manere 
il est del tref primes eissu 
seit sur un destret bai tundu 
e bon e tendre e mut ignel 
il teneit l escu en chastel 
e tent en feutre un gleiue gros 
e ueneit les menuz gualos 
ipomedon en pes se estait 
de iuster nul semblant ne fait 
l esfrai en la cite fut grant 
a mur uen iason entre tant 
e ueit ces cheualers armez 
en la chambre est mut tost entrez 
a haute uoiz la fere apele 
  uenez ueer la iuste bele 
cheles iasun lessez mei ester 
mut m est a poi de lur iuster 
kar ore sai mut ke perdu 
ai en fin a tuz dis mun dru  
iasun l ad mut recumfortee 
aukes enuiz l en ad menee 
plusurs des dames uunt od li 
iasun s en est d iloc parti 
e est muntez ignelement 
si s en ueit al turneement 
lances en i portat asez 
kar mut fut saiues e membrez 
ipomedon uncore se estut 
sur sa lance apuié se fust 
suuent regarda al chastel 
tan ke il uit parmi un kernel 
la fere ke il ad tant amee 
ne fet pas lunge demoree 
par les enarmes l escu prent 
plus tost ke un quarel se deitent 
car cil ert ia ben pres de lui 
les lances abessent andui 
e se entredunent es escuz 
granz coups se sunt entreferuz 
monesteus reuit la fiere 
mut est hardiz de grant manere 
par mut grant ire le requert 
od le glaiue en l escu le fert 
ke parmi passe l alemele 
le destrer sors tut en cancele 
e l eschine tute li plie 
ipomedon ne chai mie 
a cheual s est mut ben tenu 
od la lance le i ad feru 
ki mut esteit grosse frednine nm1 
e lui e sun cheual suuine 
ipomedon sur lui se tent 
loinz est sun sucurs trop tart uent 
einz ke real seien uenu 
se est cil par fiance rendu 
tut cil ke la iuste unt ueue 
l unt asez a bele tenue 
es uus iasun esprunant 
ipomedon l apele auant 
il l at asez ben cuneu 
pur quant demande ki il fu 
cil respunt   io sui un danzel 
cusin la fiere del chastel 
amis lances auez asez 
par gueredun kar m en dunez 
sire pur el ca ne s portai 
uolenters uus en seruirai 
kar pruz uus uei de grant pris 
e cist qe ci auez cuncquis 
si est un uanteur de dames 
la reine en ad eu blasmes 
io ne quit pas k ele l ait amé 
mes cist s en est suuent uanté 
amis se cist est uanteur 
ore l en menez en cele tur 
a la fiere e a li se rende 
il ferat ben se il s en amende  
pus ad dit a monesteus 
  danz cheualers alez la sus 
si uus rendez a la meschine 
nen auerez ci autre medecine  
cil ne uolt pas sa fai mentir 
od iasun l en estot partir 
u a enuiz u de bon gre 
ce est cil a la fere leueré 
es reaus n at ke curecer 
la perte est sur eus al premer 
cil dedenz sunt mut resbaudiz 
ki ourent esté descunfiz 
de la uile issent a desrei 
unc n i out a rei cunrei 
de la iuste mut se esgoissent 
e trop folement se esbaudisssent 
li real uers eus se decendent 
e cil dedenz ben les atendent 
od minos e iasius 
capaneus out la banere 
mut est irez de grant manere 
le bon destrer fert si se mot 
deuant eus tuz a quanke il pot 
uers ceus dedenz a eslais point 
al cunte de flaunderes se ioint 
dirceus out nun mut fut pruz 
e si resteit fers e estuz 
uer lui raundune l alferrant 
capaneus un coup pesant 
li dune parmi cel escu 
bon fut l auberc ben s est tenu 
  ne l ad pas en char adesé 
mes del cheual l ad reuersé 
capaneus le cheual prent 
hors des rengs se prent erraument 
ipomedon le sut apres 
isreement de grant esles 
en haut se crie   esteez esteez 
cel cheual si pas n en merrez  
capaneus esteit mut fer 
il n i out si bon cheualer 
ffors sul ipomedon co quit 
unc un sul mot ne li respundit 
ipomedon fut mut curteis 
capaneus seint demaneis 
un poi plus pres de lui s auance 
ne l uot pas ferrir de sa lance 
l un le tendreit a uileinie 
e il de mortel hai mie 
la lance gette enmi cel pre 
e sache le bon brant lettré 
par grant hair par grant uertu 
en sun cel heaume l ad feru 
ne quassa pas mut esteit bon 
ben le saueit ipomedon 
kar ne uodreit ke il fausast 
pur tut le munt ke li dunast 
grant fut li coups ke il li duna 
capaneus en estuna 
tute sa memorie perdi 
pasmez se est la cheual guerpi 
se il dunc uousist mun escient 
demené l oust malement 
tut espasmi iloc le let 
le cheual prent si s en uet 
al conte ki fut abatu 
ad le destrer mut tost rendu 
e cil en haste est remuntez 
mut est pomedon loez 
tut cil ki cest coup unt ueu 
a grant merueille l unt tenu 
e dient   ore ueez merueilles 
de celui as armes uermeilles 
cum ad feru capaneus 
asez fut de lui el desus  
mes unt de lui parlé trestus 
car capaneus ert si pruz 
par tutes terres fut preisé 
mes cist l ad tres ben iustisé 
quant cil esteit si alosez 
cestui tenent plus pruz asez 
iasun de lances le serui 
si ke nule li failli 
e il plusurs i preca 
e meint bon destrer gaigna 
unkes un sul ke il pout atendre 
ne pout en sa sele remeindre 
la fere l ad mut esgardé 
n est gueres nule part turné 
ke ses beasis oilz ne cuueit 
e dit en sun quer ke a bon dreit 
deit cest cheualer meruail prendre 
s ele n ose sun ami atendre 
ne fust sa trop grant leaute 
ele l eust a mut tost amé 
en sun quer mut se rebaudist 
a sei meisme suuent dist 
  mun escient ore est issi 
se del tut fail a mun ami 
cest cheualer uermail prendrai 
ia n ert auant mis en delai  
atant imeine a sei apele 
e dist   ueez uus dameisele 
de cel bon cheualer uermail 
estrangement m en esmeruail 
ueer poez co en est la sume 
al turnei d er n out un sul hume 
m est auis ki le feist si ben 
io ne quit pas menter de ren 
mis amis ne capaneus 
uers cestui ne pot ualer nuls  
ipomedon atant ne l lesse 
a cuilte de esporun se eslesse 
a ceus dehors porte un cembel 
par grant orguil e par reuel 
mut ert dure cel enuaie 
kar nuls d eus autre n esparnie 
dunc uessez fere asanblee 
meint ruste coup meinte colee 
meint chef parmi esquarteré 
meint oscis e meint afolé 
e meint nafré parmi l eschine 
meint feru parmi la peittrine 
meint cheual curt par cel estur 
estraer uoid de sun seignur 
e meinte lance i ad frossee 
e meinte cele i ad uoidee 
meinte sambue dessiree 
de uermeil sanc enuolupee 
meint bon escu tut estroé 
pleié meinte heaume e enfundé 
meint bon cheual lescé 
e meint brant furbi pescé 
meint peiteral rumpu e meint frein 
e meinte cengle e meinte lorein 
meint arcun fret e meinte sele 
meint hume i chet meinte i chancele 
meint i trebuche en icel pre 
l un mort li autre nafré 
dire pot l um unc ne nasquit 
cil ki tant riche turnei uit 
capaneus a une part 
a drias fet un fer regart 
ceo ert uns des baruns de la terre 
bons cheualers e pruz en guerre 
li plus forcibles del pais 
despus amfion fut oscis 
en calabre out plusurs chasteaus 
defensables e bons e beaus 
co fust cil ke ia co entreprist 
ke la fiere seignur ne prist 
dunc auez oi en auant 
ke amfion li quens hai tant 
capaneus est mut irez 
tart li semble ke il seit uengez 
del grant coup ke il ad recu 
uers drias s est dunc esmeu 
drias le ueit uenir par ire 
tut dreit uers lui se atire 
mut sunt cheualer andui 
cil le fert e il fert lui 
li dui uassal se entrecunussent 
ben se entreferent lances frussent 
si ke nul d eus n est abatuz 
ore sachent les branz esmoluz 
mut saueient de l eschermie 
ore ad entre eus deus dure enuaie 
mut se entreferent lurdement 
e se cumbatent uassaument 
capaneus se cumbat ben 
e cil ne l esparnie rien 
ore se entreferent li uassal 
ore se entrehurtent li cheual 
de grant coups tintent ces espees 
mut se entredunent grant colees 
ore del plat ore de l agu 
ore en le heaume ore en l escu 
ore en espalle ore en quisse 
n at cil d eus de ire ne fremisse 
tant uassaument se entreferent 
les estenceles en saillirent 
par grant ire se entrerequerent 
e mut rustes coups se entreferent 
mut unt cumbatu lungement 
drias l esgarde ferement 
bien conuist sa cheualerie 
se il le crent mes ne merueil mie 
en haut leuat le brant d ascer 
li punz e li heut sunt de or mer 
el heaume fert capaneus 
ke deus quarters en abat ius 
grant fut li coups e merueillus 
e drias fors e airous 
del grant coup l at mut abessé 
a poi ne l ad ius trobouché 
capaneus sent le coup grant 
leue le chef tres haut atant 
sun branc esgarde par irur 
si li reuent force e uigur 
en haut leua son bon espee 
a drias dune une testee 
bien haut amunt en l eaume agu 
cil ki l suffri grant uertu 
ruste ert le coup e merueillus 
a poi ne l out fet del chef blus 
al coup duner mut s esuertue 
del cheual aual l estrue 
nel ferri mei par deduit 
cil ne set se il est iur ou nuit 
tant cum il uol en paumeisun 
nel uol assaillir li barun 
drias gist pasmez en la pree 
ore est sur lui grant meslee 
la ueissez grant coups ferir 
le feu e la flambe seillir 
mut i out cruel asemblee 
ffort cupleiz dure medlee 
plusurs i ueissez naufrer 
e coups receiure e coups duner 
e li cheual grant presse i funt 
e se entreferent frunt a frunt 
meint uassal i out defulé 
e meint esteit e enpressé 
e meint i aert l autre al frein 
ki a l erdre pert sa mein 
plusurs i lessent les haubercs 
desuz passent les trenchans fers 
tant se pressent tant ferm s arutent 
ke ferir ne poent si botent 
n ad memberé ne si sage 
li gueres penst de mariage 
tel pert le pie u le poing 
ke uousist estre d iloc loingn 
teus purreit estre en cornewaille 
n i uendreit mes a espusaille 
teus quidout espuser la fere 
ke l um d eloc porte sun bere 
unke noces si cher achatees 
ne furent tant cumperees 
drias n i est mie a repos 
meint li passa par sun dos 
mut est defulez e batuz 
de paumeisun est reuenuz 
ert bons cheualers esliz 
entre eus tuz est en pez sailliz 
se il ne fust si duremen las 
sei leidir tant ne suffrist pas 
l espee tent e se defent 
mes co fut aukes laschement 
ia se feust tost a eus rendu 
a bons sucurs li est uenu 
ipomedon de une ualee 
u il out fet une medlee 
uer le bon duc de normendie 
descumfit l out ueant sa amie 
a une part suz le chastel 
dur out esté l estur e bel 
la fiere l out mut ben ueu 
ele ne l ad mie deperdu 
ia celui ne fut sun tur 
k ele ne l ueie trestut le iur 
ipomedon out le brant nu 
est deske a cel estur uenu 
de ben ferir pas ne se feinst 
le premer ke il a coup ateinst 
ad fet a terre trebucher 
unkes leun ne fut si fer 
se il entre autres bestes uenist 
cum enmi ces autres est cist 
ki dunc i fust ueer poust 
le meillur uassal ke unkes fust 
ne ueissez nul arester 
einz li funt ueie a trespasser 
poez sauer ne se feinst pas 
parmi eus tuz uent a drias 
mut s est pur lui le iur penez 
kar il cunusseit assez 
ben sout ke par sun desturber 
ffut la fiere uncore a uuer 
mut i ad rescus cum bon uassal 
tost li fust mené un cheual 
u il est muntez seinz estruz 
  hue  dit   dehez ait tel gui 
meuz  uaut assez iuster aillurs 
ke teus coups suffrir a estrus  
ore n ad nul al turneement 
ne ueie ben apertement 
ke nostre uermail cheualer 
est le plus pruz e plus fer 
si ke la fiere ne nului 
ne parolent fors sul de lui 
pus ke drias out sucurru 
mut li est sun pris acreu 
ipomedon s en treit arere 
tut dreit par de desuz la fiere 
sur l or de un fosse se tent 
es uus iasun ki a lui uent 
baillé li ad une lance 
une uermaille cunussance 
la fiere li ad enuee 
od ses meins l out atachee 
a la lance od plusurs freseaus 
e a butuns d or gros e beaus 
mut fut l enseigne bone e bele 
aual deske al poin li uentele 
iasun ert ueiez e sage 
mut ad ben furni sun message 
ipomedon lance prist 
mes quel semblant ke il en fist 
unkes de l ure ke il fut né 
ne recut nul si a gre 
kaeminus atant i uint 
un glaiue trenchant el poingn tint 
cist ert le seneschal del rei 
mut par cheuauche a grant desrei 
dirra uus de kaeminus 
tant estoit pruz k il pot plus 
de guerre fut mut engingnus 
mes trop esteit eniurius 
cele teche aueit cil en sei 
ke le mund nen out si nuble rei 
si bon uassal en nul empire 
dunt ia li oissez bien dire 
de mesdire fut custumers 
mes mut esteit bons cheualers 
cist out amé la reine 
mut lungement par amur fine 
par cele teche fut lessé 
k il n out uers li ren espleité 
de ipomedon out grant enuie 
pur sa bone cheualerie 
uers lui uent par grant mautalent 
cil ne l guenchi pas einz l atent 
n est mie loinz de la forest 
dunt sis uadlez repairrez est 
semblant li ad fet ke il l atende 
le cheual fert sun eire amende 
uers lui repoint caeninus 
li bons cheuaus ke il set desus 
esteit uns ferranz pomelez 
plus beaus destrer ne fust unke nez 
ipomedon quant il le uit 
ne l ad pas cuueité petit 
atant essessent ses cheuaus 
si se entreferent les uassaus 
mut fu la iuste bone e bele 
en l arcum deuant de la cele 
l ad caeninus ben feru 
a poi ne l aueit abatu 
grans fut li coups ke il li duna 
li sors bausans agenuilla 
la fiere la iuste uit 
io qui ke le quers li chait 
e uolette amunt e aual 
mut esteit pruz li sor cheual 
a grant force saut en arbrant 
en quatre piez en esteant 
caemius de grant force ert 
parmi l escu la lance ert 
brandi li hanste se se esforca 
tut en esclises peca 
ipomedon de ire roui 
n ad pas del tut a lui failli 
par air le fert en l escu 
percé l ad e freint e fendu 
un poi par desus la mamele 
le hauberc desmaille e desclauele 
si ke l espalle li pesca 
bien une ateise outre passa 
li fiers od tut le gumfanun 
a terre l abat a sablun 
e lui e sun cheual asemble 
ben uus di la iuste pas ne emble 
einz la uirent mil e cinc cenz 
de ceus dehors e de eus dedenz 
cil ne fut pas lenz ne laner 
al uadlet baille le destrer 
e il s en est od tut turnez 
ben set u deit estre menez 
kar ueu l out a sun semblant 
n i atendi ne tant ne quant 
la fiere ad ueu la iuste 
poez seueir pas ne li custe 
imeine l acoilt a gaber 
  mut uus ui dame ore einz trembler 
ore uus uei aukes reuenue 
bene medecine aieez 
certes imeine mut ueir dites 
bel m est ke cil s en uait quites  
meleager i est uenuz 
ueulz ert mut fut seinz e druz 
e forz e durs ert li ueillarz 
sis destres fut un ueirs liarz 
fferus s est enmi la presse 
de ferir ca ne la ne cesse 
de sa lance tut un truncun 
dunt il fist grant perdiciun 
drias ki porte la baniere 
s est de la place tret arere 
a haute uoiz i corne e crie 
a ceus dedenz a sei ralie 
estreitement dunc se cunreient 
sagement uunt ne se desreient 
cil dehors sunt mut derengez 
e par ces chans mut enparpeillez 
e cil se sunt feru entre eus 
a l asembler i out granz dols 
meint bon cheual i chet e ceste 
e meint feru parmi la teste 
ipomedon cum un leun 
i point ot tut sun gunfanun 
aukuns ke il ren ne custa 
cel dunt asez cumpara 
ore sunt mut dures ces medlees 
e des lances e des espeez 
l estur a ceus dehors ennuie 
uers les trefs s en turnent en fuie 
ipomedon le suit apres 
deuant les autres a esles 
si uent l or del bois costeant 
li reis le ueit uenir auant 
la iuste de lui mut desire 
en sun quer out uers lui grant ire 
pur sun neuu ke il out ferru 
sun seneschal rout abatu 
ipomedon uers lui reuent 
sis uadlez pres de lui se tent 
lances abaessent e aloignent 
e par mut grant ire se ioignent 
li reis esteit cheualer bon 
e ferri ben ipomedon 
l escu uermeil li purfendi 
si ke li fers passa parmi 
dreit en coste de la mamele 
guenchi le gleuies suz l essele 
si ke en la char pas nel ferri 
ne uout dunc deus si l ad guarri 
ahogement e ben l enpeint 
e ipomedon ne se feint 
einz ad le rei ben referru 
desuz la boucle fent l escu 
le hauberc desuz esmaela 
e li glaiues parmi passa 
se un poi alast plus pres del piz 
de mort ne fust le reis garriz 
par le coste le fers glaca 
nepurquant la char entama 
plaie li fist me ne fut mie 
trop grant n ad dute de sa uie 
ipomedon ben s auertue 
cheual e lui en un munt tue 
cheual saut sus e li rei gist 
ipomedon al frein le prist 
mut out le cheual cuueité 
a sun uadlet l at tost baillé 
cil dehors unt aparceu 
ke li bons reis est abatu 
hautement crient lur enseigne 
  ore n i ad nuls ke ia se feigne 
li reis est ia pris en menez 
si del plus tost ne l sucurrez  
sur le rei est grant la medlee 
e force e fere e aduree 
a grant peine l unt succuru 
n i est pas pris ne retenu 
cil dehors par cest auenture 
sunt turnez a descumfiture 
tuit se sunt a lur trefs retrait 
la nuit reuent le iur s en uet 
ipomedon s en est turné 
emi la presse ad encuntré 
iasun ki mut bien serui i a 
par sun dreit nun tost l apela 
  amis iasun ueez ci la lance 
uncore ai la cunussance 
a la fiere dites amis 
porterai la en mun pais 
uncore quer pur la sue amur 
porter la lance en fort estur  
estes uus iasun anguissus 
e dit   sire ki estes uus 
amis io l uus di en cunseil 
er fui blanc hui sui uermail 
estes uus co pur deu bel sire 
ore sai io ben ke par ire 
ma dame la fiere murra 
grant pecche uus en auendra 
certes amis io n en pus mes 
uois m en si uus tenez en pes 
ne pout aueir autre trestur 
demain m en uois oel al iur 
trop faz ci lunge demuree 
mut ai a fere en ma cuntre 
suuent me saluez la fiere 
a tut dis mes si amis ere 
mes cumpaignuns sunt ci el bois 
a deu seez kar io m en uoiz  
atant en la presse se fert 
e iasun par tut le quert 
mes ki chut ne l ad pas truué 
il s est ia mis en sun fosse 
sis bons uadledz s en uet od lui 
mut grant eire s en uunt andui 
od eus meinent les bons destrers 
ne s lessient pas a estraers 
al rei out esté l un cheual 
l autre refut al seneschal 
ki ke al turneiment remaigne 
cist ne s en part senz guaaigne 
a l ermitage est reuenuz 
ses humes troue seinz e druz 
mut unt le iur ben espleité 
de ueneisun sunt mut chargé 
aukes esteit pres de la nuit 
muntent atant e s en uont tuit 
ore uus redirrai de iasun 
quant out perdu ipomedon 
unkes hom tant dolent ne fu 
deske al chastel est reuenu 
a la fiere ad trestut cuntee 
cum sis amis s en est alee 
ke mes ne l uerrai a sun dit 
kar il s en est del tut partit 
einz ke uenge la matinee 
ert il mut pres de sa cuntree 
la fiere oi ceste nuuele 
en sa uie n oi meins bele 
ele n out dolur unkes uncore 
uers cele peine ke ele ad ore 
treis feiz s espasme en un urette 
al reuenir sun dru regrette 
e dit   merueille est ki io uif 
ei mort kar partés cest estrif 
mort mut estes de male part 
ki murrir uot cil murra tart 
e ki n ad talent de murir 
celui festes uus tost 
ffetes mei murrir dame mort 
io ne uus quer autre cumfort 
ben sai de fi ke io murrai 
allas ke trespassé ne l ai 
ei mort kar fete ke curteise 
ne lessez pas pur ma richeise 
ne pur beaute ne pur ualur 
ke uus n abreggez mun iur 
n i metez unkes lunke essoigne 
e ke ai io de richesse dit 
e ke ai io de richesse dit 
si deu m ait io en ai petit 
n at el munt si poure pucele 
ne seit de mei plus riche e bele 
li saiues dit n at pas richesse 
ki uit a dol e a tristesce  
la fiere mut grant dolur meine 
dolez sunt iasun e ismeine 
mut la recumfortent suuent 
  dame n aez cel marrement 
li tierz iur est uncore arere 
certes en aukune manere 
u lui u tel autre uerrez 
dunt uus recumforterez 
uus sauez ben ke l um reproue 
ke l um suuent a un iur troue 
co dunt l um s est tut l an pené 
esgardez dame uerite  
la fiere en sun seant se dresce 
mut est ateinte de feblesce 
tant se cumforte cum ele pot 
bien set si fere l estot 
ki de sei garde ne prenderra 
asez ert ki ren n en chauderra 
la fiere dit   iasun amis 
kar le fetes par ces pais 
e par ceste cuntree quere 
uncore est il en ceste terre 
si m ait deus nun est 
io l ui entrer en la forest 
li reis le fet quere par tut 
kar lui uer desire mut 
certes io l quit a men espeir 
ke se il dunc le poust ueer 
mut en haste li pardurreit 
l ultrage ke il li fet aueit  
asez est quis e mut cerchez 
me il se ueit seinz e heittez 
tuit cil de l host mut s en airent 
kar ueer forment le desirent 
n i out nul dedenz ne dehors 
ki parlout fors de sun sul cors 
ne quide ke de nului riens i die 
ffors sul de sa cheualerie 
ipomedon n en tent a ren 
se il dient u mal u ben 
co m est auis semblant en fet 
quant si ueleement s en uet 
il est ia uenuz en la uile 
as fenestres n out teus deus mile 
pur la noise de sun uenir 
ki n i funt riens fors escharnir 
il l entent mes ren ne l en fu 
deuant le chastel est uenu 
sa mene ad fet a la porte 
e pus a la reine porte 
les testes des cerfs ke il unt pris 
asez i ont gabé e ris 
mes la reine en rist gueres 
mut li pesat de ces aferes 
mes pur li n en lesserent pas 
les autres a fere lur gabs 
li manger esteit ia tut prest 
e la reine asise se est 
ensemble od lui s aset sun dru 
desculurez e pales fu 
aukes plus ke estre ne soleit 
kar les nuiz gueres ne dormeit 
ne le iur nul repos n aueit 
la reine quant ele le uit 
si li ad dit   beaus duz amis 
trop traueillez en cest pais 
metez en respit le chacer 
trop uus delite cel mester 
certes dame io ne purreie 
trop a recreant me tendereie  
a cel mot tuz e tutes rient 
e priueement entre eus dient 
  li quel ke uus chaces u nun 
a fin recreant uus tenum  
ipomedon ben aparcut 
ke la rise de lui fut 
mut esteit ueiez e sage 
asez couere ben sun curage 
de lur parler ne tent hustenc 
es uus uenuz li chamberlenc 
cil ki i fut le seir deuant 
la reine l apele auant 
  ore auant thoas ben uengez 
est mi sires seins e heitez  
thoas estut un poi suzrist 
e la reine li redist 
  thoas del rei me dite ueir  
cil esteit de mut grant saueir 
de sa parole mut leaus 
a herefort e ces estaus 
pot teus seer e sei uanter 
de la grant guerre de ultre mer 
quant room fut de reis asis 
dunt atant fut trublé le pais 
sun nun ne uoil pas ci numer 
par mentir ne sauereit cunter 
tant des le matin deske al seir 
cum cil pot par dire ueir 
ne ne sauereit dire en mentant 
tant cum thoas en ueir disant 
  dame  fet cil   li turneiz de her 
n amunte pas a un dener 
uers un uassal ke hui i fu 
unkes teus ne fut el munde ueu 
ses armes esteient uermeilles 
unkes n oi de mes oreilles 
parler de nul si bon uassal 
il seeit sur un sor cheual 
mes il esteit akes baucan 
mut suffri hui peine e ahan 
kar li uassaus ki sist desure 
n out point de repos de nul hure 
e si uus dirrai uncore plus 
par sun cors prist monesteus 
e a la fiere l enueia 
sun bon destrer i guaigna 
e a meisme del mur de candres 
rescut il dis cens de flandres 
le ueir de l oure uus dirrai 
pur nule hunte ne l lerrai 
il ferri si capaneus 
a poi ne l mist del cheual ius 
ke sur le destrer se pasma 
e le cheual ke il en enea 
a uiue force li toli 
e a dirceus le rendi 
si abati de sun cheual 
caemius le seneschal 
e une plaie li duna 
parmi l espalle li sena 
si gaigna sun bon destrer 
si uus ke un tu le iur d er 
les quatre meindres cheualers 
n i guainirent tanz destrers 
ne tant ne firent mun espeir 
se tut uoleie dire ueir  
ffet la reine si suzrit 
  huniz seit ke le ueir ne dit  
thoas se test en pes s esta 
e la reine le hasta 
dit li ke tut le ueir en die 
si ke nului ne celie mie 
thoas dit   dame uolentiers 
certes cist uermailz cheualers 
le rei al iuster abati 
ainz ke il leuat mut le leidi 
si de plus tost sucurs n eust 
tut pris e retenus i fust 
e si uus di ke cel uassal 
en meine le liarat cheual  
la reine quant oi cest 
demande lui se il naufrez est 
e il li dist ke nu l est mie 
la reine a deu en mercie 
e puis tut en riant li dist 
  se deus uus eit ki est cist 
dunt uus ci si grant ben parlez 
dites uus ueir u uus gabez 
est co ueir de caemius 
ke ne poust abatre nuls 
ki tant fet hardiz e fer 
ke nuls fors lui ne uolt preiser 
unc ne nasqui en nul empire 
uassaus dunt il uousist ben dire 
quant unc ne dist ben de nului 
ke dirunt ore de cestui 
dame ne sai mes io di ueir 
kar de mes oilz le ui chaeir 
si ui le uermail cheualer 
u il en menat sun destrer 
li blancs cheualers u est il 
nuls ne se set mes sachez ke cil 
n out la meite de la ualur 
ke cest ad mustré hui cest iur 
e ci il fist cil asez ben 
mes uers cestui n ateint a ren 
e cist ke deuent beaus amis 
ne sai kar par tut le pais 
l unt dehors e dedenz fet quere 
n est truuez en tute la terre 
mut en fut li reis anguissous 
e de lui ueer desirous 
il li eust tut parduné 
sun mautalent se il fust troué  
la reine tute se espert 
grant pece tut le manger pert 
un poi la culur li empre 
celui ueer mut le desire 
ia ne uerrez femme si sage 
ke akune feiz ne chant curage 
heer desira ueer celui 
hui recuueite ele plus cestui 
e nepurquant quant regarda 
ipomedon tut ublia 
le uermel uassal e li blanc 
cele erbe mut pres de sun flanc 
eust mut uolenters liee 
de ren ne serreit si hetee 
ipomedon ad escuté 
quanqes thoas i ad cunté 
unc de un mot ne l uot desturber 
tant cum il l oi si parler 
mes quant sa parole fina 
cil sa folie comenca 
  mut tenc ces cheualiers a fous 
ki tut de gre suffrent tues coups 
de grant folie se entremistrent  
a ces paroles trestuz ristrent 
e il ne l aueit dit pur el 
e ki uerra iames un tel 
ke si se sache ben celer 
el mund ne purreit l um trouer 
  amis  fet il  dites al rei 
ben plus suef esteit il a mei 
hui unt mes chens mut ben curru 
mes ridel les ad tuz uencu 
sur tuz les autres ad le pris 
al rei le dites beaus amis 
asez ai hui pris ueneisun 
ma dame kar enueium 
io quit ke il nus en sauera gre 
se il hui od mei eust esté 
e me eust eidé de bon quer 
io ne quit pas ke il a nul for 
eust tanz durs coups resceu 
ne ne fust a iuste abatu  
e il s en rient e il dit ueir 
mes nul ne l sout aparceueir 
mut est dolente la reine 
e tent la teste mut encline 
purquant n osat nul semblant fere 
ke li pesat de cel afere 
le chamberlenc met a resun 
e quite ben par sun sermun 
celui desturber de parler 
ne uolt pas cil lesser ester 
einz parole plus e plus dit 
tuit s en rient grant e petit 
li chamberlencs s en est turnez 
e ueneisun en porte asez 
al rei ad mut ben deuisé 
quantqes cil out la nuit parlé 
e cum unt ben curu si chen 
e cument a lui esteit ben 
e plus suef ke a eus ne fist 
quant li reis l oi mut s en rist 
e li cheualer tut entur 
capaneus en out irrur 
kar mut l ama si en out grant hunte 
dit a celui ke il fint sun cunte 
quant la reine aueit mangé 
e li cheualer sunt drescé 
sis druz en la chambre la meine 
si la besa de bon estraine 
cument ke il fust a la reine 
ffust le beser bone medecine 
mes il le prist trestut a gabs 
certes io ne l frei pas 
einz i meterei mut grant peine 
tant ke tastee fust la ueine 
par unt le mal si la teneit 
huge de hungrie par dreit 
s en deust mut ben entremetre 
la glose set de ceste lettre 
ipomedon ad cunge pris 
e dit   dame io ai ia enquis 
un grant cerf at mut hanté 
mes uenurs l unt bien uisé 
e il irrai chacer demain 
se deu plest se sui uif e sein  
ki l oient gabent 
e il a petit teneit tut 
ainz est d iloc mut tost parti 
il n ad gueres la nuit dormi 
asez est leuez par matin 
od ses chiens se met al chemin 
e tuz ces humes od lui uunt 
par la rue grant noise funt 
la uile en est tute esturmie 
cil cornent meint brachet i crie 
el chastel n out si ferm dormant 
ne en la uile ne seit ueillant 
a lui n est gueres se i l un pes 
tut en meine sun neir herneis 
sun neir destrer sun neir escu 
e sa lance ke neire fu 
ffet porter od l enseigne neire 
de la uile s en uunt grant eire 
aukes deuant iur fu 
a l ermitage sunt uenu 
la s est ipomedon armé 
e si s est mis en sun fosse 
ore m entendez seignurs trestuit 
e si uus pri ne uus ennuit 
kar une fable orriez uus 
e cest est ueir tut a estrus 
redirrai uus d un autre ren 
a cestui reuenderai io ben 
de un duc de grece uus uoil dire 
cil ki de atenis esteit sire 
adrastus esteit apelez 
cist dux ert richee e chacez 
e si resteit bons e beaus 
n ert pas ueuls einz fut iuuenceaus 
mut out la fiere cuueitee 
mes ele n out unkes aquointee 
ne des ces oilz ne l out ueue 
si li esteit l amur creue 
enpris out de li amer 
pur sul oir de li parler 
un deuin out cist dux od sei 
ki mut saueit de sun segrei 
de sun cunsel fut mut priuez 
amfioraz ert apelez 
la nuit ke cist turneiz fut pris 
ki a quatre meis fut asis 
ore poez oir granz merueilles 
amfiorax par ses esteiles 
ad choisi ben apertement 
le terme del turneement 
mut sout deuinir e sortir 
mes haste le fist ci faillir 
a cest augure trop hasta 
kar tut le meulz i ublia 
il sout ben del turneement 
ke mut i uendreient grant gent 
mes de l enchantement mesprist 
ke un poi auant ne se entremist 
numeement ki co serreit 
ki le turneement ueintereit 
quant out fet des enchantemenz 
al duc uent aukes dolenz 
de chef en chef il ad cunté 
cum ad sorti e deuiné 
li dux assemble mut grant genz 
en la mer si mist erraument 
bien meine set sent cheualers 
ses plus preisez e les plus fers 
mut unt bon uent e bon ore 
le setime iur sunt ariué 
el far les nefs e li dromunt 
quant cil de turnei partiz sunt 
mut unt tost lur punt mis a terre 
li dux demande de la guerre 
li quel unt esté les plus pruz 
e queus desus e queus desuz 
acez i out ki li ad dit 
ke cil dehors sunt descumfit 
li dux le fet eissir de nefs 
od ceus dehors tendent lur trefs 
ore est lur gent mut efforcee 
ben est creue lur mednee 
li dux par matin leua 
oant tuz ses baruns iura 
ke il la premere iuste auereit 
u ia iur heté ne serreit 
ipomedon est uenuz 
ainz ke li iurz aeit cler paruz 
al chef del fosse uers la uile 
ia l unt ueu cil de sezile 
e le gueites de la cite 
cil del chastel sunt ia leué 
la fiere n est pas la dereine 
mut ad esté la nuit en peine 
deuant le iur un petite 
out adubbé un uadlet 
iason ki esteit sis cusins 
od lui bien trente meschins 
la fiere esgarde uers cel ual 
e ueit iloc cel neir uassal 
le neir escu la neire cele 
le penuncel neir ki uentele 
la lance neire ke il ad el poing 
e ne ueit autre pres ne loing 
poez sauer mut est dolente 
suuent se espert mut se mut 
e dit   ore mun iur uenu 
remise sui drue seinz dru 
ore sui amé senz ami 
unc mes ne fut quer si trahi 
cum est li men lasse chaitiue 
ben est dreit ki io mes ne uiue 
ki par orguil autre despit 
al derein est preisé petit 
ki pense autre gent deseiure 
des meisme le hanap deit beiure  
li dux de athenes est eissu 
a ses humes ad defendu 
ke un sul ne l siwe pas auant 
se il ne ueient bosoing grant 
il ad ipomedon ueu 
li dux cele part meu 
il pareit hardiz a merueilles 
l escu e la sele e la lance 
e cote armeure e cunussance 
imeine uent mut esbaie 
sa dame a haute uoiz escrie 
  dame or n i ad fors del drescer 
ueez la le uermeil cheualer 
uers le neir est si pres uenuz 
ia se entreferent es escuz  
la fiere tute se espert 
les oilz ad cele part ouert 
e ueit le uermeil cheualer 
ben quide ke cil seit d eer 
un des ses priuez ualez prent 
si l enueie al turneement 
el lui iasun seruir i deit 
e cil s en turne a grant espleit 
dreit al turnei s en est alez 
lances i porte od sei asez 
de ipomedon uus uoil dire 
le duc ueit partir par grant ire 
quant il ueit les armes uermeilles 
mut s en esioi a merueilles 
ke ore ad achesun a lessur 
de sei ben cuuerir tut le iur 
l escu enbrace e uers lui uent 
e li dux uers lui pas ne l crent 
a l esmoueir quit ke la fiere 
muat suuent culur e chiere 
nule merueille ne me semble 
se li quers uolette e tremble 
li dux le fert en cel escu 
a poi ne l aueit abatu 
l escu li ad del col seueré 
poi faut ke od le gleiue aceré 
ne l ad feru parmi le cors 
desuz le braz li guenchi hors 
ipomedon ne failli mie 
a l esmouer uit ben sa amie 
la ren del munde ke il plus ama 
l escu al duc purfendu a 
un poi le fert desus le flanc 
se dunc fust feble le hauberc blanc 
parmi le cors le eust ferru 
tut li estut guerpir l escu 
si ad reuersé le uassal 
sur la crupe de sun cheual 
sis escuz al col li pendi 
e la redne del frein rumpi 
e li cheuaus fut enueisé 
e senti le frein alasché 
en cel liu gueres ne suiurne 
uers le mur del chastel s en turne 
ipomedon le grant esles 
ireement le suit apres 
ore est la fiere trop dolente 
e sun quer se anguise e turmente 
ben quidout co fust sun ami 
mes ne l alat pas del tut issi 
li dux mes tenir ne se pout 
trebucha quel talent ke il out 
n est pas leger a humme armé 
releuer quant est reuersé 
del recuuerir n est mie gius 
quant il ad perdu les estrius 
ipomedon al duc entent 
e sis uadlez le cheual prent 
le dux ne gist pas a repos 
treis li passe en sun le dos 
cil de releuer se esuertue 
od le piz del cheual l estrue 
ke andeus les paumes fer a terre 
li dux est mut fort a cunquerre 
se fust autre ke ipomedon 
n en feist pas del tut sun bon 
einz ke a l autre fust rendu 
sun sucurs li fust ben rendu 
mes cist uassaus mut le hasta 
e mortelment le demena 
quidez uus seignurs ke la fiere 
ne feist dunc mut male chere 
mut par est sis quers en grant peine 
quant ueit ke cil si li demeine 
ipomedon tant mut le hasta 
ke s espee li presenta 
le bon duc par fiance mist 
e pus une parole dist 
  beaus amis sire cheualers 
io n ai cure de uos deners 
ne io n ai cure de achesun 
de auer trop riche ranceun 
mes dirrai uus ke uus frez 
hui mes armes ne porterez  
quant li dux la parole entent 
li quer n out unkes tant dolent 
  pur deu  fet il   sire merci 
io uinc de lointein pais ci 
pur estre a cest turneement 
io ne renderai autrement 
se uolez en grece uenir 
durrai uus senz de mei tenir 
terres mut granz e deus chasteus 
ki mut sunt fors e bons e beaus 
l un est duraz e set sur mer 
ki l at n estot guerre duter 
e l autre ad a nun misceine 
ki ensement en set sur reine 
ne quer ke m en facez seruise  
ipomedon fist grant franchise 
  amis quites uus en alez 
mes sauez uus ke uus frez 
les armes uermeilles ostez 
autre pernez e si iustez  
es uus li uadlez del chastel 
ipomedon en fut mut bel 
  amis beaus auant uenez 
e une lance me dunez 
bor fust ele sire gaaignee 
ke en uus est mut ben enpleiee 
uadlet sauez ke uus frez 
cest sor destrer leinz menez 
a la fiere de meie part 
dites lui trop sui uenu tart 
si io i fusse des auant er 
n eust pas le blanc cheualer 
ne l autre uermeil er choisi 
mes ore pert ben ke io sui ci 
si li desfrai mut sun cunte 
de sun dru uermail ren n amunte 
ne l auera pas en sa prisun 
ele ne li freit si ben nun 
kar trop l aime de grant amur 
ne l uerrat mes en tut cest iur 
des ore sauera par mei 
ne l uerrat mes a cest turnei 
e quant io n en seira parti 
o mei en menrai sun ami  
li uadlez entent sa parole 
mut fut apris de bon escole 
d iloc s en turne cum sage 
il ne ublia pas sun message 
einz l at mut bien dit a la fiere 
mut li enpeira dunc sa chiere 
suuent maldit sa destinee 
e l ure ke ele unkes fust nee 
mut detire sa crine bloie 
e dit   ne uolt deus ke eie ioie 
si cest uermail cheualer haisse 
en ma prisun tost la tenisse 
pur co ke l aim ne l puis aueir 
deu me het mut co pus ueir 
auant her en oi un mut tost 
le primer ke fust pris en l ost 
co fut antenor dux d espaine 
dunt io ai tuz iurz tenu engaaigne 
si io de lui eusse cure 
ne l eusse si a dreiture 
her me refut un presenté 
ki io gueres ne n ei amé 
co fust monesteus de yrlande 
trop est mis chaitif quer en brande 
se eusse cestui de hui hai 
ne eusse pas si failli 
ne l dei a merueile tenir 
ben m en deust pis auenir 
kar io l ai mut ben purchacé 
deus kar uus en prenge pite  
souent pasme mut soffre peine 
en sa chambre la porte ismeine 
iloc demeine sa dolur 
la dehors cumence le estur 
le plus fort ke unkes fust ueu 
guaigné i out e perdu 
meint bon destrer meint armeure 
la medlee est e fiere e dure 
cil dehors le unt ben asez 
ceus dedenz unt mut reusez 
uers la chucee les unt mis 
meint i unt abatu e pris 
e defulé meint bon uassal 
drias returne e prent estal 
la banere en terre ficha 
od lung aleine un corn suna 
sa gent raile enuirun sai 
e recumence le turnei 
la force a ceus dehors i rest 
tuz le derengent ki la pleist 
ipomedon du ual reuent 
e une lance en feutre tent 
u il out fet une medlee 
n out fors un poi de gent armé 
minos le cunte de bretaigne 
out descumfit od sa cumpaigne 
uers le turnei uent a espleit 
ismeine al mur uenir le ueit 
ben ueit e cunust ke co est cist 
ke le uermeil cheualer prist 
hui mes mirat gueres de ueie 
se ele pot ca ne la ke ele ne ueie 
ipomedon n est mie lenz 
l enseigne cri a ses dedenz 
a haute uoiz i corne e crie 
plus de treis cenz a lui relie 
dunc returnerent ceus dedenz 
de ben ferrir ne sont pas lenz 
e cil dehors ben se defendent 
e aspre estur e dur lur rendent 
ipomedon le fist mut ben 
de nul uers lui n ateint e ren 
un reis des escoce uers lui uent 
s espee ensenglanté tent 
armes out de riche facun 
ffet i out grant perdiciun 
nisus out nun e pas ne cesse 
fferuz se est parmi la grant presse 
ipomedon ad acosté 
estrange coup li ad duné 
en cel heaume unc ne recut tel 
a poi ke il ne li fut mortel 
le ongu aukettettes enfundra 
poi failli ke il ne l estuna 
le chef un poi enclin pendi 
returnant sei de ire fremi 
a poi ke mie n eissi hors del sens 
ne suffri mie trop lung tens 
mut morte guerdun li rent 
od le bon branc ke cler resplent 
en sun cel heaume le ferri 
tut li purfent le char parmi 
suz le mentun le branc laca 
tute l espalle li seuera 
od tut e le braz e le poing destre 
uncore quit ke il est a nestre 
ki unkes pur cel coup ueist 
li branz furbiz sun cur reprist 
deuant l arcun li coups descent 
la teste del destrer en prent 
e mort trebuche le uassal 
e mort trebouche le cheual 
trestuit cil del turneement 
tenent a fable e a neent 
de quanqes unt ferru e iusté 
uers cel coup ke cist ad duné 
neis cil ki le coup ne uirent 
ffors sul ke parler en oirent 
dient entre eus ke unke ne fut tel 
duné par main de humme mortel 
mut s en esmaient cil dehors 
si uus di ke sul par sun cors 
par le creme ke de lui unt 
arere loinz reuersé sunt 
par le cors d un hume ki ualt 
sunt mil e cinc cenz fer e baut 
ismeine le coup tres bien uit 
al mur s arestut mut petit 
en la chambre entre la pucele 
a haute uoiz sa dame apele 
e dit   dame puz ke deu fu 
ne fut mes tel uassal ueu 
co pus dire ben pur ueir 
cum li queus dame cum li neir 
cument ualt il meuz ke li blancs 
dame cil pot estre plus francs 
e plus curteis e meulz apris 
mes cist en porte tut le pris 
reualt il meulz ke li uermail 
dame en fin cist n at nul parei 
meulz ualt un coup ki ad duné cist 
ke quanke nul de ces deus fist 
est cil si pruz cil uassal neir 
dame pur deu uenez ueir 
cil dedenz furent decunfiz 
par sul sun cors sunt resbaudiz  
tant l at ben enchanté ismeine 
al mur deske as kerneaus l ameine 
la fiere esgarde a cel turnei 
e ismeine li mustre al dei 
  ueez la le neir cheualer 
en tut le mund n at nul si fer 
dame esgardez cum se demeine 
sun cors pur uus asez i peine 
n auez mie del tut failli 
se cestui auez a ami 
se uers uus ualt cheualerie 
m est uis cist ne uus perdera mie 
certes ismeine co est ueir 
mes cum purrai mun quer moueir 
de celui ke tant amé ai 
coment ben certes nu frai 
dame fort est quant fere l estout 
mes si fera ki meulz ne pot 
cil uus fu ia ausi estrange 
iames n auerez si riche eschange 
cum de cestui se pernez 
si uus si fere ne l uulez 
dunc auez uus de tut perdu 
terre e cestui e uostre dru 
ki un bon ami perdre estot 
e aussi bon reuerir pot 
n est mie del tut senz ami 
suuent est auenu eissi 
mut fet ke fous ki trop cuueite 
la ren u il petit espleite 
ffeme n ert iames del tut sage 
nus tutes auum tel curage 
ke certes tuz iurz cuueitum 
co ke nus auer ne pouum 
ne de co gueres ni nus est 
ke nus pouum auer tut prest  
bone auenture eit ore imeine 
mut se purpense e met grant peine 
ne fut pas uileine ne fole 
ne dist pur el cele parole 
ffors pur sa dame cunforter 
kar trop la uit grant dol mener 
la fiere ueit ke ele dit ueir 
a quantke ele pot met sun poer 
e li dit   imeine bien uei 
ke chescuns deit estre pur sei 
cumforter me estot ueirement 
quant estre ne pot autrement 
pernum auant le secle tel 
deus est mut bons ben set fer el  
ore uus redirai de iasun 
mut se tent pres de ipomedon 
mes il ne l ad pas cuneu 
cil l ad mut ben aparceu 
dit li   amis ki estes uus 
la uei uenir un orgeillus 
alez auant n i arestez 
iuste demande si iustez  
iasun li dit   mut uolenterz 
atant eslessent ces destres 
e cist de ca e cil de la 
iasun en l escu feru l a 
si ke la lance en peces uole 
abatu l ad en l erbe mole 
mut en fut lez ipomedon 
mut li plest e mut li fut bon 
iasun en meine le destrer 
mes rescus fut li cheualer 
ore orrez ia un auenture 
ke mut esteit pituse e dure 
drias ki portout la banere 
murt ert uaillant de grant manere 
il out un bon uassal a frere 
dehors od le rei de yrlande ere 
il fut fet cheualer od lui 
pres de un age erent andui 
cist reis l out durement amé 
e riches fius li out duné 
e terres e granz chacemenz 
cil ert dehors e drias denz 
candor out nun mut esteit pruz 
n out meudre uassal entre eus tuz 
mut l aueit ben fet tut le iur 
el pongneiz e en l estur 
drias en out mut grant enuie 
kar il dunc ne l cunuisseit mie 
ne cil lui co fut grant damage 
a poi drias uif ne s en rage 
tant ad uer lui enuie e ire 
le iuster a lui mut desire 
a une part hors de la presse 
le bon cheual uers lui eslesse 
e cil uer lui plus n i atent 
mut se entreferent asprement 
bon coup li ad duné candor 
en cel escu peint a fin or 
mes ne l ad gueres damagé 
ne abatuz ne en char tuché 
drias de ferir ne se targe 
sun frere refert en la targe 
par trop grant air le ferri 
endreit le piz passat parmi 
od tu le gunfanun li fers 
desuz fausa li blancs haubercs 
issi ke al cors le li cussut 
parmi l eschine hors parut 
la lance od tut le gunfanun 
candor trebucha el sablun 
al tribucher ki candor li fist 
del uert heaume ke el chef li sist 
e laz e freisel sunt rumpu 
si ke le chef en remist nu 
drias ad sun frere auisé 
sur lui chet a terre pasmé 
kant il reuent ses cheueus tire 
pitusement cumence a dire 
  candor bel frere a mei parlez 
e uostre mort me pardunez 
kar co sachez tut a estrus 
ke senz mei pas ne murrai uus  
cador es tranches u il ere 
entendi ben la uoiz sun frere 
les oilz entreouere mes mut tost 
trop piteusement les reclost 
kar la mort se hasta forment 
teint e nercist e l alme rent 
drias en grant dolur remeint 
mut dolerusement se pleint 
quant lunges out sun dol mené 
del frurce trait le branc lettré 
si ad turné amunt la mure 
e si se uolt chaer desure 
mes si cum deus l out purueu 
ipomedon i est uenu 
e uit drias ke ben conut 
e sa grant folie aparcut 
mut par li uint a grant bosoign 
l espee li toli del poign 
e li ad dit   mut grant folie 
kar suffrez ke autre uus oscie 
si en uendra maiur pris 
m estes pas home co m est uis 
sire  fet drias   mes ne l puis 
el secle mes uiure ne ruis 
cist est mi freres k ai oscis 
n out si uaillanz en cest pais  
ipomedon li dit   muntez 
e de l alme de li pensez 
kar co est ore le meudre cumfort 
en la uile enueez la mort  
drias ueit ke il dit uerite 
le cors enueie a la cite 
al temple diane est portez 
e richement est enterrez 
grant dolur i ount demenee 
e meinte lerme i out pluree 
l estur pur co ne finast mie 
ainz i out mut dure enuaie 
cil dehors mut ben les enuaissent 
e a merueille les ledissent 
ne fust ipomedon cel iur 
descumfiz fussent en estur 
mes il les ad mut rebaudiz 
e ceus dehors ben resortiz 
sicamus le desreié 
en sa main tint un bon espe 
de la medne esteit le rei 
pruz esteit e de grant nublei 
la reine forment amout 
ipomedon mut ben le sout 
il s est tret hors de la grant presse 
e uers sicamus se eslesse 
sicamus bon uassal fu 
uers lui point le destrer kernu 
en l escu grant coup li duna 
mes ne l fendi ne nel perca 
la lance uole par aesteles 
andui se tenent par ben es seles 
ipomedon sun coup li rent 
la lance uole en peces cent 
mes cil se tent ben el destrer 
ore unt saché le branz d acer 
ipomedon ert mut dolent 
de co ke il nel out abatu 
amunt en le heaume l ad feru 
si ke trestut l ad estuné 
a poi ne chet alual el pre 
ipomedon sur lui se tint 
sicamus quant il reuint 
ne se uolt mes uers lui defendre 
sus se dresce e a lui se uet rendre 
ipomedon par fei le prist 
e pus une parole dist 
  sire cheualer ore muntez 
a la reine dreit alez 
e a lui uus rendez prisun 
io n en quer autre rancun  
puis li ad dit en raponant 
  uncore n est pas li termes grant 
ke uus uolenters pres de li 
serriez senz noise e senz cri  
cil respundi cum curteis 
  se io ore i uois co ert sur mun pies 
tel hure ad esté ke autrement 
io i alasse mut bonement 
mes quant par el ne pus passer 
ma fei ne uoil pas trespasser  
ore s en ueit cil e pas ne fine 
de ci ke il uent a la reine 
e a lui c est prisun rendu 
de part cel ke ele ne sout ki fu 
la reine se esmerueilla 
e mut suuent li demanda 
ki la l enueia e ki le prist 
ke de lui le present li fist 
e il li dist ke il ne saueit 
mes uns neirs cheualers esteit 
al turnei sunt fort li enchauz 
as uns ben as autres nuauz 
ore sunt desuz ore sunt desus 
cum de guerre est custume e us 
ki al iur i eust esté 
unkes des hure ke il fut né 
ne uit un liu asemblez 
tanz bons cheualers alosez 
mes n i out parolé de nul bon 
la meite ke de l ipomedon 
sur lui est tut chaet le los 
kar il n ad le iur nul repos 
quantke ke ceus iurz out fet de ben 
a cest treis iurz n ateint a ren 
la fere pas suuent ne faut 
de ueer quel part ke il aut 
en sun quer mut se cumforta 
e mut suuent se purpensa 
se ele ad sun dreit ami perdu 
del neir uassal ferat sun dru 
mut est enpeisez li turneiz 
ore i cumencent granz desreiz 
moren li un li autre tribuchent 
crient li un li huchent 
pasment li un li autre braient 
li destrer par cel champ estreient 
cil out noces cher cumperés 
espusailles chier achatés 
uers le seir est ia aprochez 
ipomedon se est traueillez 
mut durement uers ceus dehors 
e se ne fust deus e sun cors 
le iur i fussent descumfiz 
ceus dedenz ore sunt rebaudiz 
rogres e bauz e enuaisez 
e unt ia ces dehors chacez 
si ke il n i ad un sul remis 
deske il uindrent deuant lur trefs 
a sauier est asez leger 
ke ipomedon fut le premer 
kapaneus a une part 
uers lui ad fet un fer regart 
mut est en sun quer irez 
e uolenters se fust uengez 
uers lui se mot plus ke le trot 
de l escu a or peint se clot 
ipomedon uenir le ueit 
uers lui point le cheual tut dreit 
ipomedon s esforce mut 
kar il ueit ben ke ci est tut 
le clos de cest turneement 
al iuster ben dereinement 
capaneus reest tant amez 
li los serreit mut tost turnez 
sur lui par un poi acheisun 
ne li chaudereit se pur co nun 
ke il dutast mut perdre sa amie 
iloc n at mester a cumpaigne 
pur cumpaignie lessé ne ert 
par mut grant ire le requert 
ore orrez de bele assemblee 
de une iuste mut esgardee 
unkes tel iuste ne fut fait 
ne plus cuntee ne retrat 
ke el mund tant cum est lung e le 
ne serreient teus deus truué 
en champ ensenble cum cil dui 
ore se entreferent ia andui 
si ke il se entreabatent a terre 
nuls d eus ne uout autre requere 
lur gleiues remistrent entres 
tost sunt remuntés es destrers 
io ne di pas ke il i chaissent 
mes si lur cheuaus i flechissent 
ke en poent il se a terre uunt 
e ki chaut quant remunté sunt 
partent s en e se sunt retrait 
tant tost cum le destrer lur uait 
chescuns de eus uers autre eslesse 
e l escu prent e la lance abesce 
capaneus li ferri ben 
la targe ne li ualut ren 
parmi utre passa la lance 
une teise od la cunuissance 
le hauberc un petit desclauele 
mes en cost de la mamele 
li fers cum deus uolt guenchi hors 
ne l ad pas adesé le cors 
a poi ne l ad fet tribucher 
loinz en porte l escu bucler 
se il l eust dunc trop ferm tenu 
parmi le cors l eust ferru 
mes mut de cheualerie 
l escu sout trop ferm ne teneit mie 
einz l enpeinst en loinz de sun cors 
ke li fers guenchi par dehors 
bon coup li duna le uassal 
mes cil se tent ben al cheual 
e referri capaneus 
ben haut en sel escu desus 
irez est e fert par air 
les enarmes li estoit guerpir 
l escu li fet ferrir al frunt 
e les taluns reuerse amunt 
e li destrers se plie od tut 
ipomedon esteit fors mut 
par si tres grant hair l enpeint 
ke la sele uoide en remeint 
e li destrers chai od lui 
mes tost resaillent suz andui 
e recouerent a lur estal 
ipomedon prent le cheual 
ke il out peca mut cuueité 
a sun bon uadlet l ad baillé 
ke tut iurz li esteit tut prest 
od tut s en turne en la forest 
hui mes pot huer a la trace 
cil remeint a pie en la place 
ipomedon ben le requert 
od le piz del destrer le fert 
ke les paumes ferri al terre 
trop sout ipomedon de guerre 
cel bon cheualer si demeine 
ke il ne se rent se tent a peine 
mes il ad bon sucurs eu 
li reis sun uncle i est uenu 
de ire esteit pale e teint e pers 
ipomedon fert en trauers 
od une glaiue trenchant agu 
malement l ad acunseu 
parmi le gros del braz le fert 
a poi la terre ne requert 
mes cil ne chai neent 
mes nafrez est mut malement 
ipomedon sent le coup grant 
ne s esmaie ne fet semblant 
od le brant nu uers le rei uent 
ueit le li reis mut par le crent 
kar il le ueit pleint de grant ire 
de l autre part la redne uire 
tant cum post rendre le cheual 
unke puis ne lui duna estal 
io ne di pas li reis fuist 
mes de l aler s en grant semblant fist 
quant cil dehors ueient le rei 
cum il s en uet a grant desrei 
en fine s en turnent as trefs 
el champ n i ad un sul remés 
ore n i ad nuls cuart ne fer 
ne parout del neir cheualer 
de sun ferir de sun iuster 
il n i seuent de autre parler 
li turneiz a espleit s en part 
ke il ert ia uers le uespre tart 
ipomedon al bois s en trait 
mes iasun ueit u il s en uet 
en haute uoiz escrie   iasun 
dirrai uus aukes de mon bon  
iasun s arestut esbais 
dit   ke uus ad mun nun apris 
amis grant pece ad ke io l sai 
kar unkes si bon cumpaignon n oi 
cum uus ne fustes iadis 
la fiere saluez amis 
dites lui puis ke la conui 
tuz iurz fui sons e erc e sui 
e a tut dis la seruirai 
uois m en amis kar grant haste ai 
sire  fet iasun   kar suffrez 
un petitet a mei parlez 
se uus uus en alez issi 
certes io l sai mut ben de fi 
ma dame la fiere murra 
grant peche uus en auendra 
quant el sauera ke co estes uus 
ele se oscirat tut a estrus 
soueauz kar fetez ke afeitez 
parlez a lui einz ke en augez 
iasun io ai grant haste de aler 
ne pus a ceste feiz parler 
tel auenture pot uenir 
ke la uerrai a grant leisir 
se deu plest a bref terme uncore 
mes certes il ne pot estre ore  
atant si finat sa resun 
al bois s en turne a esperun 
e iasun s est feru apres 
grant piece sui le grant esles 
mes tost s en uet ipomedon 
kar sis destrers esteit mut bon 
tant cum iasun le pot tracer 
ne uolt il finer ne lesser 
la nuit uint ki tolét li ad 
dolenz e murnes returnad 
einz ke a sun ostel uoille aler 
a la fiere le ueit mustrer 
cum li uassauz s en est alez 
  ore i ad ia treis urz estez 
od pris od beles auentures 
e od diuerses armeures  
quant la fiere ad cest entendu 
unc mes si dolente ne fu 
ne pout mes celer sun curage 
a iasun kar pur la grant rage 
est chaete a terre pasmee 
a petit k ele n est forsenee 
mut iasun al quer dolenz 
ismeine e il la portent einz 
si l unt en un mut bon lit chuchee 
u ele desmeine grant haschee 
unkes mes dolur n out si grant 
kar n ad el munde hume uiuant 
ki la meite poust destruire 
de quer penser de bouche dire 
suuent pasme sis quers uolette 
al uenir son dru regrette 
souent dit   ore sai ben de fi 
pur cestui sui senz ami 
mes a grant tort le blamereie 
il me amout quant io ne uoleie 
ore uoil io e il ne uolt 
a mut grant dreit mis quers se dolt 
mes pot cel estre mot n en set 
si set mes a resun me het 
kar unc ne li fis si mal nun 
ore me rent ben le guerdun 
si deit l um acheuir orgoil 
lores poeie aueir dunt ore me doil 
ei deus cum male destinee 
dehez ait l ure ke fui nee  
iasun li dit   dame merci 
pur ueir me dist quant il parti 
k a mut bref terme a uus uendra 
a grant leisir i parlera 
si uus dirrai ke uus facez 
des ore mes mut uus rechetez 
se il tost ne uent en ceste terre 
iames ne finerai de guerre 
co sachez tant ke il seit truuez 
leuez si uus recumfortez  
la fiere oi cum cil parla 
aukettes s en recumforta 
kar ele esteit e cointe e sage 
de grant dol refreina sun curage 
ipomedon est ia uenu 
u si hume l unt atendu 
de ueneisun unt grant plente 
ipomedon s est desarmé 
e ad fet sa plaie restreindre 
il n i uolt pas lunges remeindre 
en la uile entrent od grant brut 
as fenestres acurent tut 
pur lui gaber nient pur el 
e ki uerra iames nul tel 
al chastel menee unt feite 
asez lur fut a mal retraite 
ke en la curt n out petit ne grant 
ke d eus ne s en uoit mut gabant 
cheualer dame ne meschine 
ne mes ke sule la reine 
mes a lui mut durement pesa 
kar a desmesure l ama 
cuntre lui est la hors uenu 
de bon quer l apele e salue 
main a main en la sale uont 
e al manger asis se sunt 
n aueient pas demi manié 
quant li reis i out enueié 
thoas ke sun chamberlanc fu 
deuant la table est ia uenu 
de part le rei saluz li dist 
la reine un poi li suzrist 
e apres en ad demandé 
ki le pris en ad hui porté 
  certes dame   fet li thoas 
  tuit tenum a fable e a gabs 
des deus iurz passez premereins 
uers co ke fu hui li derains 
e si uus dirrai ia ueir 
il i out un cheualer neir 
ki de loinz les ad tuz uencu 
unkes si bon uassal ne fu 
thoas e ki fut cil uassal 
sauez le uus dame nenal 
cument le purreie saueir 
kar nul ne pot aparceueir 
ke il esteit ne dunt il uint 
ne u il ala ne ke il deuint 
mes il ne se tint od ceus dedenz 
ffaez senbla entre autres genz 
kar nuls ki el secle nez fust 
co ke il dfist fere ne pust 
tant ad hui cest iur ben iusté 
e tanz merueillez coups duné  
sicanius le desreié 
grant pece ad le manger lessé 
de autre part la reine sist 
aukes en suzriant li dist 
  dame reine il dit tut ueir 
co fut cil uassal neir 
ke ca deske a uus m enueia 
unc tel cheualer ne iusta 
ne ne ferrei unkes d espee 
il ad uenqui la medlee  
la reine un petitet pensa 
e pus a thoas demanda 
  fuit i hui li blanc cheualer 
ne li uermeil ki i fut her 
dame li blancs n i fut neent 
uns uermeilz i fut ueirement 
io ne sai se co fut celui 
cist neirs le prist mut matin hui 
e tant tost cum il l aueit pris 
ffut il a la fiere tramis 
mut ad hui gaigné destrers 
mut ad abatu cheualers 
meint ad feru par mi le cors 
mut ad hui leidi ceus dehors 
mut ad hui escuz estroez 
haubercs rumpiz heaumes quassez 
si uus di ke al partir des hosz 
abati le meillur des noz 
si l demenat mut laidement  
la reine ad le uis rouent 
e li ad dit   fut co le rei 
ke il demenat a tel desrei 
dame nu fu ne pot chaleir 
si pot il uoil enfin saueir 
thoas ueit ben ke la reine 
la uerite uolt sauer fine 
ne s i uolt mie celer plus 
  dame co fut capaneus 
se par le rei sucurs ne eust 
tut pris e retenuz i fust 
li reis a bon sucurs li uint 
e glauie bon e trenchant tint 
le neir cheualer ben ferri 
el gros del braz co quit parmi 
mes ne l lerrai ke ne l uus die 
si cil od l espee furbie 
eust antent uostre seignur 
doné eust le coup maiur 
ke unkes el siecle fut duné 
kar de ire esteit trop enflambé 
li reis n i uolt atendre plus 
rescus i fut capaneus 
mes cil menat le cheual 
k el secle n at si bon uassal 
mes nus ne sauum u il est 
il s en fui en al forest 
ne fut pus ueuz en la terre 
e si l unt asez fet quere 
mut en sunt dolenz pur sun cors 
e cil dedenz e cil dehors 
dame de part uostre seignur 
uus di ke le matin al iur 
seez a candres la cite 
li barun ierent asemblé 
pur la parole de la fiere 
de eslire a ki espusé ere 
mes ne l auerunt pas a lur chois 
e deu uus saut e io m en uois  
ipomedon parole dunc 
  esteez amis ne uus seez lunc 
mes un petite parlez a mei 
dites de mei part al rei 
se estur eurent deske la nut 
io rai mut bel dedut 
se tuz les ad uencu li neir 
e io uus redirra tut ueir 
un men neir baailemunt 
mes chens uesqui quanqe il sunt 
amis entendez ma resun 
portez lui de la ueneisun 
e si dites mut ben al rei 
ke en pece n auera plus par mei 
kar il meisme i pot ore entendre 
e asez cerfs e bisses prendre  
il dist ueir mes ne l sout fors lui 
ke en pece n auera plus par lui 
li chamberlencs dit   uolenters 
io uus serrai bons messagers  
thoas se uait e tuz s en rient 
entre eus granz gabs funt e dient 
unkes mes iur ne nuit deuant 
ne fut gabez ne escharniz tant 
mes il l at mut bien entendu 
semblant fist ben ke poi l en fu 
la reine en fut mut dolente 
de lui esgarder met entente 
mut le regarde mut l auise 
il out uestu une chemise 
de un blanc cheinsil mut delié 
il out le seir forment seigné 
estrangement esteit gauniz 
desculurez e mut paliz 
cil aparceit bien sun regart 
si en rouist e chaufe e art 
sa plaie escreue e li sanc saut 
il l apaceit si la leue en haut 
sun mantel pur le sanc cuuerir 
de la hunte prent a uertir 
e la reine mut l auise 
e ueit sanglente la chemise 
e uit cum cil se esteit cuuert 
pensiue est e tute se espert 
kar mut li uait palel el uisage 
mut est dolent en sun curage 
e puis si l ad areisuné 
  dites sire ne seit celé 
uus segnez dunt uent cele plaie  
ipomedon aukes s esmaie 
en feignant dit   io uus dirrai 
ui en cel bois u io chacai 
mis cheuaus cesta e chai 
sur une choce m abati 
mut esteit trenchant e aguz 
parmi le bras i fu ferruz  
a ces moz n i ad nul n en rie 
dient   oez cheualerie 
cist ne chai pas pur neent 
uencu ad le turneement 
de iuster set ben la manere 
io quit ke il en merra la fiere  
e la reine atant se test 
hunte ad grant e mut li desplet 
cil de la curt unt ia mangé 
e des tables se sunt drescé 
ipomedon n i taria pas 
mut out seigné e mut fut las 
en chambre meine la reine 
ki mut uolenters de amur fine 
l amast senz fere trop lunc plet 
cil l ad besé si s en uet 
e la reine le rapele 
e dit   amis a la chapele 
a candres me estuuera aler 
si uus estot matin leuer 
dame io leuerai matin 
mes ore le sachez ben enfin 
ke io la pas od uus ne uois 
od mes chens uoil aler en bois 
io aim mun dedut coment ke il allie 
nen ai soig de lur espusaille  
atant uers sun ostel s en turne 
e la reine en remeint murne 
a l ostel uent ipomedon 
e prent sun uadlet egeon 
e si l enueie a sa cusine 
e si li mande le termine 
einz iur ben face aprester 
kar il s en uolt del tut aler 
cointement face ne seit fole 
de lur eire ne seit parole 
ipomedon s en uet cucher 
de dormir out grant mester 
n at gueres lunges someillé 
tost leue s est apareillé 
il ad fet sun oste esueiller 
tut sul od lui uet cunseiller 
  sire hoste d aler m apareil 
mes dire uus uoil un cunseil 
il le uus estot celer ben 
ne uodreie pur nule ren 
ke nul ne soust ne nent ne ueie 
de mei tant ke partiz 
mut m auez serui e amé 
poi le uus ai guerduné 
se uiure puz sachez de fi 
uncore uus ert il ben meri  
li ostes respunt cum curteis 
  se uus partez co ert sur mun peis 
kenke uoillez auer celé 
n ert ia par mei auant cunté 
tant ke uoillez ke il seit retrait 
kar uus m auez mut grant ben fet 
dites sire pur deu uus iur 
de mei purrez estre seur 
ostes  fet il   uostre merci 
io ai esté grant pece ci 
pus ke io de mun pais mui 
nul de uus ne set ke io sui 
mes beaus amis a uus le di 
certes treis cheuaus ke ueez ci 
cest blanc cest sor e cest neir 
dire uus uoil trestut le ueir 
cestes treis iurs les oi al turnei 
tute la parlance est de mei 
co uus io tut en cunseil 
primes fui blank e pus uermeil 
e refui neir le drein iur 
a chescun seir fis mun trestur 
ke nuls ne sout ke io deuinc 
cum ueneur ca m en reuinc  
li ostez cumence a suzrire 
  ffustes co uus pur deu bel sire 
oal e si m en uoil partir 
ne m i uoil pas descuuerir 
sire pur quei fetes uus co 
kar ben sauez e si sai io 
k ore poez senz cuntredire 
de calabre estre dux e sire 
e prendre ben la a femme 
n ad tant bel ren en nul regne 
nel frait pas uncore beaus amis 
ainz m en irrai quere mun pris 
iombles hom sui e bacheler 
de femme aueir ne dei haster 
li iomble ki trop co desirent 
se un en amende mil en empirent 
le matin uus estot aler 
ben le uus quit guerduner 
a candres dreit a la chapele 
la uerrez meinte dame bele 
meint cheualer e meint burgeis 
meleager i ert li reis 
si ier la reine e la fiere 
grant cur i auera e plenere 
e uus estez e quointes e pruz 
mes presens fetes deuant tuz 
cum uus dirrai de ces destrers 
si m en seiez bon messagers 
cest blanc ke i oi le premer iur 
dunez le rei uostre seignur 
de meie part si l saluez 
a la reine redunez 
de meie part cest destrer sor 
se il fut massez de fin or 
si l tendereit mut sauf en li 
mut m at honuré e cheri 
cest neir dunez capaneus 
kar ne quit pas ke al mund eit nuls 
u si bien fust enpleiez 
k as armes est pruz e preisez 
un en at si ke fut le rei 
celui redunez de part mei 
a la fiere ke il est mut bon 
cestui redunez a iasun 
a capaneus refut cist 
quant il el champ a pie remist 
tuz seuent ke pas ne l embai 
mil uirent u io s gaaignai 
a la fiere dites amis 
io fui od lui uadlet iadis 
si oi dunc d un uus parler 
ke ele fist ore l en dit ben membrer 
dites li ne querge achesun 
k ele prenge si bon uassal nun 
oanz tuz dites la parole 
ben l entendera ele n est pas fole  
li ostes dit   mun escient 
a poeier ferai lealment 
de bon quer e de bon curage 
e uolenters uostre message 
uostre merci beaus duz amis 
uncore i ai deus cheuaus de pris 
beau ostes l un d eus uus durrai 
e l autre ensemble od mei merrai 
senz destrer ne m en puz partir 
ne a meins ne m en pus io tenir 
un en merrai e neent plus 
li destrers fut capaneus 
al uostre uaillant seneschal 
dites lui ke il n en tenge a mal 
oanz tuz kar pas ne s emblai 
cler iur fut quant io gaaignai 
a deu uus comand io m en uois 
en haste uoil passer le bois  
atant la parole fina 
tost est muntez e si s en ua 
certes quel semblant ke il feist 
mut grant peine al quer li prist 
ke el pais destres li lessa 
la ren del mund ke il plus ama 
ore purreit l um aukun trouer 
ki si fust entrez en amer 
tost auereit achesun quis 
pur demurer plus el pais 
malade se feindereit gisir 
einz ke il s en poust si partir 
mil en sunt ore issi perduz 
e par amer musarz tenuz 
ipomedon mut tost chemine 
od lui en meine sa cusine 
li bons ostes ki deus onurt 
aturne s en de aler a curt 
uadlez asez fet aturner 
les cheuaus fet od eus mener 
ne hasta pas trop nepurquant 
al cler iur al solail lusant 
a la chapele est descenduz 
li barun sunt la tuz uenuz 
li reis la reine e la fiere 
ki la nut out fet male chiere 
aukes esteit al uis palie 
mes par sun sen s est resbaudie 
a kanke ele pot fet bele chere 
kar sage fut de grant manere 
si tost cum ele les destrers uit 
le quer li chai e fremit 
de sun ami se purpensa 
des cheuaus ke il treis iurs changa 
del blanc del sor e del neir 
mes ele ne l saueit pas del ueir 
meleager li nobles reis 
ad ueu uenir li burgeis 
e ueit les destrers ke il ameine 
tut se espert e uers sei l aceine 
kar le son i ad ben choisi 
e le capaneus ausi 
mes ne conut pas ben les treis 
a resun ad mis le burgeis 
  dites ami dunt uus uenez 
ki uus ad ceus cheuaus liuerez 
sire  fet il   io l uus dirrai 
si ke d un mot n en mentirai 
mes oez uerite mut fine 
cil ke fist dru la reine 
ki tant fut beaus e tant curteis 
cil ki tuz tindrent a malueis 
ne fust quel ke il se fist 
unc ne fut mes si se couerist 
partiz se est n i uolt estre plus 
sur le destrer caemius 
il li mande mut ben par mei 
ke il le guaaigna al turnei 
si ne li chaut ke nuls en die 
il fut cler iur ne l embla mie 
reis il uus salue par mei 
mande uus ke al primer turnei 
le iur sur cest blanc cheual sist 
asez sauez cum il le fist 
pur nient le uus cuntereie 
par grant amur le uus enueie  
il reis forment se esmerueilla 
grant pece apres mot ne suna 
a chef de pose li ad dit 
  certes cusin unkes ne nasquit 
ke meuls li poust fere un iur 
kar n i out nul de sa ualur  
dunc reparole li burgeis 
ne fut pas fous mut ert curteis 
  a uus ma dame la reine 
ke il tent a leale e fine 
ad enueié cest cheual sor 
en uus le tent sauf se il fust d or 
mande uus ke le secund iur 
out cest destrer sor en l estur 
asez auez oi suuent 
se le fist ben u malueisement  
ffet la reine   beaus amis 
io sai ben ke il out tut le pris  
aukes le dist en suzriant 
  mun seignur en trai a garant 
kar io l oi dire ke il se ueit 
al seir tant quant il s en partit  
li reis respundi en dedut 
  io m en senti tute la nut  
li burgeis esteit mut senez 
uer capaneus se est turnez 
  sire  fet il   cest destrer neir 
uus enueie e mande pur ueir 
ke il ne set hume preisé 
u il si bien fust si enpleié 
il uus mande par grant amur 
ke il sist desus al derein iur 
par fei  dunc fet capaneus 
  asez quit ben ke il sist desus 
il le me fist mut ben saueir 
ainz ke il partust le iur 
trop eiremes tuz afolez 
ke unc tel cheualer ne fut niez 
trop nus ad l ouere esté cuuerte 
perdu i auum leide perte 
allas quel dol ke io ne l soi 
mut fui fous kar ben saueir poi 
ke hume de sun cuntentement 
ne fut unkes senz hardement  
li burgeis reparla e dist 
ses paroles mut ben asist 
kar saiues ert de grant manere 
  oez ma dameisele fere 
cest cheual uus tramet par mei 
il fust uostre seignur le rei 
le seir secund le gaaigna 
le reis set ben cum il ala 
uus resauez cum il li uint 
nuls ne sout ke il od tut deuint  
li reis ert uaillanz e curteis 
tut en riant dist en gabeis 
  amis io l sai mut ben de fi 
il gaaigna e io perdi  
li burgeis a la fiere dit 
  ne uus salue pas petit 
si uus mande cist cheualers 
k il fust od uus treis anz enters 
cumpainz iasun e fut uadlet 
mut amout oiseaus e brachez 
asez suuent li fut retrait 
de un ke uus auiez fait 
ke ne querriez acheisun 
a nul iur de prendre barun 
se il ne fut cheualer eslit  
respunt la fiere   il ad ueir dit 
le uu se deu plest ben tenderai 
kar iames autre ne prenderai 
se lui mesme aueir ne puis 
iames autre prendre ne ruis  
s en l unt oi tuit cil k i erent 
gueres de co ne la blasmerent 
li burgeis redit a iasun 
  il uus enueie un destrer bon 
io quit ke il fut capaneus 
le derein uespre sist desus  
capaneus dist en riant 
  ne li pus ore estre garant 
kar cil le cunquist lealment 
issi ke l uirent plus de cent 
cum tut le meuldre cheualer 
ki unkes gaaignast destrer  
li burgeis afeteement 
ad fet a chescun sun present 
dit lur ad quant il s en parti 
  seignurs ne sui pas fors loci 
kar li pruz li francs e li gentil 
cest bon destrer ne dunat il  
atant s en uait a esperun 
remis il sunt tuit li barun 
li reis se esmerueille forment 
de ces noueles ke il entent 
la reine mut en fremist 
e la fiere teint e palist 
ore ad freit e ore ad chalur 
plus de cent feiz muat culur 
ore est ruuent ore est pale 
mut ie fut la nuuele male 
suuent refreide e suuent sue 
suuent tressaut e culur mue 
suuent li change sun curage 
mes ele parole cume sage 
  seignurs uus sauez ben cument 
asembla cest turneement 
par le rei e par uus tuz 
celui ki serreit le plus pruz 
a seignur prendre le deuereie 
ia nen esterai hors de la ueie 
ne de uos bons cunseiliz pur ren 
trouez le mei io l prenderai ben 
ia ne li tenderai mes a engaaigne 
ke ne dirrez e en mei remaigne 
ore en parolent li barun 
e ueient ben ke ele dit resun 
li reis e tuit cil del pais 
tuz senz iur l unt en respit mis 
ne la poent destreindre auant 
cil li tenent dreit cuuenant 
par reisun deit uncore atendre 
a seignur ne deit autre prendre 
ffors celui ki alez s en est 
mes il ne l unt mie si prest 
co peise a tuz ceus de l honur 
mut l amereient a seignur 
mut sunt dolenz de grant manere 
mes nul de ceus cum la fiere 
e la reine en out grant ire 
e celeement en suspire 
en sun quer mut suuent dit 
  allas trop i parla petit 
e sui io asez leisir 
de mun curage descuuerir 
io ne l fis pas ore m en repent 
ke sun pru pot fere en present 
e il ne l fet quant il ben pot 
quant meuls uodra perdre l estot 
si est il a mei auenu 
par ma paresce ai tut perdu  
ore est partie l asemblee 
li reis s en uet uers sa cuntree 
e la reine e li barun 
chescuns s en uet a sa meisun 
e la fiere a candres remeint 
ki mut suuent s en dolt e pleint 
en sa chambre ueit la reine 
e n i trouat pas sa meschine 
cele ke ipomedon en meine 
mut li fut ore en grant peine 
quant ele sout ke cil l out menee 
ke il seit ateint en la cuntree 
hors de la chambre est tost eissue 
de mal talent la culur mue 
e est desculuree e pale 
le rei ad truué en la sale 
ensemble od lui mut grant barnage 
ele ad mut tost dit sun curage 
kar femmes co dient la gent 
unt unkes hastif le talent 
kar co ke eles fere uoldreient 
serreit fet u eles murreient 
oant tuz cumence sa cunte 
  mut m est hui fet une grant hunte 
tant cum fui a cel asemblee 
ma meschine en ad menee 
cil cheualer tut senz cunge 
ke entre uus auez tant prisé 
mut uei ceenz bons cheualers 
ke io ai tuz iurz tenuz mut chers 
mes m amur a gueres n amunte 
quant entre uus suffrez ma hunte  
la reine mut sage esteit 
ben sai gueres ne li chaudereit 
quel manere la chose alast 
mes ke cil a li manast 
caemius le seneschal 
en piez sailli e tint en mal 
ce ke la reine out parlé 
dit   se uus nus auez amé 
senz demore e senz enchesun 
en auerez ben le guerdun  
la reine esteit mut ueisduse 
une parole dist curtuse 
  uus auez dreit dan seneschal 
ke il en meine uostre cheual 
duble achesun m est uis auez 
de uus uenger se uus poez 
l un est pur mei l autre pur uus 
kar uus en uengez ambedeus  
caemius esteit mut pruz 
de parler hastes a estuz 
tost auerait dit une parole 
par grant enuie aukettes fole 
  dame reine ore ne uus chaut 
io uois apres se deu me saut 
e uus ambesdeus remenrai 
e mun cheual recunquerrai 
alez dunc amis deu uus meint 
e doinst cil seit tost ateint  
caemius a l ostel uent 
armez s est e sun chemin tent 
dreit uers la forest le siwi 
le dreit esclot ke il ne failli 
mut seeit sur un bon cheual 
e il fut pruz e bon uassal 
il saueit asez de tracer 
ben ad siwi le dreit senter 
ipomedon dehors le bois 
en une bele place a chois 
si esteit ia pur dormir cuché 
kar il aueit mut traueillé 
la nuit uaillé sumeil li prist 
la damesele a sun chef sist 
ipomedon suef dormi 
la pucele la noise oi 
de celui ki ueneit en haste 
le uis un poi li tuche 
e taste 
soef le prent a esueiller 
il saut sus ot le destrer 
ki la ueneit a grant rauine 
il sout mut tost ke la reine 
aukun brancin li out bracé 
ben sout k ele l aueit cuueité 
ipomedon esteit tut armé 
ffors del heaume ke il out osté 
deliurement al chef le mist 
es uus celui ke del bois ist 
cil conust ben le seneschal 
tost en munte en sun cheual 
en sa mednee poi s afie 
ben sout ke il ert de grant enuie 
caemius dunc s apuia 
sur sa lance a lui parla 
par grant ferte engressement 
  uassal uus alez folement 
n est pas uostre quanque menez 
al partir le meulz uus lerrez 
par uus mande la reine 
ke li remengez sa meschine 
e uus reuendrez od li 
e de co ki estes parti 
uus estoit suffrir iugement 
tel cum a tel utrage apent 
cist esguarz est maulueiz asez 
kar felunessement partez 
estes uus nus celé tuz dis 
pur aler en uostre pais 
si ke nuls ne sust chemin 
par unt siure cest larcin 
n i ad ren de co dan uassal 
n en merrez pas si mun cheual 
mes nepurquant coment ke il seit 
si uus uolez ci ore endreit 
mis hom ligement deuenir 
ben uus ferai de cest garir 
kar io sui seneschal le rei 
si uus di ke tut est sur mei 
par mei ferunt li cheualer 
se io uoil  
ipomedon tut cest oi 
mut simplement li respundi 
  io entent mut ben co ke uus dites 
io quidoue estre tut quites 
e aler en ben e en pes 
io ne mein fors le men herneis 
mes ben quit ke de la meschine 
ai io mespris uers la reine 
mes io m en fi en une chose 
ke io ai oi mut ad grant pose 
de femmes embler en rapin 
est un mut curteis larecin 
auoi mestre ore oi a estrus 
le larecin conuissés uus 
nai io la pris priueement 
amis cest dester n en emblei nient 
kar io l gaaignai de grant iur 
e issi ke l uirent plusur 
certes de un uaillant cheualer 
kar mut le trouai fort e fer 
mes se il n i eust tanz amis 
tut l eusse en mené e pris 
ne sai ki fu il en ala 
mes durement uus resembla 
e d estature de corsage 
de furcheure e de uisage  
dunc fut dolenz caemius 
e dit   ferez uus neent plus 
oal se me lessés ester 
en ma cuntre uoil aler 
n en partirez pas senz medlee 
e ke uault dunc lunge cele 
certes ne l lerrai beaus amis 
pur uus de aler en mun pais  
caemius s est tret arere 
irez esteit de grant manere 
e ipomedon s en retrait 
de guenchir nul semblant ne fait 
ore orrez ia la iuste bele 
chescun se purfiche en la sele 
ipomedon fut mut greuez 
de traueiller e fut naurez 
mes cele feiz tut ublia 
uer lui se ioint lance alungna 
e se coure de sun escu 
cil reuent uers lui irascu 
mut par ert pruz le seneschal 
as armes e hardi uassal 
ben ad ferei ipomedon 
en cel escu grant coup e bon 
desuz la bucle le purfendi 
ke li glauies passa parmi 
tut a meisme de sun coste 
un poi li ad la char riflé 
la iuste fust e bone e fere 
mes la lance remist en terre 
ipomedon ben le refert 
e par grant ire le requert 
en l escu le fert ben amunt 
hurter li ad fet a sun frunt 
grant fut li coups e mut cruel 
del heaume ad freit tut le nasel 
le nies li ad tut esquassé 
parmi l escu pase l espe 
l osberc safré li deslaca 
l espalle destre li perca 
ne li ualt li bons hosbercs 
une teise passat li fers 
cil ki l ferri out grant uertu 
ius de cheual l ad abatu 
pus si ad dit en ramponant 
  uassal n alez tant manescant 
hume ki tant paroles a 
iames a bon chef ne uendra 
ke ke uus diez desoremes 
n en merrez pas tut mun hernes 
e si sache ben la reine 
uus n i merrez pas la meschine  
ore est dolenz caemius 
il ne se pot cumbatre plus 
pur la plaie ke il aueit grant 
a lui se rent demeintenant 
e conoist ben ne l ceile mie 
ke il out parlé par grant folie 
kar unc des l ure ke il nasquit 
si bon uassal cum li ne uit 
pus li ad dit ipomedon 
  ainz oi de uus lerrei io mie 
einz le merrai par druerie 
pur l autre aueir ne uus conui 
ore uus conois pur cestui 
issi se deit l um acointer 
al ueir dire a bon cheualer  
tholomeu apela a sei 
  baillez li cest men cest palefrei 
ne uoil pas ke il s en aut a pie 
kar io quit ke io l ai blecé 
le uis ad teint e ple e blef 
il le porterat plus suef 
ke ne freit cel grant dester 
nafrez est e si en ad grant mester 
nepurquant quant dire le dei 
le meillur uoil auer od mei 
amis quites uus en alez 
e par la fai ke me deuez 
dites ma dame la reine 
ke od mei enmeine ceste meschine 
e ke io pur la sue amur 
ne uus uoil fere deshonur 
e uus si uus rendez a li 
ele en auera bone merci  
caemius atant s en turne 
pensif a male chere e murne 
a la reine est reuenuz 
de part celui li dit saluz 
si li ad dit grant ben de lui 
co unc mes ne fist de nului 
le ueir li dit ne mente nient 
de part celui a lui se rent 
e dit li ben   dame reine 
pur mei en meine il la meschine 
si freit il certes pur tuz 
de ceste curt kar trop est pruz 
ne durereit nul cors a cors 
ffors le rei ke met dehors  
en chambre s en uet la reine 
la teste porte mut encline 
ben set ke finez est cest plet 
senz recouerir kar il s en uet 
mut s en repent uiue s esrage 
ke ele ne li out dit sun curage 
ore s en cumfort quant ele uoldera 
kar iames n i recouera 
querge ki autre li seit amis 
alez sunt tuz en lur pais 
ore entendez seignurs mut ben 
hue dit ke il n i ment de ren 
ffors aukune feiz neent mut 
nuls ne se pot garder par tut 
en mendre afere mut suuent 
un ben renable hom mesprent 
el mund nen ad un sul si sage 
ki tuz iurs seit en un curage 
kar cist secles l ad ore en sei 
nel metez mie tut sur mei 
sul ne sai pas de mentir l art 
walter map reset ben sa part 
nepurquant a la meie entente 
ne quit pas ke nul de uus mente 
seignurs ke de rime entendez 
si io mesprenc ne me blasmez 
a escient pas ne l ferai 
al plus brefment ke io purrai 
uus irrai ultre od resun bele 
kar ren ne ualt lunge fauele 
ne fauele ne lung sermun 
kar ki ist hors de sa resun 
io l sai mut si sauez uus 
le liure en est delitus 
pur co n i uoil cunter ne dire 
ffors tut dreit auant la matire 
se uus uer mei ben escutez 
de plus sages en partirez 
ipomedon ne se est targés 
uers sun pais est aprochez 
si cum il est en puille entrez 
quatre baruns ad encuntrez 
del plus hauz humes de la terre 
ki en haste l alouent quere 
kar n aueit pas del tut un meis 
mort fut hermogenes li reis 
sis peres pur co li uunt quere 
pur faire le rei de la terre 
li barun de lui hetez erent 
od lui a barlet returnerent 
la uindrent tut cil de honur 
e unt de lui fet lur seignur 
il ad recu les homages 
mes de une ren fist ke sages 
ne uolt mie curuner sei 
e si lur ad ben dit purquei 
ke il uolt uncore de terre en terre 
aler ses auentures quere 
kar deske il curunez serreit 
a enur fere ne l purreit 
il repensa un autre ren 
a un iur quide il uncore ben 
curune hautement porter 
a ioie amie espuser 
ipomedon pas ne suiurne 
uers france un poi apres s en turne 
od lui uet tholomeu sun mestre 
unkes plus curteis ne poust estre 
od lui reuet sis bons uadlez 
de lui seruir fut tuz iurz prest 
od lui reuunt treis cheualers 
e meine od lui mut bons destrers 
asez ad aueir e herneis 
mes il ne eire pas cum reis 
ainz eire cum soldeer 
ke pris e los uolt purchacer 
ne se ublia ipomedon 
il ad enueié egeon 
en calabre cum bon message 
e cointe e uezié e sage 
nuueles oir e enquerre 
priueement seit en la terre 
e iloc sugurt cointement 
ke coneuz n i seit neent 
se il out nuueles el pais 
par cunseil e de ses enemis 
dunt il quit ke il perde sa amie 
en france uenge si li die 
guerre i ad la uolt arester 
tut l an le purrat la trouer 
li garz egeon s en ala 
deske en calabre unc ne fina 
la se cuntint mut cointement 
ne l cunurent gueres gent 
ipomedon s en uet en france 
u il n out gueres cunussance 
purquant plusurs le uirent ben 
mes de lui ne saueient ren 
se il est de cele u nun 
dunc il est ne cum ad nun 
n out turneement el pais 
u il ne fust e out le pris 
en france esteit el tens li reis 
artus ki uut fut curteis 
cist out un frer ioueignur 
daires out nun si fut seignur 
e reis de tute loheregne 
le heritage out de part sa femme 
mes co fut sur le pais sun frere 
c est acreus ki ainz nez ere 
si out adunc unes grant guerres 
entre eus e entre lur deus terres 
daires defendi ben sun regne 
e nepurquant mort est sa femme 
ne uolt mie guerpir pur tant 
entre eus est la guere mut grant 
daires esteit d armes preisé 
ben ad sun frere guerré 
granz pans de france li tolli 
e lui e les sons mut leidi 
es chasteaus s est mis e si s tent 
ipomedon a paris uent 
li rei artus i ad truué 
de bon cunseil mut esgaré 
tuz ses baruns asemblez out 
kar lur cunseil aueir en uout 
de sun frere ki li fet guerre 
e est ia entrez en sa terre 
ipomedon ne suffri plus 
sun seruise ofre a artus 
lui e sei quart cheualers 
e il li retent uolenters 
li reis parole a ses baruns 
ainz ke il ait oi lur respuns 
si leue le cri par ces rues 
e sunt les noueles uenues 
ke daries est dehors la uile 
od cheualers plus de uint mile 
la uile est ia tute esturmie 
mut i ad grant cheualerie 
mes de asez i ad plus dehors 
cil cheualer arment lur cors 
ipomedon mut tost sailli 
fut li premers ke eissi 
ei deus cum il est bon uassal 
il seeit sur un neir cheual 
ki mut esteit bone curant 
il ses esmot grant eire deuant 
si ad choisi de l autre part 
un cheualer cointe e gaillart 
ke de sons fut ben esluinez 
il s est ia uers lui eslessez 
cil cheualers ben l aparceit 
uers lui s esmot quant il le ueit 
ipomedon uers celui uent 
sis uadlez pres de lui se tent 
de pres agueite le cheual 
ke il ueit mut bon suz le uassal 
il en sout asez la manere 
ne fust pas la iuste premere 
ke ad ueu feire a sun seignur 
cist cheualer par grant irur 
ipomedon fert en l escu 
mes ne l ad percé ne fendu 
ipomedon celui refert 
par mut grant ire le requert 
si l fert en l escu de quarters 
tut en esgrone li ascers 
kar parmi l escu l asena 
mes l oberc mie ne fausa 
mut fort e bon co sachez 
li glaiues en est tut pleiez 
mes cil esteit fors ki l ferri 
la hanste a grant force brandi 
reuersé ad le cheualer 
od tut le cheual el grauer 
li uadlez seisist le cheual 
e cil se tent sur le uassal 
einz ke il uenist nul sucurs 
de lur meidnee ne de aillurs 
l ad ipomedon pris par fei 
si l enueie a darie le rei 
e si li mande ben pur ueir 
ke ore pot ueer le uassal neir 
ke il uit en calabre en la guerre 
quant il uint la fiere cunquere 
cil dedenz ke uirent la iuste 
mut lur fut bel mes co lur custe 
ke il ad si celui ke il ad pris 
enueié a lur enemis 
mut dutent ke cunsent i ait 
mes ne uait si le plait 
li reis daires quant il oi 
ke li neirs cheualers est ici 
mut s en esffreie durement 
purquant mut aspre estur lur rent 
atreus fut cheualer bon 
mut se tent pres de ipomedon 
kar il ad ben aparceu 
ke unkes tel cheualer ne fu 
tant par se cuntent uassaument 
meint i abat e meint i prent 
meint destrer i ad gaigné 
il n i ad nul uers lui preisé 
mut sunt rebaudiz cil dedenz 
e daires en est mut dolenz 
kar il ueit les sons descumfire 
plure de dol sa barbe tire 
e pus ad a ses humes dit 
  l atente se uus ualt petit  
kar par ipomedon set ben 
n ateindera sun bosoing a ren 
e mut set ben se il n i esteit 
tute sa uolente auereit 
daires est hardiz en medlee 
meint bon coup i duna d espee 
e si refist il de sa lance 
grant part eust clamé en france 
ne fust ipomedon cel iur 
sachez par grant ualur 
les unt tuz en fuie turnez 
mes des lur i lessent asez 
mors e prisuns en la champainge 
ipomedon mut i gaaigne 
mut sofre le iur grant ahan 
a buche met un olifan 
a lunge aleine l at suné 
les cheualers ad rasemblé 
ke il uit aukettes desreier 
il sout asez de guerreer 
ben sout greuer ses enemis 
il out sun mestre ben apris 
il l amout si n solert de plus 
kar co ad esté custume e us 
ke chescun ki sun mestre het 
cum il plus uit e meins en set 
ipomedon mut i trauaille 
il n i ad nuls ki uers lui uaille 
a cele fuite out fort enchauz 
cil ki chai out le nuauz 
e ki fut nafrez out le pris 
ki mort est n ert en pece uis 
teus i perdi sun bon destrer 
ke remist a pie el grauer 
teus fut ateint ki out damage 
teus s en fuist ke fist ke sage 
suuent ad l um dit en dedut 
  ben se cumbat cil ki ben fut 
mult ualt le ieur par aler 
u li gius deit en mal turner  
ceste descumfiture est grant 
meint en i lessent mort gisant 
cil dedenz funt mut lur bon 
mes nuls si cum ipomedon 
daires est pres de sun recet 
il n i aueit ke un petitet 
dedenz france fut ben asis 
il out de sun frere cunquis 
lessé i aueit cheualers 
deus cenz de hardiz e fers 
cil sunt dehors del chastel uenqu 
daires ad un greille suné 
entur lui uindrent si priue 
il ad suné a mut grant peine 
las fut mut si li fait sa aleine 
uns bons cheuaus li fut menez 
u il est senz estru muntez 
tost est eissuz hors de la presse 
e uers ipomedon s eslesse 
ipomedon ne l neent 
aillurs de l autre part entent 
daires li fert enmi cel dos 
u il le troua plus desclos 
se dunc ne fust bons li hosbercs 
ne se aresteust ia li fers 
ke il del autre part nen eissist hors 
mes ne entrat pas dedenz le cors 
ne lerrai pas de dire le ueir 
tut se fleschi le destrer neir 
e ceste e suz lui est chau 
en un petit ruissel muchu 
ipomedon tost en piez saut 
l espee sache e tent en haut 
oer poez de bon uassal 
a la redne prent sun cheual 
e od l autre mein se defent 
e cil l asaillent egrement 
kar daires le cunuisseit ben 
si ne l esparniat de ren 
oer poez ke ke uus die 
unc mes ne fist cheualerie 
ke a ceste poust ateindre 
kar plusurs i fet morz remeindre 
e lur oscist plus cheuaus 
fforemen l asaillent ces uassaus 
n i ad ren de l esparnier 
le cheual li estot lesser 
turne s en alasche le frein 
nuls n i pot mettre la mein 
parmi cele presse s en turne 
sis uadlez en est triste e murne 
le cheual suit e si l manace 
quant il oi unc de la place 
un pas auant ne s est meu 
cunut le si l ad atendu 
li bons uadlez le cheual prent 
uers sun seignur ueit erraument 
ki mut i sufre dur estur 
deliueré s est ia si entur 
ke un sul d eus n ose apremer 
kar il fert coups de cheualer 
celui ke il pot dreit asener 
n i ad nent de l eschaper 
amunt esgarde un petitet 
sun destrer ueit e sun uadlet 
cele part se fert en la rute 
tut si cum il n i ueist gute 
un sul n i osa arester 
einz li funt ueie a trespasser 
e li uadlez uenir le uit 
tel ioie n out plus ke il nasquit 
ke uus dirreie plus lunc cunte 
le destrer li baille e li le munte 
seignurs ne uus merueillez pas 
se il esteit mut febles e las 
kar ne quit ke unkes deu furmast 
hume ki de tel eschapat 
li reis acteus mut ben le sout 
ke il fut a terre e mes nel pout 
kar il meisme out felun estur 
a poi ke il ne fust pris le iur 
ipomedon est a cheual 
defenduz se est cum bon uassal 
si cumpaignun l ourent perdu 
troué l unt si le uun coneu 
mut durement se reheterent 
kar morz ou prisun le quiderent 
ore recummence fort estur 
morent barun e uauasur 
cheualers citeeins e burgeis 
e li normant e li franceis 
e li bretun e li flamenc 
e aleman e loherenc nme 
ipomedon n ama pas daire 
ke il li out fet mut grant cuntraire 
de lui se uengast uolenters 
tost i enporte sis bon destrers 
choisi ad daries en la presse 
tantost cum pot uer lui s eslesse 
si l ad ferru parmi l escu 
entre les sons l ad abatu 
mes rescus l unt si cheualer 
mes il en meine le destrer 
cil dehors sunt mut rebaudiz 
e cil dedenz pres descumfiz 
daires ne pot l estur suffrir 
od les sons se met a fuir 
cil dehors l unt entassez 
a peine el chastel sunt entrez 
mes entrez i sunt nekedent 
a l entrer perdent durement 
cil dedenz mut de asauz s esmaient 
lur bares ferment lur punz traient 
cil dehors le sege i unt mis 
enz el chastel le unt asis 
li reis de france est el desus 
tant honure ke ne pot plus 
ipomedon si deit il faire 
grez li rent e tut sun afeire 
le iurz ueast li seirs est uenuz 
il unt lur paueilluns tenduz 
ipomedon le sun par sei 
ffet tendre pres del tref le rei 
le reis deires esteit mut sages 
il ad enueié ses messages 
ipomedon si l requert 
cum cil ki mut sis amis ert 
ke il sun message porte al rei 
dreit li ferait del grant desrei 
de l ultrage ke fet li a 
a ipomedon remanda 
ke se il li feseit la bosoigne 
il li durra tute essoigne 
od sa fille ke mut est bele 
e iofne e tendre dameisele 
ipomedon mut curteis fu 
as mesages ad respundu 
e dit lur ad mut ducement 
  seignurs grez e mercis li rent 
e se daires s en uol aler 
e france al rei quite clamer 
e lesser co ke il ad purpris 
e aler s en en sun pais 
de lotherregne fere humage 
bien li quit faire cest message 
kar sa fille ai mut cuueité 
ke en ceste terre est mut preisee  
dunc li respunent li message 
  sire il le uodra de bon curage 
cest faire uolenters e ben 
sachez ia en istera de ren 
quantqe auum dit en mal le prendrum 
e sur seinz ben le uus iurrum 
ke de sa part ne remeindera 
quantqe par uus mandé uus a 
tute france al rei guerpira 
de l autre humage li fera  
ipomedon al rei en uait 
si li ad mustré tut cest pleit 
e cil i sunt od lui alé 
le cuuenant li unt iuré 
a tenir a demain le iur 
pus s en turnent uers lur segnur 
mustrent lui cum il espleité 
merueille en est daires 
ki ke la chere fist bele 
mut fut hetee la pucele 
ke asez l out ueu tant le iur 
iuster e ferir en l estur 
ele fut mut tost de li suprise 
se quit ke ele l aime sens feintise 
mes teus pot battre les bussons 
dunt autre en porte les muissuns 
par matinet uel al iur 
asemblé sunt tut cil cuntur 
li reis daires fet sun humage 
al rei ueant tut sun barnage 
pus s en est alé herberger 
sun atur fet apareiller 
terz iur est terme de duner 
sa fille de feire espuser 
ipomedon le terme prist 
mes ne quit pas ke il le tenist 
li reis acteus aime mut 
ipomedon e del trestut 
li ren graces e l en mercie 
kar par sa grant cheualerie 
ad defendu tut sun pais 
e uencu tuz ses enemis 
li seir quant il eurent mangé 
e furent bauz e enueisé 
altreus l at a reisun mis 
  dites mei sire cheualers amis 
dunt estes cum auez a nun  
ipomedon respundi cume curteis 
  bel sire  fet il   gentil reis 
de cel a ore ne pot chaleir 
asez en auendrez al saueir  
li reis aukes esmerueilla 
cele feiz pluz ne demanda 
atant s en uont li cheualer 
trestuz a lur ostel cucher 
ipomedon al sun reuait 
a sun mestre dit tut cest pleit 
cument ad fet acordance 
entre les reis par aliance 
ke il deit prendre la fille darie 
  mestre  fet   nel pas faire 
e si m en offre il mut grant chose 
uus sauez ke mut ad grant pose 
ke io ai mut amé la fiere 
io ne pus en nule manere 
de lui partir iur de ma uie 
kar sur trestutes me est amie 
mestre uus m auez mut sewi 
mun uoleir tuz iurs acumpli 
si uus di uen ke io m en uois 
peise mei se plus arestois  
ffet tholomeu en suzriant 
  sire tut a uostre cumant 
ne sai ke ualdereit l atendance 
kar la pes est par tute france  
ipomedon s en est alez 
li rei i lesse od ses barnez 
ki tant en fut quant le sout 
murne e irez ke plus ne pout 
tuit cil de l host en sunt dolenz 
si rest daire e tuit cil dedenz 
mut sunt irez de la nuuele 
mes nul tant cum la dameisele 
n ai pas ci leisir descriure 
sa grant dolur ne sa grant ire 
kar io rai asez de el parler 
e cele si aut reposer 
tant m est a ore de sa dolur 
nus truuerum aillurs l amur 
ipomedon eire a espleit 
a l eissue de france dreit 
l at egeon encuntré 
las esteit kar mut se ert hasté 
ipomedon l at cuneu 
sis quers tressaut en eines fu 
kar ben set ke il orrat nuueles 
mes ne set quel leides u beles 
mut par l at tost a resun mis 
  ben seez uenuz beaus amis 
egeon sire dunt uenez 
de calabre dunc me cuntez 
auez uus la fiere ueue 
oal suuent ke fet ma drue 
bel sire ele est sein e heitee 
mes del autre part est mut iree 
coment cheles ad ele barun 
nu l at si ad ueir nu l at nun 
mes ele est mut pres de l aueir 
nu l est si est dites uus ueir 
oal cument estre sun gre 
ne pot il estre desturbé 
ne quit pas purquei dirrai uus 
uenuz i est un orgeillus 
n at gueres ke il uint en la terre 
tant est fel e tant set de guerre 
tute calabre ad pres cunquise 
nul hume uers sun cors prise 
el pais n at un sul barun 
ne s en seit fuiz al duniun 
nuls n i cumbat nuls n i atent 
lur terres lur chasteaus purprent 
pres de candres est ia uenuz 
sur le bois ad ses tres tenduz 
il ad ia mandé a la fiere 
ke amé l ad de grant manere 
e ke il la uolt prendre a muiller 
ki ke s en deiue curucer 
e ke ele le deit prendre a barun 
mut tost que qe li peist u nun  
ipomedon mut s en fremist 
grant pece apres un mot ne dist 
e puis si l at a reisun mis 
  dunt est il e de quel pais 
sire il est de inde la maiur 
ffilz a un riche almazor 
cum ad nun sire leonins 
est ueulz hom nai einz est meschins 
est il beaus homs certes nenal 
ke dunc certes mut leid uassal 
mut est grant e mut hisdus 
le chef ad cresp e neir rus 
le uis ad meir e teint e pers 
la gule bee en trauers 
les denz lungz hors de la bouche 
le nes lunc deske as denz li tuche 
a desmesure est corporuz 
unc si grant hume ne fut ueuz 
ne si tres fors hom par semblant 
petit i faut ke il n est geant 
il ad ia pris une atie 
ke il cumbatera pur s amie 
e nepurquant il ne pot la terre 
se il ben uot od sa gent cunquere 
mes il est tant surquider 
par sun cors la uolt desredner 
set la fiere ke il uout cumbatre 
oal ben ad cinc iurz u quatre 
e ke en fera ias est mut sage 
ele ad enueié meint message 
de entur sei en chescune terre 
pur aukun bon cheualer quere 
ke sun cors peussse desredner 
ke cil ne la prenge a muiller 
mut uus ad regretté suuent 
mut en oi parler la gent 
purreit co estre amis ke io pens 
ke uenir i pusse a tens 
sire oal asez enceis 
li iur est asis a un meis  
ipomedon est trespensé 
a tholomeu ad dunc parlé 
  mestre se io si iert ma amie 
iames n iere liez iur de ma uie 
ore est la fins de deresner 
u de perdre u de gaaigner 
mestre io sa tres ben de fi 
le rei sis uncles ke ai serui 
se io unkes conois la fiere 
la requeste il auera la premere 
ke il ad el regne de sezile 
teus cheualers seisante mile 
dunt chescuns quidreit par sei 
defendre sun cors ueirs un rei 
mestre kar turnum cele part 
mes engin i istot e art 
se si uoiz ke io m en turnai 
aler me estot en autre abit  
ffet tholomeu   ben auez dit 
mut serreit ben de la aler 
ke l engin i soust trouer 
bel mestre  fet ipomedon 
  io ai purpensé l engin mut bon  
tant unt erré de uile en uile 
ke sunt ia uenuz en cezile 
dehors palerne descendirent 
e iloc les oueres puruirent 
ipomedon la se deguise 
aturnez se est de estrange guise 
tundre se fet rere sun col 
pur ben sembler musart e fort 
hose sei de unes oses ueulz 
quatre tacuns out suz ses piez 
mut sunt dures e reclutees 
bien furent de dis anz usees 
mut out uns malueis esperuns 
il n i out d or geres butuns 
les cureies sunt reneuees 
mut sunt poi ointes e parees 
e pus sur un cheual munta 
ke mut fut megre e dur porta 
leide seele li estrui curt 
curbe cheuauche uers la curt 
sis uadlez est od li alé 
e porte un escu enfumé 
meint an out passé e meint iur 
ke il ne fut porté a estur 
e cil repurta une espe 
dunt li fers fut mut ruillé 
e cheuauche un megre runcin 
tholomei s en ueit a tapin 
od le hernes a la cite 
asez se sunt tut bien celé 
li reis fut al manges asis 
e meint cheualer de grant pris 
ipomedon en la sale entre 
e sis uadlez le suit suentre 
grant barnage i out e plener 
quant asis fut le mes premer 
es uus enmi eus cest uassal 
unc ne descendi del cheual 
des esperuns fert e ele argue 
durs est gueres ne se remue 
cil le rebat od sun uergant 
ne l troue gueres remuant 
od tut le ferir k il feire 
a peine uint enmi cel eire 
en la sale ert grant la risee 
cist musarz l ad ben escutee 
mes gueres a gref ne la prist 
ne li unkes semblant n en fist 
en la sale tant forment rient 
le manger e le beiure ublient 
tant entendirent a lur gabs 
ces uins espandent des hanaps 
de lur mains cheent les cuteaus 
cil chen eischekent les guasteaus 
li oil lur lerment de trop rire 
un seul d eus ne pot un mot dire 
tenuz i est a fous naifs 
mes il n est pas pur co ebais 
einz les escute mut grant pose 
il parla tut de autre chose 
sa curbe chambe auant estent 
pus ad parlé mut folement 
  sire rei entendez a mei 
ffetes oster cest grant esfrai 
e ceste noise ke io faire 
si uus dirrai de mun afaire 
uns merueillus cheualer sui 
unc ne deignai seruir nului 
prince ne rei senz cunant 
si uus uoil ben dire tant 
tant l ai bien fet en meint guerre 
ke io ne sai en nule terre 
hume ki me sache conoistre 
io uus fis ia l eschine croistre 
capaneus a tut le meins 
fist grant pour a ces deux meins 
pur mei fuirent li plusur 
aukune feiz de fort estur 
si uus di bien ke la reine 
eusse chuché souine 
se il me fust uenu en talent 
kar ele me ama mut durement  
la reine un petitet roui 
e dit   certes unc mes ne l ui  
a ces moz s en rient trestut 
e dient plusur en dedut 
  dame cist fous musarz tut mestrement 
uus ad mise a un serment  
cil respunt   dehez ait sun col 
e sun chef ki me tent pur fol 
ffors le rei ke io met dehors 
e se il le fait mal ait sun cors 
kar ele me ama ia de amur fine 
uncore freit se io uoleie 
mes io n ai cure ke ele seit meie  
ore rient tut cil par la maisun 
cil recumence sa reisun 
e dit   reis mut uus uei dutus 
dites mei retendrez me uus 
par tel cuuenant cum uus dirrai  
fet li reis   dites io l orrei 
sire reis  fet il   io aim mut guerre 
pur co uinc ci en ceste terre 
se uus retenir me uolez 
une deredne me dunez 
la primere de uostre regne 
de pucele u de gentil femme 
se talent ai io la ferai 
se nun del tut me retrairai  
li reis ne pot moueir ne rie 
dit   co n est gueres de mestrie 
ne uus granterai neent 
se io ne sai ben certeinement 
ke uus ne uus uolez retraire  
cil respunt   co est mut ben a faire  
li reis quide oir grant folie 
de grant pece ne parla mie 
e cil se escrie mut en haut 
  seignurs baruns se deu me saut 
trop par estes de fieble aire 
dame reine chere amie 
tel hure ui uus me aidissez 
ore sui de uus trop eslunez  
la reine dit en riant 
  otriez rei cest cuuenant 
kar quant io tant l ai tenu cher 
mut uus dei ben pur lui preer  
cist musarz reparole plus 
  seignurs u est capaneus 
li pruz li franc li gentil 
io sai tres ben se ore i fust il 
pur quei il aukes me coneust 
del rei partir me m estoust  
capaneus fut en dedut 
e reuint pas deuant la nut 
ke il out la chace bone e bele 
ne soust mot de ceste nuuele 
caemius parole al rei 
e dit   sire merueilles uei 
kar retenez cestui od uus 
il nus ferat tretuz ioius 
quant nus auerum plus marement 
mut ualt un bon fol entre gent 
kar suuent fet les pensis rire  
ipomedon ben pres s aire 
e se il dunt descuuerir se osast 
aukes estutement parlast 
e nepurquant ne se tent mie 
mut se fiat en sa folie 
  caennius par cest men col 
ne me tenistes pas pur fol 
tel hure ai ueu en estur 
mes ne sai pas numer le iur 
par fei  fet cil   ueir auez dit 
unkes hume cel iur ne uit  
tuit li barun al rei escrient 
en riant li loent e dient 
  sire rei kar le receuez 
le cuuenant li grantez 
il ad quanke il fera  
li reis le deredne otrea 
e cil de sun cheual descent 
e l en mercie ducement 
retenuz est pur sa folie 
plus ke pur sa cheualerie 
teus tent suuent pur fol autrui 
ke asez est plus fol de lui 
al manger se est dunc cist asis 
asez i out gabé e ris 
cil le debutent ca e la 
chescuns de sa part le gaba 
li uadlet ke al manger seruirent 
de bois de torchis le leidirent 
e cil tut sofre lur folie 
mut aime lealment sa amie 
co li ad il mut ben mustré 
suuent en ad esté gabé 
e meint grant mal en ad sufert 
mut ert grant peche se il la pert 
li mangers durat lugent 
mut sunt tuit serui richement 
de bons uins clers e de clarez 
e de pimenz e de murrez 
meinte cingne i out e meinte grue 
es uus en la sale uenue 
sur un mul blanc une paucele 
merueiles acesmee e bele 
de fin or esteient ses loreins 
estruis e peiteraues e li freins 
li arcun entaillé de yuoire 
e neelez a or trifoire 
el secle n out plus riche sele 
deske a terre pent la suztele 
ke fut de un bon purpre samit 
flamenge esteit un petit 
tut aurné des eschalettes 
d or neent grant mes petitettes 
ke ducement e cler sunerent 
cil de leinz mut l esgarderent 
la pucele ert mut acesmee 
de un mantel uermeil afublee 
de un mut bon tiret osterin 
urlez entur de sabelin 
de mesme rout un bliaut 
n ert pas furrez trop fist grant chaut 
pres deske a terre treinout 
pur le grant chaud aualé out 
de ses espalles sun mantel 
e li cors pareit lunc e bel 
la char blanche parmi les laz 
pareit des costez e des braz 
un certel d or el chef aueit 
la crine blonde auant pendeit 
cum se co fust or esmeré 
pur lui i out meint trespensé 
tel l esgarda a cele feiz 
a a sun fascun e ses agreiz 
e cum esteit beas sis uisages 
e ki suuent changa curages 
de or une uerge en sa meint tint 
aukettes pres de l aut deis uint 
ne fut pas uileine ne fole 
sagement mustre sa parole 
ele n aueit pas le frein as denz 
ben la pourent oi lenz 
  meleager reis pouestis 
sur tuz ki ui cest iur sunt uis 
sire de tuz reis terriens 
e de sarasins e de paieins 
entendez sire ma querele 
saluz uus mande la pucele 
la fere ke uostre nece est 
ele n ad ia en plein ne en forest 
hors de candres plein pie de terre 
destruite est calabre de guerre 
el mund n at tant triste pucele 
ne si tres murne dameisele 
de li est si haut si bas 
se ele n at aie ignelepas 
sa grant ioie turne a reburs 
se par uus n at aukun sucurs  
li reis est aukes trespensé 
e pus si li ad demandé 
  bele ki li mot ceste guerre 
sire uns uassal de estrange 
de quele terre est d inde maiur 
est dunc nus diunt li lur 
est il ueulz sire ainz est meschins 
cument ad nun reis lionins 
en tut le mund n eit si leid hume 
e si uus di co en est la sume 
ma dame ert einz desheritee 
a tuz dis mes enchaitiuee 
e guerpira tute sa honur 
ainz ke celui prenge a seignur 
la fiere ne troue en sa terre 
ki uers cestui ost prendre guerre 
cors a cors ne champel bataille 
il n at pours ke nuls l asaille 
kar mut est orgeillus e fers 
el mund n ad si grant cheualers 
sire ma dame est en grant peine 
est asis a quinzeine 
ma dame se deit desredner 
par le cors de un bon cheualer 
e se co nun perdera s onur 
e celui prendra a seignur 
e co li serreit fort a faire 
kar ele le lerreit einz detraire 
uus estes del mund sire reis 
li plus hauz e li plus curteis 
li plus poestis li plus fers 
e plus auez bons cheualers 
ke nuls reis ke ore seit en uie 
ele ne sauereit ou quere aie 
se ele endreit uus deuereit faillir 
reis succurez la de murir  
li reis entendi sa resun 
esgarde enuirun sa meisun 
e n ot nul d eus un sol mot dire 
en pes se set pense e suspire 
e la pucele le hasta 
e piteusement demanda 
  sire ne auerai autre respuns 
ne de uus ne de uoz baruns 
tant en uei de bons cheualers 
e ia est si granz li mesters 
i irray saunz respounce issy  
en pes sunt nul ne respundi 
  coment  fet ele   n i prenderai plus 
cheles u est capaneus 
par lui auerei aukun sucurs 
trop uet cest secle a reburs 
ore ne sei u se deu me saut 
aie quere quant ci me faut  
ipomedon ad tut oi 
unc de ren tant s esioi 
en piez sailli ueant eus tuz 
cum fous parla e cum estuz 
ben sembla escapé bricun 
tuz l esgarderent enuirun 
  sire   fet il   uus sauez ben 
ke reis ne deit mentir pur ren 
uus otreastes ma preere 
certes io uoil auer la fere 
ceste deredne ben ferai 
dameisele od uus m en irrai 
uers la fiere ne amai unc ren  
il cunut la pucele ben 
e uit ke co fut ismeine 
ke par sa dame out meinte peine 
ismeine li fet un regart 
e sil tent mut a mal musart 
  amis  fet el   lessez m ester 
io ne uinc pas ci pur gaber  
uers le rei autre feiz turne 
ki mut est pensiue e murne 
e dit li reis   io m en irai 
de uus mut feble sucurs ai 
mut m esmeruail de ceste curt 
ne truis cunseil ke a pru me turt 
de tuz les uassaus ke ci sunt 
ffors de un musard ke ci me respunt 
io me sui trauaillé en uein 
pur neent de preier me pein 
dehez ait trauail ki ne fine  
atant s en turne la meschine 
ipomedon ad dit al rei 
  uolez sire mentir pur mei 
mun cuuenant me grantez 
uolenters fol ore i alez  
la meschine se tresoi 
e ad dit   n irrat pas issi 
od mei ne uoil pas ke il aut 
uois m en quant uostre curt me faut  
de la curt s en est parti ismeine 
e de tost errer mut se peine 
uns naims l atent dehors la uile 
ke od lui fut uenuz en sezile 
ses dras portout e sun herneis 
mut ert pruz e franc e curteis 
il regarda la damaisele 
ke ne fist pas la chiere bele 
a sun semblant uait erraument 
n out pas respuns a sun talent 
a resun le met si li dit 
  ke auez espleité mut petit 
cheles purquei io l uus dirrai 
en la curt un sul ne trouai 
des cheualers ne des baruns 
ke me rendist neis respuns 
unc entre tanz tresauz uassaus uaillanz 
ne ui tanz muz ne tanz tesanz 
n i out un sul ki respundist 
ffors un fol ne sout ke il dist 
est ueir se ueil cum io l uus di 
mes unkes si bel fol ne ui 
bele io ai ueu meint fol sage 
ore uoldreie ke il par sa rage 
eust uostre enemi ocis 
e aquité uostre pais 
lessez le uenir e ki chaut 
uenir od mei se deus me saut 
od mei ne irra il iur de uie 
kar io m en tenderei a hunie  
ipomedon a l ostel fu 
un bon hoberc ad tost uestu 
e lasca une heaume gemmé 
e ad seint un bon branc lettré 
menez li fut un bon cheual 
muntez i est cest bons uassal 
un ecu prent e lance el poing 
la dameisele est ia ben loing 
ne pot chaler tost l ateindera 
il ad destrer ke mut tost ua 
sun mestre e sun herneis enueie 
en calabre par autre ueie 
ipomedon tut sul s en uait 
n ad gueres de demurer fait 
le dreit esclot mut tost chemine 
uenuz est pres de la meschine 
ele ot l esfrei s est returnee 
e ueit celui uenir l estree 
a petit ke del sen ne issi 
al neim dit   amis alez 
e si li dites ke il recurt 
od mei ne irra il pas a curt 
n ai cure de sa cumpaignie 
deus  fet li neims   ne l dites mie  
dunc out ismeine mut grant ire 
  coment ne li uolez pas dire 
certes nun bele  fet li neims 
io frai trop ke uilains 
lessez aler le cheualer 
sa dreite ueie e sun senter 
n est pas meins sue ceste ueie 
dameisele ke uostre ou meie 
ore oi  fet ele   estrange plet  
sun frein resake e s arest 
dit li   uassal kar returnez 
si m ait deus grant tort auez 
de uostre aler io nen ai cure  
e il parole par cuuerture 
e par semblant mut folement 
  bele uus sauez certainement 
ke io eim la fiere e ele mei 
pur neent fetes tel desrei  
imeine l ot a poi ne desue 
  dun oez uus naim cum cist resue 
dehez ait bel sire ki l set 
se ele uus aime u si ele uus het 
ainz crei ben se ele uus conuisseit 
ke guerres ne uus presereit 
ele n aime tant hume ke uiue  
li naims ot ben cum cil estriue 
ore est aukes desesperez 
ben quide ke il seit afolez 
a cest feiz finent cest plet 
ismeine irez s en uet 
e cil pur co ne lesse mie 
pres se tent de lur cumpaignie 
la dameisele tost chemine 
a espleit munte la chaline 
uenuz sunt a une funteine 
dunt l ewe esteit e freide e seine 
pur disner i sunt descenduz 
sun paueillun i est tendu 
iloc reposer se uoldra 
tant cum li granz chauz durra 
ipomedon loinz d eues descent 
le naims i curt sun cheual prent 
e pres de lui l ad ataché 
mut est curteis e enseigné 
e puis a ismeine dit tant 
  bele kar l apellez auant 
dunc ai io cinc cenz dehez 
se par mei i est apelez 
ipomedon mut ben l entent 
a p[i le tent u a neent 
dit li   bele io sai tel hure 
uus me fussez curue sure 
certes si frez uncore 
mes ne me conuissez pas ore 
ore danz naim cum fet tresgez 
dun est il fous malueiez  
li naims se tut e tut suffri 
al disner mut ben le serui 
sun heaume out de sun chef osté 
ben semble bricun eschapé 
la barbe out lunge res le col 
ben semble maletisme fol 
il refet ben le purquei 
mut parole par fol desrei 
il le fet de sun eigne gre 
iames nul tel en ert troué 
les d un cusin leonin 
malgis un felun barbarin 
cist malgis out mis mut grant peine 
uers sun seignur d aueir imeine 
par multes feiz l aueit requise 
ke il li dunast pur sun seruise 
cil li out le dun otrié 
e cist malgis out ben guetté 
en un bois pres de la funteine 
ke iloc s en reuendreit imeine 
del bois est ia malgis eissu 
set sur un bon cheual kernu 
mut richement est adubbez 
uers la funteine se est turnez 
ipomedon ueit le uassal 
ben aparcut ke il pensout mal 
il uassal grant eire ueneit 
ismeine ert lasse si dormeit 
mes pur l esfrei mut s esmaia 
malgis uent dreit al paueillun 
parole par fiere resun 
  ma dameisele ben uengez 
mut me sui pur uus traueillez 
bele mut uus ai coueitee 
mis sires m ad a uus ottriee 
altre seruise ne li ruis 
el desus sui quant ci uus truis 
bele muntez e si n alun 
par fei bel sire nu ferun 
ia ne frei pas ke sage 
ainz irrai furmir message 
bele il n i ad tur ne mesun 
le nostre cunseil ert commun 
que ke il uus plest u bel uus seit 
od mei reuendrez ore endreit  
ore est imeine mut pensiue 
unc mes ne se tint a chaitiue 
li naims l esgarda e ele lui 
mes sunt iré e murne andui 
ipomedon ad escuté 
coment cil malgis ad parlé 
tost parla neent cume muz 
ben uolt estre pur fol tenuz 
  dans cheualer ki estes uus 
mut uus uei fier e orgeillus 
quidez uus ore ke ele seit prise 
io uus lo ben ke autre seruise 
a uostre seignur demandez 
a cest dun ci failli auez  
a ces paroles est leué 
e malgis l at mut esgardé 
ueit le tundu e res le col 
a bricun le tent e a fol 
ne sout pas coment il ala 
estutement a lui parla 
  e uus defendre la uolez 
oal d ici ne l enmerrez 
dan fol trop i uenistes tart 
io uus tenc mut a mal musart 
ben le quit mes einz ke en turnez 
pur trestut sage me tendrez  
ipomedon sun heaume lace 
ne dute gueres sa manance 
e est muntez en sun cheual 
tut senz estriu cum bon uassal 
ismeine l ad mut esgardé 
mut le tent pur fol escapé 
sa bone chiere e sa hardie 
ad tut renu a resuerie 
malgis esteit a cheualerie pruz 
ffors e hardiz fers e estruz 
e resteit de riche apareil 
el mund ne quidout sun pareil 
un petit arere se treit 
ipomedon autel refet 
a grant esles se entreuenent 
de bons escus ben clos se tent 
mut se entreferent asprement 
chesuns a autre l escu fent 
ipomedon mut ben se tent 
de la fiere ben li suuent 
ne qe il unkes iuste feist 
ke lui ne li suuenist 
parmi l escu ferri malgis 
desuz li ad l osberc malmis 
parmi l espalle l ad feru 
pasmé l ad a terre estendu 
cheuas remeint od uoide sele 
a haute uoiz le naim apele 
  amis en haste ca uenez 
e cest destrer ben me gardez 
uus en auerez mut bon marche 
einz ke io en seie mut prié  
li naims i uent le cheual prent 
e cil ad cheualer entent 
sur lui se tint unc n en parti 
desike a lui se rendi 
ipomedon par fei le mist 
e pus une parole dist 
  amis cel runcin la pernez 
ke fuit le naim e si en alez 
a leonin uostre seignur 
e si ne me finez nuit ne iur 
tres par matin a lui seez 
de la meie part ben l acointeez 
co sache il ben ke senz medlee 
n ert uan la fiere espusee  
malgis munte d iloc s en part 
il li sembla aukes trop tart 
kar co li fut auis en fin 
ke unc n i trouat si mal ueisun 
ipomedon est descenduz 
li naims i est trop acuruz 
le cheual prent oste la sele 
uoiter le lait en l erbe bele 
li uassaus a terre s asist 
unc de ismeine garde ne prist 
le neim a sei ad apelé 
  io ai le uostre runcin duné 
mes mut bon eschange en auerez 
cil cheual uus doin cil pernez 
celui ki fut al cheualer 
io quit ke bon est le destrer  
cil en mercie e l en set gre 
a ismeine l at tost cunté 
e li dit   ma dameisele 
auez ueu la iuste bele 
se ore l eussez chacé arere 
ne deissez pas a la fiere 
en grant pece uostre message 
pur fol tent l um tel ki est sage 
ismeine respunt   beaus amis 
mult ualt il ueir cum est auis 
ore uoldriez uus ben le uei 
ke del tut le menasse od mei 
mes par mes oilz si n ert il mie 
il ne uus chaut si en sui hunie 
quidez uus fol kar par pruesce 
tenist celui en tel destresce 
ke il prisun a lui rendist 
certes mes il ne soust ke fist 
asez fut plus par sa folie 
ke par sa grant cheualerie 
par plusurz feiz oi auez 
ke uns fous neif escerueillez 
par sa folie melecolie 
ffet mut suuent cheualerie 
si ad fet cist co sachez ben 
de autre pruesce n i ad ren  
ipomedon ben l entendi 
cele feiz mot ne respundi 
einz se est tenu del tut en pes 
al naim pesa mes il ne pot mes 
li chauz est aukes trespassez 
de errer se sunt aturnez 
il unt fete mut grant iurnee 
herbergerent sei en la uespree 
ipomedon pas ne l despert 
a l ostel uent li naims le sert 
a quanke il set mut bonement 
a ismeine pesat forement 
mut la nuit al neim tencee 
de co ke il ne l out cungee 
quant ismeine se ala cucher 
un cil n i osa aprocher 
ne entrer en la chambre u ele iut 
en un autre gisir l estut 
li naims forment s en aira 
purquant mut bel lit li troua 
la nuit asez poi reposerent 
a l endemain ainz iur leuerent 
e eirent a mut grant espleit 
mes quant il uint a prime dreit 
en l or d un boiz sunt descenduz 
li paueillunz i est tenduz 
li naims aturne le disner 
a ismeine prent a parler 
  bele trop auez le quer fer 
kar apelez cest cheualer 
e si l festes disner od uus 
dan naim trop estez enuius 
uus uolez ueintre par ennui 
ffole fui quant od uus esmui 
plus tost la fiere ne uerrai 
ke mut ben ne li musterai 
coment uus m alez agacant 
pur un fol ke nus uait siwant 
n ad fors sun escu e sa lance 
ne pert pas hom de grant pussance  
auoi ismeine ke auez dit 
li uilains dit en sun respit 
une resun ke io ben crei 
ke poueres hom n at en curt lai 
mal dehez eit tuz iurz pouerte 
sur pouere chet tut iurz la perte 
ore est merueille ke riche hume 
se il ne ualt une bele pume 
se ert il auant apelez 
e pur sun aueir enurez 
cum ert plus richez e mananz 
e plus ert eschars e tenanz 
io ne l di mie pur ces clers 
kar n us de eus parler en mes uers 
tant cum sunt poueres mut despendent 
cum il plus muntent plus descendent 
endreit de bunte e de honur 
mar enrchisent li plusur 
m est uis cil a mal ure munte 
ke pus a tuz dis uit a hunte 
de plusurs ben le uai e sai 
en tant cum il uont estriuant 
deuers le bois en un pendant 
se est debuissé un cheualers 
beaus e granz e orguillez e fers 
ki a grant esfrai cuntremande 
e lur disner e lur uiande 
ismeine le ueit mut se dute 
de ire tressaut e fremist tute 
ne parlat mot pur tut le mund 
mut par suspire de parfund 
si li menbra de l auenture 
del iur deuant e a dreiture 
ipomedon ad regardé 
e ne li ad gueres pesé 
se il est iloc uenuz od eus 
iupiter li descrist ses dols 
ka ele se fie en sa folie 
ke il ne l en lerra mener mie 
al paueillun uent cil uassal 
mut sist sur un riche cheual 
e fut mut gentement armez 
ben semble pruz e alosez 
creon out nun iombles hom fu 
en plusurs terres coneu 
de uasselage out mut grant pris 
depus ke il uint en cel pais 
out ismeine mut cuueitee 
a leonin out mut pree 
sis nes esteit cusin malgis 
pur li esteient enemis 
andui l aueient demandee 
e lionins l out granté 
ki primes aueir la poust 
e cunquerre ke cil l oust 
creon deuant e paueillun 
ad despleié sun gunfanun 
e ad ismeine aresunee 
  bele uus me estez grantez 
od mei uus estot uenir 
muntez n ai de arester leisir 
cumbatre se deit mun seignur 
pur la fiere ci ke a terz iur 
se il troue a ki mes pas ne l quit 
ke ia il troisse cuntredit 
ore muntez tost ismeine amie 
sachez ke unkes iur en ma uie 
n oi pur pucele si grant peine 
cum io ai pur uus ei ismeine 
cum de amer e de bon uoleir 
mut en ai eu bon espeir 
ore l ai merci deu acumpli 
quant io uus trois prestement ci 
alum amie alum nus ent 
n en femmes trop lung parlement  
en piez sailli ipomedon 
par irrur regarda cron 
e li ad dit par mal talent 
  uassal ne l en merrez neent 
coment  fet cron   est co gabs 
nu l est uus ne l en merrés pas  
creon li dit   uus estes fous nm 
tant durrai io plus aspres coups 
li fous ne prent garde ou il fert 
al partir uerrum cum il ert 
quidez uus ke ele seit sule ci 
par le men chef io i sui od li 
sun cheualer sun bons uoillant 
se deu plest io li ert garant  
nostre fol ert uncore armez 
e sun destrer est tost muntez 
ireement le desfia 
en sus se trest lance abessa 
cum de celui ferir tut prest 
creon uers lui reuenuz est 
tantost cum destrer li raundune 
en cel escu bon coup li dune 
la lance uole par esteles 
andui se tent enz es seles 
mes ipomedon le ferri 
l osberc safré li desmenti 
plusurs des mailes ad rumpu 
il ad aukettes bas ferru 
parmi la quisse le ferri 
creon fut pruz pas ne chai 
tut si cum il esteit nafré 
saché ad le brant lettré 
sus en le heaume le ferri 
le fu ardant en apres sailli 
les deus quarters ius en abat 
se le branc ne turnast en plat 
un poi par dehors la uentaille 
led merc li eust fet senz feille 
ipomedon le coup senti 
de ires trestrembla e rui 
echaufe e art e de ire esprent 
e de hunte e de mal talent 
de la fiere se purpensa 
e de ismeine ki l esgarda 
ci ne fut il mie trop musart 
de sei uenger li semble tart 
ismeine ki l uit si ferru 
coment ke il feit dolente en fu 
ipomedon l espee hauce 
il n out pas le quer en la chauce 
en trauers cel chef l ad ferru 
si ke od le bon branc esmulu 
tute l oreille destre en prent 
del cheual a terre estent 
al naim ad liueré le destrer 
dit li ke il en face sumer 
a l os imeine bien le gree 
ore purrunt errer bone iurnee 
creon un son uadlet aueit 
ki en l ur del bois l atendeit 
quant il uit chaer sun seignur 
mené li ad a un chaceur 
ipomedon munter le fet 
a sun seignur aler le let 
e si li mande bon senz faille 
la fiere n auera senz bataille 
ki chaut einceis li fust mustré 
malgis li aueit tut cuntee 
e cist creon ki pus i uint 
li ad cunté cum il auint 
ismeine est ueziee e sage 
aukes estriue a sun curage 
dit   se cist fust le plus sage home 
e le plus fol desike a rume 
e il tel ouere eust enpris 
si n eust il de riens mespris 
se pur co nun ke fol le uei 
pur tant cil dut mener od mei 
allez tost ke issi pas ne uet 
n est pas si fous cum il se fet 
ne sai se il se ouere folement 
mes mut se cumbat sagement 
mut ai oi dire suuent 
sens estot ou grant hardement 
recouent od cheualerie 
e sens e mesure e ueisdie 
se cist n eust aukes de sens 
il ne eust iames a mul tens 
ke unkes deus si bons cheualers 
ffole asez tost de treis milleres 
n auereit il iames l auenture 
kar il fous e senz mesure 
e pur fol le tinderent treis mile 
en la curt le rei de sezile 
u out meint meuldre cheualer 
pur un mut haut dreit deredner 
cum fous parti cum fous uent 
e cum fous pres de mei se tent 
cum fout se cuntent cum fous uet 
cum fous parole e dit e fet 
ffole chere ad cum fous se desue 
cum fous set cum fous rit e resue  
al disner s aset la pucele 
priueement le naim apele 
  ffetes cest fol ca procher 
uenge ce eenz od nus manger  
li naims ismeine mut mercie 
al cheualer uent si li prie 
e il li dit ke nu fera 
tut de gre folement parla 
respunt par semblant de grant ire 
  la putain me uolt fere oscire 
her al disner e ui cest iur 
andui erent si duneur  
li naims l oi mut li pesa 
arere uint mot ne suna 
ismeine le tresoi ben 
e dit   creirez me uus de ren 
ne sauez uus k l um reproue 
une rens ke l um suuent troue 
teus troue l um ueziez e sagez 
ki tant sun fol de lur curagez 
saueir ne uolent co k il ueient 
ne co ke il seuent pas ne creent 
se est il ore amis de uus  
es uus li maimes trop anguissus 
  dameisele uus auez tort 
pur uus ad esté pres de mort 
e pas ne uus esmerueillez 
se il en sun quer est trop irez 
unc bel semblant ne li feistes 
ne ben ne mal ne li deistes 
cil s aire legerement 
a ki la leuere aukettes pent 
cil ie tuz iurs sert senz eur 
de nul grant ben ne seit seur 
u cist est trop meseurus 
u uostre quer trop orgeillus  
li naims sert ben ipomedon 
e sun seruise esteit mut bon 
quant il unt a leisir disné 
en lur cheuaus resunt munté 
e se peinent de tost errer 
herbergez sunt al uesprer 
en une uile malueise 
n i trouent nul ostel aeise 
li ostel i sunt mut esteerez 
ipomedon a cele feiz 
en meisme la maisun descent 
ismeine n en grua neent 
kar ele se est suuent purpensee 
ke il aueit de hunte gardé 
ipomedon se desarma 
li naims de bon quer li aida 
quant li naims l aueit desarmé 
de un curt mantel l at afublé 
de escharlet esteit neir dedenz 
en esttant fut merueille est genz 
il out une curte chemise 
camoissé de estrange guise 
cauces out de uermeil essai 
io ne pus dire ne ne sai 
cum il ert beaus e alignez 
de cors de iambes e de piez 
de chef de col i out grant beaute 
se il ne se eust si deguisé 
li naims i ad un tapin mis 
ipomedon s i est s i est asis 
ismeine l ad regardé mut 
dehez ait il se il ne la fut 
nu l ait a deu fei ke il ne uolt 
pur la fiere dunt il se dolt 
ismeine esgarde la beaute 
e sun corssage ad auisé 
mut se repent d estrange guise 
ke ele out si estrange tenu 
kar custume est e ert e fu 
celui ke plus femme harta 
quant sun quer li rechangera 
pus ert cil de li amez plus 
e si runt eles un autre us 
celui ke eles plus amerunt 
pur poi de achesun plus harrunt 
si ke plus tost recouereit 
l estrange ke cil ne freit 
ki a poer l auereit serui 
io en sai le ueir pur co di 
ismeine change sun curage 
ben sout ke ele n out pas ke sage 
de co ke le out fet tel desrei 
le neim ad apelé a sei 
e si li conoist sa folie 
e li naims ke deus beneie 
ad dit   deus en seit aurez 
e li rendi merciz e grez 
ismeine esteit curteise e sage 
al cheualer rendi sun gage 
e pus mut le requert e prie 
ke il li pardoinst sa grant folie 
li naimz est lez e saut auant 
  bel sire kar pernez le gant 
pleges sui ke el s adrescera 
de la mesprisum ke fait a  
ipomedon le gage prent 
tut li pardune bonement 
quant il unt beu e mangé 
en une chambre sunt chuché 
en sun lit se est cuché ismeine 
ele ne sout unkes d amur peine 
ele en sauera einz ke ele s en let 
une dulcor al quer li chet 
ke de amer la point e somunt 
dunt ses pensers uenent e uunt 
de ipomedon li uent l esprise 
de sa beaute est ia suprise 
suuent tremble suuent ad chaut 
e pus freit dunt li quers li faut 
amur li rent mut ben sa dette 
suuent ipomedon regrette 
par sei meisme mut se pleint 
  deus glorius e co ke ateint 
de amer aprent ore la manere 
io m esueillai de la fiere 
de ele uolt auer ami e dru 
del plus bel hume ke unkes fu 
le plus curteis e le plus sage 
io rai ia mis i mun curage 
en amer ci un mal bricun 
unc femme n out en sei resun 
ia de oure ne se puruerra 
auant ke sis quers li durra 
quanke ele uolt e quanke ele espeire 
mort est se ele ne l ad fet aueire 
l um nus deust feire tut mal 
entre mil n ad une leal 
e certes si rai io mut grant tort 
nus deuum ben cum io l recort 
de quer amer e estre ameez 
a cel mester fumes nus neez 
en tutes terres en tuz regnes 
ad deus criés humes e femmes 
il ne s fist unkes de nient 
ffors pur entreamer lealment 
co tenc io lealment amer 
ke nuls n ait plus fors sul sun per 
certes se pouisse saueir 
ki io cestui poisse aueir 
en ma uie autre ne querreie 
ne iames autre amereie 
mes ke il seit fous e nunsauant 
io requid de sens saueir tant 
franchise e deboneirete 
ke tost l auereie a sens turné  
ismeine male uie meine 
suspire e plure e trait grant peine 
amur tant forement la iustise 
ke tut se tent en sun seruage 
cunquise l ad sanz nul message 
ke ren parlast mes la ualur 
del uassal la met en errur 
ele ne se set quel part turner 
ne engin de sei cunforter 
suuent se dresce en sun estant 
suuent se remet en sun seant 
suuent plure suuent gemist 
suuent mue suuent palist 
suuent li change sun talent 
suent fremist suuent esprent 
suuent dit   lasse tant mar mui 
hors de candre la u io fui 
tenue e leale e a sage 
tant mar i ui unkes cest message 
certes ma dame ad mut mespris 
ben i pout autre aueir tramis 
ke mut meulz seut espleité 
ele auera de mei grant peche 
ore ai grant tort cheles pur quei 
auereit ele nul peche de mei 
trop la purreie a tort blasmer 
ne m enueia pas pur amer 
ne pur aueir mal ne cuntraire 
ffors sul pur sun message faire 
de uileinie me attremet 
ki mes cupes sur autre met  
ismeine ne uolt suffir plus 
sun mantel prent e si saut sus 
uers le lit ipomedon uait 
treis pas auant pus s arestait 
e se est suuent repurpenser 
  ke est co lasse sui io desuee 
se io uois al lit a cest fol 
e il me pusse aerdre al col 
il me auera sempres estranglee 
e se demain i sui trouee 
huniz en ert tut mun lignage 
kar io erc pruué de putage 
i li fous pas ne l celereit 
e co serreit mut grant dreit  
deske a sun lit est reuenu 
enuers se est dedenz chaue 
e uoleit oster sun mantel 
amur li rat fet un cembel 
en sun quer li renueie un dart 
ke ele reseit sus li semble 
al quer la point esprent e greue 
suuent s aset suuent se leue 
suuent enprent auant sun eire 
e al lit returne an eire 
sa main a ses ataches tent 
suuent se mot suuent reuent 
suuent li change sun talent 
sun mantel oste si l reprent 
ki chaut il n at eu munde si sage 
ki souent change sun curage 
mes ke femme quidast murir 
si l estot faire sun plaisir 
cument ke seit de blasme aueir 
si frat ele tut sun uoleir 
n en poent mes se eles ne funt 
des le cumencement del munt 
est lur nature de si faire 
io ne l die mie pur cuntraire 
se uoil ke il me blasment de ren 
lur nature maintenent ben 
ismeine est mut en diuers sens 
  deus  fet ele   ia perc io mun sens 
ia murrai io ci a dreiture 
e io aim sur tute creature 
cel bon cheualer ki la gist 
en meie fei meulz me uenist 
murrir en sun lit pres de lui 
ke el men lit ci a tel anui 
ke chaudera mei apres ma mort 
ki blasme en ait n a dreit n a tort 
la uois cument ke il m en auenge 
mes ke il a grant force me tenge 
e il sente ke femme seie 
il me relerra tute queie 
ei fole lasse ke ai io ore dit 
e mei ke chaut se il me oscit 
ffors ke seie entre ses braz 
ke demor io ke fole faz 
co me serreit mut duz cumfort 
iames n auerai si douce mort  
ipomedon pas ne dormi 
ces suspirs ces pleintes oi 
estrangement s en esmerueille 
en pes se iut si fist dorueille 
ne uolt pas ke ele aparceust 
ke il ren de ses estres soust 
ismeine aproche uers le lit 
suef en suspirant li dit 
  bel sire asez dormi auez 
un petitet a mei parlez  
ipomedon l ad oi ben 
en pes se tent ne respunt ren 
ismeine est mut anguissuse 
e del parler trop desiruse 
sa main met aukes a pour 
par de desuz le cuuertur 
ipomedon la main senti 
cum desuez se tressailli 
la main prent e met a sa buche 
si ke a ses denz l asent e tuche 
dedenz ses denz auant la boute 
cum si il la uousist manger tute 
cele resache par air 
e il fet semblant de tenir 
cil sache e rechsache ismeine 
e il de tenir se repeine 
mes ne mie tant cum il pout 
quant el deuers sa main out 
e il sa main regette apres 
cum s il de auer la fust engres 
une pour li fist al meins 
einz ke el eust uers lui ses meins 
ipomedon idunc parole 
  ki est co la fous u fole 
ke ci m at or si esueillé 
uncor n ai gueres sumeillé 
las sui e aukes traueillez 
se uus plus tost ne me lessez 
de mes mains uus tortrai le col 
ne sai si estes fole u fol  
ismeine l ot mut est dolente 
piteusement dunc se desmente 
  sire  fet el   pur deu merci 
io sui a uus uenue ci 
od mei uenistes de sezile 
sewi m auez en ceste uile 
uers mei auez estez ireez 
pri ke uus le me pardunez 
dun ne si fis io des er seir 
kar me lessez ma pes aueir 
alez si me lessez dormir 
sire se uus uent a pleisir 
pur deu oez ke uus dirrai 
sur tute ren amé uus ai 
iames certes n aurai cumfort 
se uus n ai autre ke la mort 
sire n i mettez nul essoine 
ffile sui al duc de burgoine 
mis peres n at fors mei nul eir 
en pres lui dei burgoine aueir 
sire pur deu od mei uenez 
mei e la terre tut aurez 
e lessum ceste autre bosoine  
e si n alum dreit en burgoine  
ipomedon li respundi 
  bele or uus en alez de ci 
de meie n auerez respuns de nuit 
kar n i oi ren k a mei n ennuit 
demain aurez asez leisir 
del parler tut uostre pleisir  
ismeine quant out cest respuns 
ne quide pas ke il seit bricuns 
quant oi del terme parler 
a sun lit l en estot aler 
kar ele ueit ben ke plus n i prendera 
la nuit gueres de repos n a 
a l endemain matin leuerent 
lur eire enpristrent tost errerent 
uers terce est li granz chauz muntez 
en une forest sunt entrez 
ki des chans des oiseaus rententist 
ismeine d amer en fremist 
kar chant de oisel e estrument 
est d amur un angusement 
tut le disner entreublia 
le naim uint si l aresuna 
  bele ueez si une lande 
e li soleilz eschaufe e brande 
kar traeum uers cele funteine 
io quit ke ele est e freide e seine 
uenez bele si descendez 
tant ke li chauz seit trespassez  
ismeine entent ke il li dit ueir 
ius descent e se ueet seer 
ipomedon redescendi 
li nams fut pres e si l serui 
seurement le pout dunc faire 
kar ismeine n en gruca gueire 
einz l ad de bon quer apelé 
e ensemble resunt disné 
unkes a disner ne s asist 
ki a si bon gre li uenist 
ore uus uoil de leander dire 
del tessaile fust dux e sire 
e esteit frere leonins 
asez ert iombles e meschins 
od sun frere i esteit uenuz 
largement od deus cenz escuz 
cist recoueita mut imeine 
tut suls uint deske la funteine 
ben sout ke creon e malgis 
furent par un uassal cunquis 
il rout ismeine demandee 
sis freres li out grantee 
asez fist ben ke li granta 
ce ke gueres ne li custa 
si fist uns reis gualeis iadis 
io quit ke il l apelerent ris 
il fut mut larges de engleterre 
a ses hirdinans parti la terre 
herefort e glouecestre 
salopesbure e wirecestre 
mes il en laua ben ses mains 
il e li son ourent li meins 
kar il furent uencuz e laidiz 
uilement chacez e descumfiz 
leander est pres d eus uenuz 
ne se est pas lungement tenuz 
dit a ismeine   amie bele 
ffetes tost mettre uostre sele 
od mei uendrez kument ke aille 
ffrai uus dame de tessaille 
el mund nen ad si bele 
co uerez uus ma dameisele  
ipomedon saut dunc en piez 
e parole cum hom irez 
  cunquerez uus en uostre regne 
si harpums al col uostre femme 
se si auez uus suuent dun 
dunc estes poure a nun resun 
ki estes uus dan asoté 
ki tel respuns m auez duné 
se io sui fol e uus musart 
quant unc meustes ceste part 
par grant folie ca hastastes 
ke unkes trauail pis n enpleastes  
li naims l at ueu turneer 
tost ad le frein mis al destrer 
e cil sun heaume tost laca 
les pez i ioinst el cheual munta 
e si se purfiche en la sele 
mut le resgarde la pucele 
de lui amer est mut en brande 
de bon quer a deu cumande 
leander esteit pruz e granz 
e forz e hardiz e uaillanz 
e en mellee bon uassal 
e sist sur un riche cheual 
reluisant e neire cume mure 
cist leander ki sist desure 
retrest sei ne uolt suffrir mes 
puis si reuent le grant esles 
tant cum li bons cheuaus pot rendere 
e cil ne uolt plus atendre 
ainz repoint uers lui l auferant 
leander esteit fort e grant 
la lance abesce e ne se targe 
ipomedon fert sur la targe 
duné li ad coup merueillus 
mut esteit pruz e airus 
le duble faus de l escu 
parmi passe le glaiue agu 
od tut le gunfanun pendant 
e del bon hauberc iazerant 
plusurs des mailles ad rumpu 
mes ne l ad pas en char feru 
mes li destrer agenuilla 
ipomedon pres tribucha 
mes ben se tint pas ne chai 
e li cheuaus en piez sailli 
mut sunt pruz li uassaul andui 
ipomedon referi lui 
e sun coup mut ben li rendit 
senz mettre terme ne respit 
l escu burni desbarre e fent 
le blanc hauberc fause ensement 
endreit le quer la lance entra 
parmi le cors ultre passa 
la hanste od tut le trenchant fer 
tut mort tribuche leander 
puis li ad dit   cument ke il aille 
ne uus ne ele n auerez thessaille  
ipomedon prent le cheual 
li naims desarme le uassal 
ore set ismeine e tres ben ueit 
ke il est pruz e entent e creit 
tant est en lui amer entree 
mut faut poi ke ele n est forsenee 
il n i uoleit plus demurer 
mut tost acoillent de l errer 
el bois un point seur ne sunt 
mort lessent celui si s en uont 
leander out un esquier 
ki l aueit ueu tribucher 
cele part uent si l troue mort 
grant dol en fet en descumfort 
plure e gent si se descuforte 
une bere fet si l en porte 
a l ost en porte sun seignur 
leonins en fet grant dolur 
si funt tuit cil ki sunt en l ost 
e unt le cri leué mut tost 
a l esquier unt demandé 
  ki ad co fet u ert troué 
seignurs  fet il   mener uus sai 
deske al liu ou mort le trouai 
mes ne quit pas ke ore i seit mie 
e cil ke li toli la uie 
kar une dameisele i ui 
cil cheualers i uint od li 
  esteez seignurs  fet leonin 
  io sai ben e ben le deuin 
ke co est la meschine a la fiere 
ki ad en aukune maniere 
purchacé aukun cheualer 
ke uers mei la deit deredner 
il cunquist malgis e creon 
ffet ad ore aukes de sun bon 
tut en pes uenir le lessez 
ka ia iur n en serreie lez 
se l oscesist cest grant desrei  
tuit cil de l ost sunt returné 
la nuuele est en la cite 
ke reuent dameisele ismeine 
e ke un uassal od lui ameine 
ki a merueille est de grant pris 
e ad ia leander oscis 
e uencu malgis e creun 
la fere l ot mut li est bon 
mes asez tost einz ke ele le ueie 
sis quers ert tut en autre ueie 
ismeine erre od mut grant espleit 
ele ad pour de quanke ele ueit 
il unt lessé lur dreit chemin 
kar creme unt grant de lonin 
el bois s en uunt par tapinage 
tant ke il uindrent a l ermitage 
u ipomedon sout aler 
uers le turnei e sei armer 
iloc dehors se sunt logé 
e descendu e herbergé 
iloc troua ipomedon 
sun uaillant curleu egeon 
quant il le uit mut fu heté 
pur tholomei l ad enueié 
od sun herneis uenge matin 
gart sei des humes leonin 
e uenge a li mut cointement 
ke aparceuz ne seit de gent 
e ne lest pas pur nul luer 
ke il n ait le bon gre al porter 
dunc purrat il a sun pleisir 
quant uoudra de la uille eissir 
egeon bon eire s en uait 
e le message ad mut ben fait 
ipomedon ses armes oste 
si s aset e ismeine encoste 
ele ne fet gueres de danger 
de seer pres del cheualer 
mut ad grant ualur amur fine 
ki set danter rei e reine 
e prince e duc e cunte e barun 
uers lui ne ualt sens ne resun 
ke ualut a adam sa beuate 
ke ualut a dauid sa bunte 
ke ualt le sens salemun 
ke ualt la force sancun 
adam par femme fut uencu 
dauid par femme fut desceu 
salemun refut engigné 
e sancurr a femme boisé 
quant force ne ualut ne beaute 
sens ne cointise ne bunte 
ele uaudra dunc cuntre amur 
certes ren nule al chef de tur 
ismeine aueit mut tost mangé 
par tens sunt en lur lit chuché 
ismeine n i pot reposer 
sa lecun l estot recorder 
cele ke ele lut le nuit deuant 
n i ublia ne poi ne grant 
suuent pense suuent se turne 
de leuer de sun lit s aturne 
e leue suef e bel 
e s afuble de sun mantel 
mut se purpense ainz ke ele se let 
suuent leue suuent s aset 
  e deus  fet ele   tant par sui fole 
cum fole aprent de fole escole 
ffous est mis mestres fole sui 
cum fole uers le dol esmui 
kar io sui fole e il est fol 
e se il me pot aerdre al col 
pur fole se quit me tenderai 
io sule ai le damage 
dunc sui io fol e il est sage 
par une folur grant mal uent 
e se l une od l autre se tent 
dunc est la folie dublee 
io sui asez plus ke desuee 
ei deus ke ai dit ke ualt l estrif 
mes co est folie si io i uois 
quant sur tuz aim lui sul a chois 
mes co ert folie se morc ci 
senz aprocher mun cher ami 
e quel repuns a deu rendereie 
se par mei meisme me oscieie 
de cel peche n at nul pardun 
kar co est murir a nun resun 
aukes murrai plus a delit 
se cist bons cheualers me oscist  
atant saut sus sun mantel prent 
al lit celui uait erraument 
amur l esprent amur la haste 
od sa main suef la taste 
cil aert la main meintenant 
saut sus del forre trait sun brant 
sur le lincel sa main cucha 
par grant hair le branc hauca 
la lune grant clarte getout 
li branz furbiz reflanbeout 
ele ad pour sa main retrait 
de lui eschape si s en ueit 
ipomedon se rest cuché 
ismeine n at gens 
ne pur murrir lesser ne pot 
autre feiz aler li estot 
mes la main uers lui mettre n ose 
a genuilluns s aset grant pose 
e suuent li crie merci 
ke il un petit parout od li 
od sa main l escust mut suuent 
si la retrest ignelement 
quida se il la poust aerdre 
ke il n i*out ren fors del perdre 
ipomedon ben s aparceit 
ke ceste est en trop grant destreit 
ke il ni ad de li fors la mort 
se ele n at aukun hastif comfort 
aukes parla plus simplement 
  ki est co ki si feitement 
me tolt de dormir en mun lit 
uus auez tort se deu m ait 
bel sire co sui io ismeine 
aiez merci de ma grant peine 
de mun trauail de ma dolur 
des pensers de la grant tristur 
ke io pur uostre amur demein 
ne suffrez ke co feit en uein 
sire od mei en burgoine alez 
ele ualt plus de calabre asez 
si auerez e mei e la terre 
senz bataille senz nule guerre 
bele sor ne pot estre si 
pur cumbatre sui uenuz ci 
a tut dis huniz en serreie 
se senz plus faire m en partireie 
e uus ci ke a set anz auant 
m en tendriez a recreant 
certes bel sire nun fereie 
mes mut grant gre uus en sauereie 
bel sor n en freie ren 
mes une chose sachez ben 
se io la deredne pus faire 
io uus serrai si debonaire 
atre feiz quant me conuistrez 
tut frai quanke uus uoudrez 
e se deu plest ben le ferai 
kar de tuz les morz dreit i ai 
certes bel sire co sauez mun 
uus en auez dreit e resun 
sire pus io creire e saueir 
ke uus de cest me diez ueir 
oal ueir mentir ne uus ruis 
issi l ferai se uiure puis 
ismeine saut sus e si l beise 
ke ke il li plest u il li plese 
ismeine se est alé cucher 
le quer ad aukes plus leger 
ke ele ne sout aueir deuant cest 
aukes matin leuee se est 
ipomedon se rest leuez 
deske a la pucele est alez 
e si rat le naim apelé 
e puis si s ad aresuné 
  alez uus en io remaign ci 
si fetez co ke io uus pri 
dites la fiere de ma part 
ke ca uus siwi un musart 
se ele uout a la redne irra 
se ele ne se uout si remeindera  
atant s en desclot le uassal 
des esperuns fert le cheual 
si s est de eus aukes esluinnez 
en la forest se est enbuischez 
ismeine uait od male chere 
unc ne fina deske a la fere 
la fere quant ueue l a 
de ses nuueles demanda 
ismeine respunt ke curteise 
  io ne sai nule fors malueise 
cument cheles par fei ne sai 
de mun sucurs ne auerai 
certes uus nun e ke dit co 
e bele dame ke sai io 
her oi dire a estrus 
ke uns cheualers s en uint od uus 
e uus rescut ben el chemin 
oscist le frere leonin 
estranges pruesces fist 
e malgis e creon cunquist 
dame le ueir uus en dirrai 
io quit ke en uein trauaillé ai 
en la curt le rei de sezille 
ui cheualers plus de mile 
unkes un sul ne repundi 
quant uns uasaus en piez sailli 
lunge barbe out e res le col 
si resteit tundu cum fol 
si la deredne demanda 
sachez de fi mut me pesa 
nul autre respuns n i oi 
asez dolente m en parti 
cil m en siwi uerraiment 
cument ke il ne fust a talent 
tuz iurz parla par grant folie 
mes par bele cheualerie 
abati creon e malgis 
e leander i fut oscis 
e bele sor sist fous u est 
il nus guerpi en la forest 
e si uus mand en ses saluz 
ke il est cum fous ci uenuz 
e se li plest il cumbatera 
e se nun del tut s en lerra  
la fere l ot si est desuee 
  ne fui gueres aseueree 
ore ma seur meins ke einz ne fis 
n i ad fors guerpir le pais 
meulz me uoil neier ne la mer 
ke a tel tyrant mun cors liuerer 
ismeine ore est mis amis mort 
ia n at pas en sut ne en nort 
ne west ne est n at nule terre 
u l um ne sache ceste guerre 
se ai dol co est a grant resun 
pecha deusse l achesun 
aueir engignee e trouee 
de lui querre en autre cuntree  
atant apele sez priuez 
  ore seient bateaus aturnez 
si metez enz ignelepas 
or e argent uiande e dras 
kar certes io m en uoil aler 
deus me pot autre onur duner 
meulz uoil desherité atendere 
ke cest tres felun tyrant prendere  
as bateaus sunt acuru tut 
senz faire noise de grant brut 
unt plus de cent chargé mut tost 
ne l sout un sul de ceus de l host 
el far les unt tuz acuruz 
le soleil est ia haut leuez 
tholomeu ne s est targez pas 
uers le bois uait ignelepas 
celeement car mut ert sage 
uenuz est deske a l ermitage 
iloc ad sun seignur troué 
senz demurance s est armé 
dunc ad parlé ipomedon 
  alez beaus amis egeon 
uers l or del bois tut a tapin 
tant ke uus ueez leonin 
ueer queles armes il auera 
si tost cum il del tref iscera 
a mei reuenez a dreiture 
tant tost cum li cheuaus uus dure  
egeon s en parti mut tost 
surueue ad trestute l ost 
e leonin est ia eissu 
de neires armes armés fu 
lance e escu neire e cume mure 
li destrers neir ke il sist desure 
la sele e le penun pendant 
par la plaine uait hobelant 
uers la cite e puis arere 
as kernels esteit ia la fiere 
e del chastel tut li plusur 
en la cite funt grant dolur 
e grant pleintes e mut hauz criz 
mut se tenent a mal bailliz 
ore quident ben en lur curage 
a tut dis mes estre en seruage 
plurent dames plurent puceles 
plurent uedues e dameiseles 
plurent anceles e burgeises 
plurent uilaines e curteises 
ore quident ben par cest ultrage 
a tut dis mes estre en putage 
trestuz maldient leonin 
uedues ueilles pouere e frarin 
granz est li dols haut 
grant nf1 est la noise e haut nm3 li criz 
nul ne purreit li dols descrifre 
de la fere ne la grant ire 
mut grant dolur refait ismeine 
e dit   mal enpleiei ma peine 
deus ke quis io lasse en sezile 
meulz me uenist en ceste uile 
a cele feiz estre remise 
kar fust ore le iur de iuise 
si purrium senz repentir 
tuz ensemble a honur murir 
ki fol creit trouera folie 
par cel fol sui tute hunie  
egeon ad ben entendu 
le dol le cri ke el pais fu 
e uit la gent e uit la fere 
grant eire s en reuait arere 
e ad cunté a sun seignur 
les granz pleintes e la dolur 
ke fet la fiere e li barun 
  unc ne fut tel guaimentisun 
ueistes uus la fiere amis 
oal tel dol ad el pais 
de noise de cri de plurer 
unkes n oi tel parler 
e leonin ueiste uus 
oal cum le plus orgeillus 
kar al iur de ui seit el mund uiuant 
par le pais uait hobelant 
ensement cum co tut fust son 
il set sur un neir destrer bon 
e neire lance e neir penun 
sele dunt neir sunt li arcun 
li escuz neirs ke il ad al col  
ipomedon dit   ore sui fol 
des ore purreie trop atendre 
la fiere se uodra ia rendre 
sun cheual neir ad demandé 
deliuerement i est munté 
e prent la lance neir el poing 
l escu neir ke est bon en bosoing 
ses humes dit ke od le herneis 
a l hor del bois uenent apres 
aukes pres de lui se tengent 
queus auentures ke auengent 
e il le funt tut ensement 
cil cum quarel se detent 
ben set la ueie e le chemin 
u il deit trouer leonin 
ipomedon del bois eissi 
cil deus ke unkes ne menti 
de mort e de aicumbrer le gart 
mut al afere al fer gainart 
e surquidé e orgeillus 
e grant e fier e airrus 
la fiere eissir ueit le uassal 
ismeine auise le cheual 
e si ad mut tost coneu 
e sout ben ke a leander fu 
conut le dirrai uus par unt 
par une esteille ke out el frunt 
nuls ne prist garde fors sul li 
ne l uout mie ben se cuueri 
ben conust ke co est sis amis 
ke od lui fut uenu el pais 
le naim apele e li defent 
ke a nului ne parout neent 
la fiere prent tut a fremir 
quant ueit celui de bois eissir 
e ad dunc a ismeine dit 
  ma dameisele cum io l quit 
ke cil la li cheualers est 
ke uus guerpi en la forest 
nu l est ma dame chiere amie 
kar teus armes n aueit il mie  
tut li poples quant l unt ueu 
a genuilluns sunt tut cheu 
e prient deu le creatur 
ke il li doist bien ioie e honur 
ki se cumbat pur sa franchise 
pur eus oster del cuuertise 
aukes s en esioi la fiere 
mes co li enpeira sa chiere 
ke li uassal sunt andui neir 
si ke nuls ne purra saueir 
ke ert desus ne ki desuz 
kar deceus en erent tuz 
ismeine mut ben le sauera 
uers sa dame le celera 
io quit cument ke fut blasme 
ele en fors partireit sa dame 
kar cil est fous sulunc la lei 
ki nul autre aime plus de sei 
endreit de auer ben ne onur 
mut i mesprenent li plusur 
kar meint coueite tel bosoigne 
dunt il en ad hunte e ungoigne 
ipomedon se met auant 
e uent leonin aprochant 
leonin se arestut en pes 
si l regarda e dit apres 
  uassal se deus uus beneie 
uenez uous ci par atie 
pensez uus dunc si grant desrei 
ke uus uoillez cumbatre od mei 
oal pur el ne sui meuz 
uassal cum fous estes uenuz 
uus uenez pur uostre damage 
si n estes pas de mun curage 
uus dites ueir nu sui io pas 
io sui de haut e uus de bas 
e de quel parage estes uus 
reis m engendra tut a estrus 
estes bastarz u muillerz 
de reine espuse fu niez 
ore me redites dans uassauz 
dunt uus est uenuz cist cheuauz  
e cil li respunt   e uus ke chaut 
mes ore l ai ci se deus me saut 
il fut mun frere le destrer 
uus i uenistes de leger 
ke sauez uus io l sai mut ben 
uus n i paiastes unkes ren 
si fis par deu un coup de lance 
e uus en fetes ia uantance 
nu faz mes io uus di tut ueir 
si uoudreie le uostre aueir 
mut auez a esperuner 
ainz ke le men pussez a mener 
dites dan fol creature 
uolez uus en auenture 
e uostre cors e uostre uie 
pur la fiere ke est ma amie 
uostre amie n est ele neent 
ke amé l ai lungement 
e meinte peine en ai eue 
se deu plest ne l ai pas perdue 
certes si auez beaus amis 
peine e trauail e li neis 
dan cheualer ne sauez uus 
peca ke la euss a estrus 
se io ben me fusse entremis 
il n est pas fors en mei remis 
kar certes suuent m at mandé 
ke sur tuz autres m at amé 
e uus quidez par grant folie 
ke ele uus seit mut leale amie 
li uilains sagement reproue 
ke li fous amanz souent troue 
de parfunt sens ad cil petit 
ke creit quanke femme li dit 
io euse fet peca mun pru 
mes io uoil k ele tenge sun uu 
mes nuls n ose uers mei enprendre 
la bataille pur li defendre 
e si uus i uenez pur co 
pur musart naif uus tenc io 
si peise mei de uotre rage 
kar mut uus uei de bel corsage 
peise mei si par mei murez 
ffetes ben si uus en alez 
kar bonement uus doins cunge 
de uus harreie auei peche  
ipomedon forement s aire 
ireement cumence a dire 
  dan uassal mut auez paroles 
e si sunt uilaines e foles 
n auez uus dit cest respit 
ke de fol hume uent fol dit 
quidez me uus estuteer 
par dire ne par manecer 
ore uus di ben cument ke il aillie 
la fiere n auerez senz bataille 
cument est co dunc adecertes 
uus en auerez males desertes 
auoi se deu plest nu l auerai 
mes une ren entenc e sai 
uus parlez mut de teste seine 
ka uus poez a poi de peine 
sucurs aueir mil cheualers 
e io sui suls e estragers 
si n ert pas grant cheualerie 
se uus si cunquerez amie 
se deu me saut  fet leonins 
  n en aiez garde beaus cusins 
ia par un de eus auereie aie 
si deiue perdre la uie  
atant se eslesse uers sa gent 
cumande ke deliuerement 
se treient el bois luinz arere 
ke un sul de eus en nule manere 
ne s moue pur nule ren 
cument ke il li uoist mal u ben 
ses humes unt fet sun cumant 
e il se reuent meintenant 
atant se sunt retrait arere 
andui sunt de hardi chere 
nul de eus n est laners ne malueis 
andui sunt fernicle e engres 
unc ne furent ueus teus deus 
de si gros quers ne si cruels 
kar il sunt pruz fort e hardiz 
e de bones armes ben garniz 
e seent sur mut bons cheuaus 
ore se entremettent les uassaus 
a randun se eslessent e pognent 
e par mut grant ferte se ioignent 
ffort se entreferent a esleis 
des bons escuz fendent les ais 
estroent teinz e quirs e mercs 
une teise en passent les fers 
nul d eus n i est en char tuchez 
mes a terre sunt tribuchez 
mut sunt andui e legers 
remuntez sunt en lur destrers 
e s eloignent pus se reuenent 
e laschen les rednes e il tenent 
od les glaiues cler esmuluz 
granz coups redunent es escuz 
refausent les escuz buclers 
parmi en passent les acers 
de bons espez clers e furbiz 
nut sunt bons lur haubercs tresliz 
me fausirent mailes ne clous 
mes tant par sunt rudes lur coups 
ke hastes uolent part hasteles 
e cil se tent ben es seles 
e unt des furruz trait lur branz 
e mut sunt durs e ben trenchanz 
e cumencent dure eschermie 
dunt nul d eus autre esparnie 
leonins ert de grant uigur 
pruz fernicles en estur 
ben se cumbat e uassaument 
e cil mut dur estur li rent 
tintent espees croisent fers 
uole en le feu ardant e pers 
entre eus est dure mellee 
dur capleiz dure asemblee 
dure bataille durs asauz 
dure defense durs enchauz 
dure enuaie e durs les coups 
quel d eus ke ferge tost est sous 
cist fert celui e cil refert 
cist quert celui cil le requert 
des escuz faussent tent e quir 
des heaumes funt le feu saillir 
cum fu en forge de un enclume 
des estencles l erbe en fume 
merueilles ert leonins grant 
leue l escu hauce le brant 
mut esteit fors e airus 
un coup li dune merueillus 
sus en cel heame de quarters 
tut en esgrune li ascers 
pres d un quarter en abati 
ffort ert e forement le ferri 
a poi ke il ne l ad estuné 
mes ne l ad en char adesé 
par estrange esforz feru l a 
li neirs destriers agenuilla 
ismeine ki l uit si ferir 
pur ren ne se pout astenir 
un cri geta pur le uassal 
kar ele conut ben le cheual 
la fiere mut s esmerueilla 
e a ismeine demanda 
  bele sor conuissez uus 
mut auez le quer dolerus 
dame nai ne sai quel est quel 
mes de pour ai le quer tel  
e la fiere ke co demande 
mut est sis chaitrifs quer en brande 
si resunt tuit cil de la terre 
en balance de cest guerre 
ipomedon le coup senti 
de grant ire teinst e uerti 
e li cheuaus s est esforcez 
reuenuz est e saut en piez 
il regarde uers le chastel 
la gent ueit a chescun kerner 
e ueit la fiere e ueit ismeine 
ki sunt en eines e en peine 
e ces dames e genz plusurs 
e ot ces criz e ot ces plurs 
al quer en ad mut grant pite 
le bon brant furbi ad haucé 
l escu leue pur sei cuuerir 
leonin fert par grant air 
el le heaume ferir le quida 
mes aukes plus bas l asena 
par ces espalles en trauers 
un poi fausa li blancs hobercs 
nafré l ad e li sanc en saut 
allas quel dol si petit faut 
ke le cors ne coupa parmi 
mes li hoidz el poing li guenchi 
en glacant li culat arere 
ffendu li ad l arcun derere 
bon fut li brancz e cil fort fut 
a l arcun pas cil n arestut 
al bon detrer coupa l eschine 
al champ suz celui le souine 
leonins a terre s estent 
en pez saut sus deliurement 
grant est e forz e uassal bon 
uenuz est uers ipomedon 
od le brant trenchant d acer 
quidat ben ferir le destrer 
mes cil ad le frein resaché 
li branz entre en terre plein pie 
se dunc fust ateinz li destrers 
seueré l oust en deus quarters 
ipomedon le ueit trop fier 
hurté le out od le piz del destrer 
si ke a la terre chet enuers 
il resaut de ire teint e pers 
e purpensa grant felunie 
od la brune espee furbie 
al bon destrer s acosteia 
entre les cengles le buta 
si ke al quer li ateinst la mure 
ke i chet e cil ki cist desure 
ipomedon en piez sailli 
l escu tint e le brant furbi 
ueit le sanc ki del destrer raie 
n est merueille se il s en esmaie 
kar mut ueit celui fort e grant 
de bon aleine e cumbatant 
entre eus recomence l estur 
il i out coups ieté plusur 
andui tant pruz tanz forz erent 
un seul de ceus ki s esgarderent 
ne sourent ki estut noalz 
forz e durs sunt uassaus 
mut dura la bataille fiere 
pur reposer sunt trait arere 
leonins forz e cruels fu 
apuiez se est sun escu 
ipomedon met a resun 
dit li   mut estes mal bricun 
musarz enreures e fous 
ne poez mes suffrir mes coups 
kar io sui forz e fers e granz 
en estur pruz e uaillanz 
e ai uencuz plusurs medlees 
e resceu coups e collees 
e si ne quit ke ai si fort hume 
des escoce desik en rume 
si sui deliures e legers 
cors ai grant le membres pleners 
e uus estes plus febles e mendre 
de cors petit de membres tendre 
certes de uus grant pite ai 
kar ben uei e entent e sai 
ke mut estes e pruz e sage 
si reestes de grant uasselage 
uncore uus lerrai ben garir 
si mis home uolez deuenir 
od mei en inde uus merrai 
e riches fius uus i durrai 
e trente chasteaus en demeine 
a femme uus i durra ismeine  
ipomedon ad respundu 
ke s a repuie a sun escu 
mut out esté esaleré 
mes ben se sent a reposé 
  bel sire ben uus ai oi 
mes ne irrat pas del tut issi 
se uus estes e forz e granz 
deus est greindres e plus pussanz 
ia uerrez felun cumbatre 
pur tort leuer e dreit abatre 
ke sur lui ne chet la perte 
chescun deit auer sa deserte 
ki tuz iurz fet tort de sun gre 
par mal li ert guerduné 
uus uolez par force cunquere 
e a nun resun ceste terre 
a force uolez femme prendre 
io par resun la uoil defendre 
fforce ne est pruz encuntre resun 
ne uers leaute traisun 
tenez me uus a treitur 
naen unkes deuant cest iur 
sui le dunc ore co me est auis 
quant a tort clamez cest pais 
a tort i clamés la fiere 
kar tut en serrez mis arere  
leonins l ot tut en fremist 
as enarmes l escu sesist 
en haut le leue ben se couere 
mut esteit apris de tel ouere 
ipomedon le son reprent 
e reuent uers lui ferement 
leonins est hardiz e beauz 
e cumence mut dur enchauz 
egrement asaut le uassal 
ipomedon li tint estal 
e asprement se defendi 
chescun a autre mut leidi 
des heaumes e des broines beles 
uole le fu e estenceles 
les dubles des escu roignent 
cuplent partent e se reioignent 
des coifes des pans des hobercs 
en saut le fus ardans e pers 
li coup sunt espes e plener 
croist li fers esgrone le acer 
souent e menu se entredunent 
mut rebaudissent e resunent 
es heaumes les merueilus coups 
dunt encheent mailles e clous 
lores fausent les hobercs safrez 
e quassent les heames gemmez 
leonins li uait mut a gref 
kar aukes li turne a meschef 
leonins fut mut adurez 
de l eschermie sout asez 
e bien aparceit erraument 
ke cil se cumbat laschement 
cum desuez le ueit haster 
e le cumence a demener 
uint coups li dune de randun 
si ke il n i pout aueir andun 
entre ces coups de un sul coup rendere 
tant entendi a sei defendre 
cil l asaut forment le requert 
de un entredeus parfunt le fert 
ben haut amunt dedenz l ecu 
a peine ad le coup sustenu 
de l escu porte un chantel hors 
od les cristaus en chet li ors 
des enarmes coupa un laz 
les mailes li fausent el braz 
trop l ad troué iloc desclos 
la char entama dek a l os 
mes les os n ad il pas adesé 
li branz el poin li est turné 
e cil aukettes se guenchi 
e la grant plaie ben senti 
aukettes se effreie e se esmaie 
le sancs de sun braz file e raie 
ipomedon en cel esfrai 
regarda l anel de sun dei 
cel ke sa mere li duna 
la piere ert bone e estancha 
a se plaie la piere mist 
estanchez est li sancs remist 
leonins l ad dunt ramponé 
  uassal uus estes asené 
des ore tendrez plus bas 
de ceste place nen isterez pas 
si dirrez la recreantise 
io uus frai tant de franchise 
pur co ke tant hardi uus uei 
uif uus lerrei partir de mei 
kar unc ne trouai cheualer 
ke io pusse tant preser  
ipomedon ad ire grant 
fferement regarde sun brant 
a leonin dit par irrur 
  uassal trop estes uanteur 
ia se deu plest le tut pusant 
pur uus ne serrai recreant 
ne ia pur uus en nule guise 
ne perderai honur ne franchise 
se murir dei meulz uoil murir 
ke uif remeindre e mei hunir 
uassal pur coup ke io uncore aie 
ne pur feblesce ne pur plaie 
se deu plest ne ferai uil plet 
deus est bons e granz uertuz fet 
io crei ke il me pot bien aider 
nostre querele a desredner 
e uers uus la fiere defendre 
e granz coups cuntre granz coups rendre  
atant leue l escu en haut 
de la plaie dunc ne li chaut 
a cele feiz ueile ne sent 
del brant le requert egrement 
il esteit aukes reposez 
e cil out plusurs coups dunez 
ipomedon pas ne se feint 
en sun curage mut se pleint 
ke pur le cors de un cheualer 
e ke par un sul brant d ascer 
deust si estre demenez 
e si laidiz e si nafrez 
kar ni quidout iur de sa uie 
par esforz de cheualerie 
estre turné si a meschef 
mut li est mal mut li est gref 
e recoilt sun grant uasselage 
e asaut celui par tel rage 
ke en un randun cent coups li dune 
dunt la terre enuirun resune 
par tel esforz l enchauce e chace 
de liu en autre par la place 
ke uers lui ne pout arester 
pur coup referir ne pout arester 
al drein iette ipomedon 
un fer coup en airus e bon 
del brant le fert el heame sus 
les flurs abat del heame ius 
e del heaume abat deus quarters 
del brant se tent ben li ascers 
la coife del hobercs derunt 
le quir iert uers la teste parfunt 
le char en porte en trauers uet 
une curune li ad fet 
tut res a res de la ceruele 
del heaume e de la coife bele 
uole li fers e li sanc saut 
io ne quit ke unc si dur asaut 
ne si granz coups fust mes dunez 
par hume ki unkes niez 
ipomedon feit en apert 
le chef par en sun descuuert 
en ramponant li ad dunc dit 
  desoremes purrez prendre abit 
cist branz trenche ben e roigne 
curunez estez cume moine 
le peil en est nettement rees 
en sun le chef n at nul remis 
uestés froc uus auez corune 
ore poez chanter prime e nune 
ore einz amis me ramponastes 
e de ma plaie uus gabbastes 
cument ke seit de sele plaie 
une en auez horible e laie 
de medcines asez sauera 
ke ceste plaie uus garra 
certes amis  fet leonins 
  n at el mund mires ne deuins 
ki de la plaie sein me face 
cunquis me auez en ceste place 
cum tut le meuldre cheualer 
ke unc ferit de branc de acer 
kar senz uus unkes nee ne fu 
ki uers mei se fust defendu 
ke el mund ne purreit l um trouer 
hume uiuant fors uus mun per 
e la fiere ne tendra pru 
si uus ne la prendrez sun uu  
atant ad ius le brant ieté 
mut ad segné si se ad pasmé 
quant il reuent de pumeisun 
la uie demande en pardun 
hors del pais puisse fuir 
e se ost od de lui en pes partir 
  tolez uus dunc de ci uassal 
si me lessez le tref real 
u uus fustes enz herbergé 
io l ai merueilles coueité  
e cil li dit ke uolenters 
uenuz est a ses cheualers 
es nefs est entrez od sa gent 
e s en uunt tut siglant al uent 
ipomedon el champ remist 
e tholomeu ke curteis fist 
il out mut ben ueu l estur 
e mut conut sun seignur 
suuent le iur aueit esté 
tristes e puis recumforté 
souent dolenz e ioius fut 
sulunc ke a sun seignur estut 
un bon destrer li ad mené 
prest e ignel tut enselé 
cil del chastel sunt en errur 
e sunt en brande e en pour 
ne seuent quel ioie u doil faire 
ne quel il unt ben u cuntraire 
tristur u hait ioie u deport 
mes quel ke seit u dreit u tort 
il n i auera un sul dedenz 
ki ne seit ia mut tost dolenz 
ipomedon est ia muntez 
deske a cel tref est returnez 
e recomenca estrangement ouerer 
uncore a q il se pot se couerir 
car il s en quide ben partir 
del pais senz sei decourir 
quant il reuunt al tref arere 
en sun ficha une banere 
neire tute sur lance neire 
tute la gent quide e espeire 
ke leonins al desus seit 
pur co ke li trefs sons esteit 
si targe lunges le uassal 
a esles broche le cheual 
as portes uent de la cite 
a haute uoiz ad apelé 
e souent a la fiere escie 
  bele ore uus auerai amie 
n en poez mes fere danger 
uencu ai uostre cheualer 
ffetes tost si uus aprestez 
en inde ensemble od mei irrez 
la fiere l ot ore est desuee 
pres a pres est ore treis feiz pasmee 
ipomedon atant s en turne 
en la cite remeint meint murne 
e funt granz pleintes e granz dols 
plurent e tirent lur cheuaus 
pasment plusurs e gisent freiz 
batent paumes tortent lur deiz 
crient huchent guaimentent braient 
pur lur dame forment s esmaient 
e pur eus meisme reunt pour 
tut dis quident uiure a dolur 
unc mes tel dol ne fut mené 
cum il en funt par la cite 
plurent burgeis e se dementent 
dames e puceles gaunnentent 
la fiere grant dolur demeine 
unc mes n out la meite de peine 
ke ele ore demeine kar sun uoil 
en la mer se neiast de dol 
e pur ueir le uus di ke ismeine 
n ad el quer gueres de peine 
la fiere ad tut sun cunseil pris 
meulz ueut guerpir tut le pais 
ses chasteaus e tute sa hunur 
ke prendre celui a seignur 
mut est tost del chastel eissu 
e est deske as bateaus uenu 
od lui s en uont tut li priue 
le chastel lessent esgaré 
par la fause posterne uunt 
el far entrent alez sun sunt 
ipomedon al tref remist 
e sa plaie retreindre fist 
las esteit mut si se repose 
mania e but dormi grant pose 
ke tut se senti sein e dru 
e de sun trauail reuenu 
un auenture uus uoil dire 
pur meulz esclarzier la matire 
quant ismeine fut en sezile 
capaneus dunc en la uile 
ne fut pas cum einz oistes 
al seir quant il uint mut fut tristes 
e mut irez en sun curage 
del pais manda le barnage 
si ke il out cinc cenz cheualers 
hardiz e iofnes legers 
uers calabre tint le chemin 
pur eus uenger de leonin 
un haut chemin e grant teneit 
pres del far sur la riue esteit 
il ad mut bele gent armee 
tut en resplendist la cuntree 
meint blanc escu e meint uermeil 
fflambeie cuntre le soleil 
meinte heaume e meinte brune bele 
cuntre la clarte estencele 
e reluist e meint cropere 
e uenteille meinte banere 
e resplendist meint glaiue agu 
meint suzsele a or teissu 
meint arcun de or e meint lorein 
sune i meint peiteral e meint frein 
le bruit la noise de cel gent 
ne se pot pas celer neent 
cil de bateaus les unt oiz 
ore se tenent a descumfiz 
e mult est pensiue la fiere 
e dolente de grant manere 
e quidoent ben ke leonin 
les eust gueté el chemin 
pasmee se est e plus se pleint 
  ei deus ert ia mis dels esteint 
io fui dolur e dolur trois 
io uoil uiure e uiure ne rois 
io sui ma mort e ma mort fui 
io ne puis garrir en nul liu 
ne io en mer ne io en terre 
ei deus tant prenez feble gerre 
ki uers mei pernez tel estrif 
si uus peise ke tant uif 
ne uus estot fors cumander 
ke io m en nie en ceste mer  
capaneus ueit les bateaus 
mut ben chargez e bons e beaus 
ceus dedenz ad tost apelez 
  ki estes uus quel part alez  
la fere se dresce en estant 
e respundi de meintenant 
  io sui une maluree 
murne pouere desheritee 
er fut calabre meie 
ore est autrui si tenc ma ueie  
capaneus dunc aparcut 
ke ert la fiere e la cunut 
pite ad grant a sei l apele 
  uenez en ca cusine bele 
capaneus ai nun amie 
ca sui uenuz en uostre aie 
uers la riue ca uus turnez 
de uos nouelez me cuntez  
la fiere dunc sa rehete 
deuers cele riue se est trete 
tuit li batel a terre uunt 
ancres geittent e issuz sunt 
descenduz est capaneus 
beisez se sunt uint feiz u plus 
puis ad demandé e enquis 
cum est partie del pais 
  sire un uassal me fut uenu 
mes ne sai suz cel ki il fu 
unkes a lui mot ne parlai 
ne soi ki fu ne uncore ne sai 
senz requeste se cumbati 
mes cil leonins le uenqui 
od ismeine uint de sezile 
mes unc ne entra dedenz la uile 
certes mult fut pruz e fers 
hardiz e uaillanz e legers 
e bons cheualer de sa main 
mes il fut uenquiz al derain 
e ne uus sauez uus ki il fu 
nun ueir ne l ai pas coneu  
capaneus dit   par mun col 
io en oi parler de un fol 
ki la deredne demanda 
e od ismeine s en ala 
io quit coment ke il se couerist 
ne fut pas si fol cum se fist 
e si uus dirrai uncore plus 
ne se poust si couerir nuls 
se ne fust li druz la reine  
idunc suspire la meschine 
  par la fei ke dei deu  fet cil 
  mun escient ke co fu il 
e co il fut co co est grant damage 
kar trop fut de grant uasselage  
a sa gent dit capaneus 
  de cest liu ne se moue nuls 
ffors sul iceus ke od mei merrai 
dreit uers la cite me trerrai 
oir noueles e enquere 
ke leonins fet en la terre  
la fiere lesse sur la riue 
dis cheualers od lui en meine 
il est mut en haste uenu 
el champ u la batalle fu 
cum il eissi de la forest 
ipomedon ert trestut prest 
de aler s en celeement 
armez esteit mut gentement 
e seeit sur un neir cheual 
sun chemin acoilt uers un ual 
capaneus l ad ueu ia 
ses cheualers tost apela 
  ueez la  fet   leonin 
tut sul trauerse cel chemin 
ne ueit od lui un sul des sons 
creire deuez ke deus est bons 
ore n i ad nient de l atendre 
surpris l auum ore le alum prendre  
capaneus se esmot atant 
des esperuns fert l alferant 
en haut se escrie   esteez esteez 
ki estes uus ke la alez  
ipomedon aukes se esmaie 
aukes est greuez de sa plaie 
ore quidout estre malbailli 
e ben entent estre trahi 
kar il dutout ke leonin 
eut fest gueiter cel chemin 
n out fors sei quart de cheualers 
il se arestut kar mut fut fers 
kar cele feiz ne unkes nul iur 
de champ ne fui pur pour 
e meulz uoilt estre iloc oscis 
ke l um le die eu cel pais 
ne ia sa chere tel amie bele 
nen orra de lui tel nouele 
lores s arestut quer li reuent 
capaneus de loinz se tent 
e li demande ki il est 
e ki il quert en cel forest 
cil respunt   io sui leonin 
la terre est meie e le chemin 
si dei ben aler senz cunge 
kar par mun cors de la desredne 
e la fiere e tut le pais 
uers un uassal ke ai hui oscis 
ke dites uus cum auez nun 
capaneus apele l um 
auez uus nun capaneus 
alez uus en n i prendrez plus 
si ferai uasal par mun chef  
ipomedon tut a mal chef 
estot iloc od eus cumbatre 
kar il sunt unze e il fors quatre 
capaneus atant i point 
e a ipomedon se ioint 
ipomedon fut bon uassal 
mes la plaie li fist grant mal 
purquant mut ben l a feru 
del col li port sun escu 
la lance uole par asteles 
andui se tenent ben es seles 
ses treis cumpaignuns furent pruz 
as armer hardiz e estuz 
chescun i ad le sun feru 
a terre mis e abatu 
mes ourent cheualers plus 
tost sunt rescus e munté sus 
e grefment les unt assailliz 
od les branz trenchanz e furbiz 
estrange estur lur unt liueré 
il les unt ia auiruné 
si ke il unt ia par grant esforcz 
les deus de ses cumpaignuns morz 
ke ne li remist ke li uns 
de ferir se peine chascuns 
ipomedon ben se defent 
e mut se cumbat uassuaument 
se il n eust tant sanc perdu 
uers eus se fust ben defendu 
e nepurquant si ad des dis 
tut les quatre meillurs oscis 
e l un des sis ke remis sunt 
ad ferru tres parmi le frunt 
ke a la terre le estendi pasmé 
mut fut leidiz e defolé 
me fut pas mort mes quant reuint 
od la bone espee ke il tint 
le neir cheual ke mut fut bon 
acura suz ipomedon 
ke il entre eus a pie remis 
a poi ne l ourent dunc cunquis 
kar n ad el mund si alosez 
ke ne pusse estre surmenez 
ore li est le defendre gref 
kar il se cumbat a meschef 
il ad tressailli un fosse 
a un chedne se est afusté 
e a merueille se defent 
e il l asaillent egrement 
le chapleiz est durs e fort 
del ferir n i ad nul deport 
mort li unt sun cumpaignun 
e il li uunt tut enuirun 
seignurs ne uus esmerueillez pas 
se il est ia mut atent e las 
purquant estranges coups i doune 
la terre e li bois en resune 
lunges durat li chapleiz 
kar tuz sunt cheualers esliz 
uole le feu uolent estenceles 
des espees cleres e beles 
cheent mailes fausent hobercs 
e les choifes tut en trauers 
quassent heames ki cler replendent 
les targes e les dubles fendent 
uers eus forement se defent 
unc ne l fist si mun escient 
si ke a cest iur hume terrestre 
de la manicle del poing destre 
est ia rumpue la coreie 
le laz e le fresel de seie 
si ke sa main nue remist 
l anel parust ke al dei li sist 
capaneus ben l aparcut 
l anel ad ueu si l conut 
tut se espert e li chef la chere 
un petitet se est trait arere 
sis quers uolette e est en grande 
a tuz ces cumpaignuns cumande 
ke il se treient un poi en sus 
dunc parol capaneus 
  suffrez dan cheualer suffez 
un petitet a mei parlez 
dites ueir sire cheualers 
dites mei ueir beaus amis chers 
par cele fei ke a deu deuez 
la uerite ne me celez 
cel anel d or ki uus duna  
ipomedon en pes se esta 
de la parole esteit bais 
ke sa mere li dist iadis 
cil ki cel anel conustreit 
ben soust sis freres serreit 
capaneus pensif le uit 
plus en haste parole e dit 
e requert pur l amur sa amie 
ke il de l anel ueir li die 
ipomedon l oi parler 
de la ren ke il pot plus amer 
  sire  fet il   al men espeir 
de l anel uus dirrai tut ueir 
ma mere le me deuisa 
le derein iur ke il deuia 
beaus amis ki fut uostre mere 
par fai reine de puille ere 
ke dist quant l anel uus duna 
ia dist ke cil ki l conustra 
pur ueirs mis freres ert enfin 
par deu estes uus leonin 
pur la creance ke tenez 
le ueir me dites ne l celez 
certes nu sui sachez de fi 
ke hui bataille le uenqui 
e ore m en uoleie partir 
del pais senz mei descouerir 
bel sire  fet capaneus 
  pur deu auant me dites plus 
dunt uenez uus u fustes nié 
u auez uus plus cunuersé 
io l uus dirrai en uadlettage 
serui la fiere od bone curage 
tant la comencai a amer 
ke d iloc me estot turner 
pus me retint od bel herneis 
mis sires uostre uncle li reis 
en la forest par uus amis 
e cumpaignuns fumes iadis 
ben seustes e par uus fu 
l um me tint cheualer e dru 
la reine si ke li reis 
e tuz me tindrent pur malueis 
pus alai al turneement 
cum uus sauez couertement 
od blanc destrer od sor od neir 
uus en sauez le ueir 
kar al quart iur quant m en alai 
par mun oste les enueiai 
al rei a noz autres amis 
en haste guepi cest pais 
puille trouai tut senz cumfort 
kar io trouai mun pere mort 
de mes humes pris mes humages 
mes ne fut dunc teus mis curages 
ke me feisse curuner 
einz uoil de terre en terre aler 
senz mei descourir querre pris 
ore sui aparceuz m est auis 
si m ait deus co peise mei  
fet capaneus   e pur quei 
uus auez tort nus eimes freres 
mes nus eumes diuers peres 
mes nus une mere auon 
de cel anel li fis le dun  
atant la brant iette en la place 
l heaume gemmé oste e deslace 
ipomedon i at autel fet 
l escu a terre chaer let 
plurent de ioie e de pie 
mil feiz se sunt entrebeisé 
ne quit ke iames nuls hom oie 
parler el mund de si grant ioie 
cum li dui frere funt entre eus 
del tut ublient lur granz dols 
e lur cumpaignuns ki co uirent 
grant ioie e grant leece firent 
mut sunt li dui frere ioiant 
e mult s entrefunt bel semblant 
mut recordent lur auentures 
e lur tres granz enueisures 
il n ad si felun quer el mund 
ki ueist la ioie k il funt 
ke d eus mut se rehetast 
e de la pite ne plurast 
un cumpaignun capaneus 
io quit k il out nun perseus 
uassal esteit pruz e leger 
e seeit sur un bon destrer 
ben out entendu lur resun 
k iloc s en turne a esperun 
parmi le bois se met el ual 
n esparnie pas le cheual 
uers la riue s en uet tut dreit 
e la fiere ia l aparceit 
  deus  fet   io uei un uenir 
e fet grant semblant de fuir 
capaneus est assailliz 
u cel tirant les ad murdriz 
armez uus cheualers armez 
e uostre metre sucurez  
entre eus est noise grant 
cil cheualer se uunt armant 
mes einz ki muntez i seit nuls 
es uus iloces parseus 
la fiere li dit   queus noueles 
certes ma dameisele beles 
unkes de l hure ke nasquistes 
si delitables nen oistes 
amis est dunc mort leonin 
certes oal mort est enfin 
ad le dunc mort capaneus 
nenal par fei  fet perseus 
  ki dunc certes il fut oscis 
einz k il uenist en cest pais  
la fiere se esfraie e demande 
kar del saueir est mult en grande 
  bele se bon gre m en sauez 
mut bones noueles orrez 
dites amis io uolenters 
ma dameisele uns cheualers 
uenuz est de estrange pais 
cil uus ad leonin oscis 
ne uus fist le ueir acreire 
quant leua sa banere neire 
quidastes co fust leonin 
il se coueri kar a tapin 
s en ala quant nus i uenimes 
a lui lunges se cumbatimes 
il n i out od lui gueres gent 
mut se defendi noblement  
la fiere de parfunt suspire 
e pensa mes ne l uolt dire 
  ha deus car fust co mis amis 
mes ne sai se il est mort u uifs 
issi se soleit couerir 
e sul aler e sul uenir  
puis demanda a perseus 
  sauez uus de lui neent plus 
bele oal dite dunc amis 
il fut od uus uadlet iadis  
la fiere le ot le quer li tremble 
de plus oir trop lunc li semble 
  auant dites beaus chers amis 
bele il parti de cest pais 
par achesun de trop amer 
io li oi oreinz cunter 
a uostre uncle pus a palerne 
uendi ueissie pur lanterne 
iloc se fist dru la reine 
il n i out dame de meschine 
cheualers uilains ne curteis 
ki ne l tenist a fin malueis 
ne l fut pas car celeement 
ffut treis iurz al turneement 
primes blanc puis uermeil pus neir 
il s en esuani chescun seir 
puis ad esté en meint empire 
il est de puille reis e sire 
ne serrés pas desparagee 
se a lui bele estes ottriee  
la fiere pense en sun curage 
  kar fust ore fet le mariage  
dameiseles  fet parseus 
  uncore ad il pur uus fet plus 
pur uus se fist rere le col 
pur uus se fist tenir pur fol 
pur la deredne pur uus feire 
pur uus ad eu meint cuntreire 
pur ad suffert meinte peine  
a cest mot suspirat ismeine 
en sun quer pense   ore est issi 
pur ce tui sui io senz ami  
pus dit   dame fut unc nul teus 
ke el mund fust niez de homes morteus 
ki si erra lunges od mei 
ke unc ne me mostra sun segrei 
mut at atendu e suffert 
mut se est pur uus tuz iurz couert 
quanke uus dis est auenu 
ore purrez aueir uostre dru 
e deus le me doinst se il li plest 
e a lui quer ke il ne me lest  
capaneus ipomedon 
quant unt enueisé a lur bon 
sur lur palefreiz sunt muntez 
deske la cite sunt alez 
tost i est la fiere mandee 
ele se est del uenir mut hasté 
mut desire ueer celui 
dunc ele ad eu meint ennui 
coment ke il seit de comencail 
mut ualt bone fin en trauail 
kar m est uis trop sert malement 
ki a derein nul bien ne prent 
mal emplie sun bel seruise 
ki ren ne troue de franchise 
ki aime e sert hume felun 
mut auera feble guerdun 
la fiere est el chastel uenue 
ipomedon tost la salue 
od uoiz tremblante il ne pot mes 
sis quers uolette e li faut pres 
kar co est la custume entre amanz 
ki sunt esluignez plusurs anz 
quant une feiz uenent ensemble 
lur quer tressaut fremit e tremble 
e lur pensers uenent e uunt 
a grant peine seuent ke il funt 
la fiere esteit si esbaie 
ke un sul mot ne respundi mie 
ainz l esgarda pitusement 
mut se entrebesent dulcement 
lur quer al beser perdu ourent 
grant pece apres parler ne pourent 
souent uent apres grant destrece 
ioie e dedut e grant leece 
e por co dit li uilain ueir 
  l um ne deit dolur surdoleir 
ne nule ioie surioir 
ke apres dol pot ioie uenir 
e apres ioie grant dolur  
cest auent suuent en amur 
la ioie est granz enz el chastel 
il n i*ad nuls ne seit mut bel 
en la terre en la cite 
ke ore quideit estre apres troué 
par tut en uet la renomee 
grant ioie funt en la cuntree 
heitez sunt tut cil de honur 
mut le desirent a seignur 
mut li rendent merciz e grez 
de seruage les ad ostez 
al demain quant l albe brande 
capaneus sun uncle mande 
par les escriz li ad mandé 
cum unt le uassal recoueré 
e si li manda ki il fu 
quant li bons reis l at entendu 
pus ke il fut niez ne fut si lie 
tost ad sun eire apareillé 
e uers calabre est esmeu 
unc fina si ke il fu 
assemblez sunt tuit li barun 
li resi comence sa resun 
dit lur   seignurs ceste cuntree 
est trop senz seignur esgaree 
m est auis s il uus uent a gre 
uus l auez mut ben recuueré 
dunt la fiere pas ne freindra 
sun uncle deuant uus uoa 
ke el mund n ad meuldre cheualer 
plus pruz plus saiues plus fier  
tuit li barun a uoiz se escrient 
e le rei requerent e prient 
ke tost face le mariage 
kar de lui l unt tuz en curage 
ipomedon l entendi bien 
  sire rei oez une ren 
de puille sui reis clamez 
ne sui pas uncore curunez 
ne uoil pas par ma enueiseure 
en pris auer ai mis ma cure 
io ai uostre nece mut amee 
plus ke femme ke unkes fu nee 
e pur co uoldreie a honur 
s il uus plest tut a un iur 
porter corune en ma cuntree 
e ele adunc fust espusee 
e si uus requer reis preisez 
se il uus plest ke uus i uengez  
li reis entent ke il ad resun 
si ottrient tut li barun 
ne sunt gueres lunges remis 
od grant bruit issent del pais 
e sunt en puille tut uenu 
u richement sunt receu 
a barlet fut grant asemblee 
iloc est la fiere espusee 
unc deus ne furent asemblez 
ki tant se fussent entreamez 
io quit ke ele out sun uu tenu 
kar deske adunc pucele fu 
e de lui le requit io bien 
ke unc ne se entremist de cel ren 
andui co quit saueront asez 
einz ke li gius seit tut finez 
kar l um pot saueir cel mester 
senz aprendre e senz ensegner 
e il ne pot autrement estre 
kar n i ualt ren trop priue mestre 
chescun de cez ad ben gardé 
a autre sa uirginite 
ore se entraiment tant par amur 
ke il se entrefoutent tute iur 
asemblé sunt li dui amant 
mut est entre eus la ioie grant 
les noces durent ben deus meis 
e puis si s en alat li reis 
e tuit li autre sunt parti 
li reis a ceus ki l unt serui 
ad mut ben rendu lur seruise 
a tholomeu fist grant franchise 
il li ad fet espuser ismeine 
pus out burgoine en sun demeine 
si reduna a egeun 
la terre ki amphiun 
al uadlet ki l serui as guerres 
en plusurs lius par plusurs terres 
granz fius en puille li duna 
bons quatre chasteaus li ferma 
n out od lui si malueis garcun 
ke il ne dunast sa guareisun 
encemble furent ces amanz 
od grant ioie par plusurs anz 
unc tant cum uie lur dura 
l un de eus l autre ne cureca 
mes tuz iurz en grant delit erent 
e mut beaus enfans engendrerent 
de ceste estorie ki ai ci faite 
est cele de tebes estraite 
a thebes fut ipomedon 
aillurs querrez si uus est bon 
cument ilokes li auint 
ne uus dirrai pas ke il deuint 
kar tant cum il unc uesqui 
ffut il pruz e fier e hardi 
e ki plus en uait demandant 
querge autre ki li die auant 
ceste estorie uus ai desclose 
hue s en test e se repose 
hue de rotelande dit 
e uus mustre par cest escrit 
k unkes pus cel tens ne fut niez 
ne cheualer ne clerc lettrez 
ki del tut senz faire sun bon 
amast cum fist ipomedon 
ipomedon a tuz amanz 
mande saluz en cest romanz 
par cest hue de rotelande 
de part le deu d amur cumande 
desoremes lealment amer 
sens tricherie e senz fauser 
e se nuls de amer se retrait 
deuant co ke il ait sun bon fait 
enfin cil ert escumengé 
e puis si ait plener cunge 
de enueisir la u il purra 
asouz ert cil ki plus auera 
a credehulle a ma meisun 
chartre ai de l absoluciun 
se il i ad dame u pucele 
u riche uedue u dameisele 
ne uoille creire ke io l ai 
uenge la io li musterai 
ainz ke d iloc s en seit turné 
la chartre li ert enbreué 
e co n ert pas trop grant damages 
se li seaus li pent as nages 
