entre normendie et bretaigne 
en une terre mout estraigne 
manoit iadis uns mout haus hom 
ki mout estoit de grant renon 
pres de la marce sor la mer 
auoit fait son castel fremer 
ki mout estoit bien bateilliés 
si fors et si bien arteilliés 
k il ne cremoit ne roi ne conte 
ne duc ne prince ne uisconte 
et li haus hom dont ie uous di 
estoit si com ie l entendi 
trop biaus de cors et de uisage 
riches d auoir et de lignage 
et si paroit a son uiaire 
qu el mont n eust plus deboinaire 
mais fel estoit et desloiaus 
et si traitres et si faus 
et si fiers et si orgueilleus 
et si estoit si tres crueus 
k il ne cremoit ne dieu ne home 
tout le pais c en est la some 
auoit destruit enuiron lui 
il ne pooit tenir nului 
k il ne fesist honte del cors 
trop ert en lui grans li descors 
il gaitoit si pres les chemins 
qu il tuoit tous les pelerins 
et desreuboit les marcheans 
mout en i fist de mescheans 
il n esparnoit abbe ne moine 
enclus hermite ne canoine 
et les nonains et les conuers 
com plus erent a dieu aers 
cheus faisoit il a honte uiure 
u il estoient a deliure 
et les dames et les puceles 
et les ueues et les anceles 
il n esparnoit poure ne rice 
il n espargnoit sage ne niche 
qu il ne cacast tous iors a honte 
tant en houni ne sai le conte 
n onques ne uaut prendre moillier 
car trop se cuidast aueillier 
s a une feme se fust mis 
il cuidast bien estre honis 
en tous tans uoloit car mangier 
ia n en uausist iour esparnier 
ne uenredi ne quarentaine 
ne iour qui fust en la semaine 
de messe oir n auoit il cure 
ne de sermon ne d escriture 
tous les preudoumes honissoit 
ie ne cuit que ia mais hom soit 
ki tant par soit de put afaire 
pensés tous mauls que on puet faire 
en dis en fais et en penses 
tous les eut en lui amassés 
ensi uesqui plus de trente ans 
c ains de ses mals ne fu restans 
ensi passa le tans et uint 
et tant qu a un quaresme auint 
tout droit le iour du lonc deuenres 
cil qui uers dieu n estoit pas tenres 
se fu leués mout tres matin 
as keus a dit en son latin 
 atirés tost ces uenisons 
car il est de mengier saisons 
iou uaurai matinet mangier 
et puis si irons gaaignier  
li kieu furent tout esbahi 
si respondent tristre et mari 
com cil qui ne l osent desdire 
 nos ferons uo uolente sire  
quant si cheualier l entendirent 
qui plus de cuer a dieu tendirent 
si li disent sans contredit 
 leres font il c aués uous dit 
il est quaresmes et sains tans 
et si est li uenredis grans 
que diex souffri la passion 
por la nostre redemption 
ke tous li mons doit hui iuner 
et uous uous uolés desiuner 
et char mengier a mal estrine 
tous li mons est en desepline 
en iune et en abstinence 
nis li enfant font penitance 
et uous uolés hui char mangier 
diex se doit bien de uous uengier 
si fera il certes encore  
par foi  fait il  ce n est mie ore 
ancois arai mout de mals fais 
homes pendus mors et desfais 
aués uous ent  font il  respit 
de faire dieu tant de despit 
leres ia n aués uous nul iour 
or deusciés sans nul seiour 
crier et plorer uos pechies 
dont uous estes si entechiés 
plorer  fait il  est ce gabois 
ie n ai cure de tel harnois 
mais uous plourés et ie rirai 
ke ia certes n i plouerai 
sire  font il  cou est la some 
en cel bos a un mout saint home 
ou les gens se uont confesser 
qui de leur mals uoellent cesser 
alons se nos i confessons 
et nos malisses delaissons 
on ne doit pas tous tans mal faire 
ains se doit on a dieu retraire 
confesser  fait il  cent dyable 
entenrai iou de chou en fable 
mal dehait qui por chou ira 
ne qui ses pies i portera 
mais s il auoit auques a perdre 
i iroie bien por lui aerdre 
car autrement n irai iou mie 
si ferés uiaus par compaignie 
sire  font il  i uenrés uous 
faites ceste bonte por nous 
por uous  fait il  irai iou bien 
ke ia por dieu ne ferai rien 
uostre compaignie m i maine 
amaine mon cheual amaine 
s irai auoec ces papelars 
miex ameroie deus marlars 
uoire deus bien petis moissons 
ke toutes leur confessions 
mais ke i i uois por aus truffer 
quant il seront fait confesser 
s irons reuber par mainte part 
c est li confessions regnart 
k il fist entre lui et l escouffle 
tels confesse chiet a un souffle 
sire  font il  or montés donques 
ke ciex diex ki ne menti onques 
face de uous sa uolente 
et uous doinst uraie humilite 
par foi  fait il  ia ce n auiegne 
que point d umilites me uiegne 
ne que iou deboinaires soie 
ke ia mais cremus ne seroie  
atant se sont a uoie mis 
cil en cui fu li anemis 
ua derriere aus trestout cantant 
et cil uont deuant lui plourant 
si home uont tout deuant lui 
il ne leur fait fors dire anui 
fors ramprosner pinchier et poindre 
et cil ausi com por lui oindre 
dient ades sa uolente 
tant uont le droit chemin anté 
k il sont uenu sans nul arest 
a l hermitage en le forest 
laiens entrerent c est la somme 
el moustier troeuent le saint home 
et leur sire est remes cha fors 
qui mout estoit crueus et fors 
et fel et fiers et plus irous 
ke ciens derués ne leus warous 
ses pies resgarde fierement 
si se rafice se s estent 
 sire  font il  car descendés 
uenés ens se uous amandés 
si prierés uiaus dieu merchi 
ie ne me mouuerai de chi  
fait il  por coi li prierai 
quant ie por lui riens ne ferai 
mais esploitiés tost uostre afaire 
car la dedens n ai ie que faire 
bien uoi que ceste demouree 
me taurra toute ma iournee 
or oirrent fort li pelerin 
et marcheant par le chemin 
que iou deusce derrochier 
or s en iront sans encombrier 
si m ait diex ce poise mi 
i amaisse miex par saint remi 
uous ne fuisciés ia mais confes 
qu il s en alaiscent si em pes  
cil uoient bien n en fera el 
el moustier uont deuant l autel 
si parlerent au saint hermite 
cascuns a sa parole dite 
au plus tres belement qu il pot 
et au plus tres briement qu il sot 
il les assaut mout humlement 
mais que ce fu par un couuent 
que tous iours mais se garderont 
de malisse quanqu il poront 
il li otroient humlement 
apres li disent boinement 
 maistres no sire est ci deuant 
por dieu car l apelés auant 
car il ne ueut por riens uenir 
mais bien se poroit auenir 
qu il i uenroit por uo priere 
s il ueoit uous et uo maniere 
qui tant poroit dire ne faire 
k il le peust a bien atraire 
il aroit fait boine iournee 
des iewi main a l aiornee 
uoloit il char mengier a force 
il nous atent chi en cest porce 
mais il n i ueut uenir por nous 
or i uerra ie cuit por uous 
certes signeur  fait il  ne sai 
ie m en uoel bien metre a l asai 
mais ie le uois mout redoutant  
a tant en ua tout apoiant 
li febles hom de son baston 
al signeur dist a mout bas son 
 sire bien soiiés uous uenus 
on doit hui metre tous mals ius 
et repentir et confesser 
et doucement a dieu penser 
s i pensés bien qui uous desfent 
car ie n i penserai nient  
li boins hom l ot n en ot point d ire 
mout doucement li prist a dire 
 car descendés biaus sire chiers 
puisque uous estes cheualiers 
uous deués auoir gentil cuer 
ie sui prestres si uous requier 
por celui qui por nous s offri 
quant en le crois le mort souffri 
ke uous parlés un poi a moi 
parler dyable iou de quoi 
qu aués uous a moi a partir 
ie sui legiers a departir 
de uous et de uostre maison 
miex ameroie un cras oison 
sire  fait il  ce croi ie bien 
or ne faites dont por moi rien 
fors que tant seulement pour dieu 
or a en uous trop fier plaidieu  
fait li sires  et quant i i iere 
ia n i ferai bien ne proiiere 
ne aumosne ni orison 
uous uenrés  fait il  no maison 
et no capele et no couuent 
i irai  fait il  par tel couuent 
que ia aumosne n i ferai 
ne patrenostre n i dirai 
sire  fait il  or i uenés 
s il ne uous siet si reuenés 
uous ne cesseriés  fait il  hui  
lors descent par tres fin anui 
 ore ens  fait il  a male ioie 
fust hui emprise ceste uoie 
mal me leuaise ie si main  
li boins hom le prist par le main 
mout doucement auant l apele 
si l en mena en sa capele 
tant qu il uint deuant son autel 
 sire  fait il  il n i a el 
or estes uous en ma prison 
ne le tenés a mesprison 
s il a moi uous couuient parler 
por tant me feriés decoler 
ke uous ia mais m escapisciés 
por rien que faire peusciés 
si m arés dite uostre uie  
cil ki fel est et plains d enuie 
li respont  certes n ou ferai 
et por itant uous desferai 
que ia de moi n orés nient 
laiscé m aler deliurement 
sire  fait il  uous n i irés 
mais s il uous plaist uous me dirés 
et uostre uie et uos pechies 
dont uous estes si entechiés 
ie uoel  fait il  sauoir uostre estre 
non ferai uoir  dist il  dans prestre 
ia me couuine ne sarés 
ie ne sui pas si eniurés 
que ie desisse riens pour uous 
non mais pour dieu le glorious 
le m es dites et i es orrai 
ia  fait il  ne m en merlerai 
m amenastes uous por ce chi 
pres ua que ie ne uous ochi 
s en seroit li siecles deliures 
u uous estes u sos u yures 
ki mon estre uolés sauoir 
et encore par estauoir 
me uolés faire a forche dire 
or estes uous certes trop sire 
qui par forche me uolés faire 
iehir ce dont ie n ai que faire 
si ferés  fait il  biaus amis 
que diex qui en la crois fu mis 
uous mece a uraie penitanche 
et uous doinst tant de repentanche 
ke uous conissiés uos pechies 
i escouterai or commenchiés  
lors le regarde li tirans 
qui fel estoit et mal querans 
li preudom ot paour mout fiere 
ne garde l eure qu il le fiere 
mais il met tout en auenture 
se li ramaine l escriture 
et li dist mout tres doucement 
 frere por dieu omnipotent 
dites me uiaus un seul pechiet 
se uous auiés uiaus commenchiét 
bien sai que diex uous aideroit 
a ramener uo uie a droit  
ia uoir  fait il  un n en orrés 
si ferai uoir uoir non ferés 
comment si ne m en dirés rien 
et si ne uaurrés faire bien 
non uoir a tout cest duel morrés 
ia moi pechiet dire n orrés 
si ferai uoir qui qu il anuit 
ains i serés iusqu a la nuit 
ke ie ne sache aucune cose 
or uous di tant a le parcloze 
il est hui iours que diex s offri 
et ke por nous le mort souffri 
ie uous coniur de cele mort 
qui l anemi destruit et mort 
de sains de saintes de martires 
que uos cuers ne soit plus entires 
ains uos commanc  dist li hermites 
 que uous tous uos pechies me dites 
et si n alés plus atendant 
or me menés uous bien tendant  
fait li sires qui tous fu pris 
dont fu mas et si tres souspris 
qu il en deuint trestous honteus 
 comment dyable estes uous teus 
ke par force dire m estuet 
puisc autrement estre ne puet 
maugres men nes les uos dirai 
mais ia certes plus n en ferai  
lors li commence par grant ire 
tous ses pechies a une tire 
mot a mot trestout li conta 
que ains de mot n i mesconta 
quant il eut se confesse dite 
se apela le saint hermite 
 or uous ai conté tous mes fais 
estes uous ore bien refais 
or estes uos bien encraissiés 
ie cuit ia mais ne finissiés 
s eusce dit trestout a fait 
quanques iou ai el monde fait 
or ai tout dit et qu en ert ore 
lairé me uous em pais encore 
or m en puis iou uiaus bien aler 
ia mais ne ruis a uous parler 
ne uous ueir d oel que iou aie 
uous m aués bien batu sans plaie 
qui par force m aués fait dire  
li boins hom n ot talent de rire 
ains em pleure mout tenrement 
pour chou que cil ne s en repent 
 sire  cou a dit li preudon 
 uous aués bien dit dusqu a son 
mais que cou est sans repentance 
s or uoliés faire penitance 
si m ariés auques rapaié 
or m aués  fait cil  bien paiiét 
que peneant me uolés faire 
mal dehait ki en a que faire 
ne qui ia ueut que ie le soie 
et se ie faire le uoloie 
quel penitance me douriés 
certes quele que uous uauriés 
dites le dont uolentiers sire 
pour tous uos pechies desconfire 
uous iunerés un poi de tans 
les uenredis dusqu a set ans 
set ans  fait il  non ferai trois 
non uoir les uenredis d un mois 
taisiés uous ent riens n en feroie 
c est cou que faire ne poroie 
si alés descaus un seul an 
non ferai par saint abrehan 
alés en langes sans chemise 
ma chars seroit tantost remise 
et estranlee de uermine 
si prendés une desepline 
cascun matin d une uergele 
chi a  fait il  pesme nouele 
ie ne poroie ce souffrir 
ne ma car rompre ne ferir 
si alés  fait il  outre mer 
cist mot  fait il  sont trop amer 
taisiés uous ent ce est wiseuse 
car li mers est trop perilleuse 
alés a rome u a saint iame 
ie n irai point  fait il  par m ame 
s alés cascun iour au mostier 
si escoutés le dieu mestier 
si soiiés tant a genillons 
c aiiés dites deus orisons 
le patenostre et le salu 
por ce que diex uous doinst salu 
trop i aroit  fait il  grant luite 
tous cis afaires riens n afruite 
car certes ie n en ferai rien 
comment si ne ferés nul bien 
si ferés si dieu plaist et uous 
anchois que uous partés de nous 
or me faites seulement tant 
pour l amor dieu le tout poissant 
que uous portés men barisel 
chi de desous a cest ruissel 
en le fontaine le puchiés 
si ne serés mie blechiés 
et se uous plain le m aportés 
cuites soiiés et deportés 
de pechies et de penitance 
dont uous ia mais n arés doutance 
ains prenc tous uos pechies sor moi 
or aués penitance a moi  
li sires l ot de desdaing rist 
apres parla et si li dist 
 ci n a  fait il  mie grant paine 
se ie uois a cele fontaine 
ceste penitance ert tost faite 
 or cha fait il  quel k il me haite  
li preudom le bareil li baille 
et cil ausi com lui n en caille 
prist le bareil mout uiuement 
 ie l porc fait il  par tel couuent 
ke ie repos n i prenderai 
desci que plain le uous rendrai 
et ie l uous kerke ensi amis  
a tant s est a la uoie mis 
si home uaurrent apres corre 
mais il s en sot mout bien rescorre 
 ia uoir  fait il  n i uerra nus  
a le fontaine est tost uenus 
le bareil tout de plain i boute 
mais ainc dedens n en entra goute 
et se l asaie de tous sens 
a poi qu il n ist hors de son sens 
dont commencha a airer 
et mort et plaies a iurer 
dont cuide qu il l ait estoupé 
un baston a dedens bouté 
mais il le trueue wit par tout 
cil qui le cuer ot trop estout 
le reboute par grant air 
en le fontaine por emplir 
mais ainc goute n en i entra 
 por le mor beu chou que sera  
fait il  n en i enterra grains  
dont fu li barisiaus respains 
en le fontaine de rechief 
mais s il deust perdre le cief 
n en entrast il goute dedens 
cil ki d angoisse estraint les dens 
par mout grant ire se leua 
a l hermitage s en reua 
a l hermite dist s auenture 
et a ses homes et leur iure 
 par les sains dieu ie n en ai goute 
et si ai mis m entente toute 
ainc ne m en seuc tant entremetre 
ne le bareil la dedens metre 
por que dedens en entrast goute 
mais par l ame de mon cors toute 
ia mais nul iour repos n arai 
ne iour ne nuit ne finerai 
si li arai tout plain rendu  
a tant apela le rendu 
 uous m aués mis en mal trepel 
por uo dyable de barel 
mar fust il carpentés ne fais 
car por lui arai si grant fais 
que ia mais uoir n arai seiour 
ne bien ne aise nuit ne iour 
ne ia mais n ert mes chies laués 
ne ie n ere tondus ne res 
ne mi ongle n erent tondu 
s arai cest couuent atendu 
et tout a pie en fin irai 
et sans monoie m en irai 
ke ia n en porterai denier 
pain ne baston en men doublier  
l ermite l ot tenrement pleure 
 frere  fait il  comme a mal heure 
uous nasquistes onques de mere 
et uo uie est tres amere 
certes s uns enfes l eust mis 
en le fontaine et ademis 
se l eust il puchié tout plain 
et uous n en aués neis un grain 
leres ce est por uos pechies 
ke diex s est si a uous courchiés 
mais or ueut il par sa pitanche 
ke uous fachiés uo penitanche 
et que uo cors por lui greués 
or ne soiiés mie derués 
mais serués dieu bien doucement  
et cieus respont ireement 
 por dieu uoir ne le faic iou mie 
ains le fac par fine aramie 
et par grant ire et par anui 
ce n est por dieu ne por autrui  
a ses homes dist fierement 
 or tost  dist il  alés uous ent 
et men cheual en remenés 
en uos pais que uous tenés 
se nus de moi a uous parole 
ne leur en dites ia parole 
ne un ne el ne chou ne quoi 
mais tenés pais si soiiés coi 
et si uiués a uo maniere 
car ie sui cil ki ia mais n iere 
iour sans paine et sans trauail 
pour cest dyable de bareil 
que mal fus et male flame arde 
car maufe l ont eu en garde 
ki l ont ie cuic tout encanté 
mais ie uous di par uerite 
ains cerquerai a la reonde 
trestoutes les iaues del monde 
que iou tout plain ne li raport  
a tant s en ua sans nul deport 
si est issus fors de la porte 
et le bareil a son col porte 
mais tant sachiés a dire uoir 
qu il ne porta neis tant d auoir 
dont il presist quatre festus 
fors les dras qu il auoit uestus 
et si se mist tous seus a uoie 
ke nus fors diex ne le conuoie 
or sachiés que par tans sara 
quels priuances il trouuera 
et nuis et iours et soirs et mains 
puisqu il ua par estranges mains 
il ara pau de ses delis 
mais durs osteus et poures lis 
et peu pain et froide cuisine 
pouerte ert souuent sa uoisine 
asses ara paine et trauaus 
passe les tertres et les uaus 
a cascune eue que il trueue 
sen barisel met a esprueue 
mais ne li uaut car riens n en prent 
et tous iours alume et esprent 
se grans ire si le demaine 
bien pres de demie semaine 
ainc de mengier ne li souuint 
ne que uolentes ne li uint 
par ire met tout en la mine 
et quant il uoit que la famine 
l assaut qu il ne se puet deffendre 
se li couuint sa reube uendre 
et cangier quel que nus en die 
por une poure hiraudie 
qui mout estoit poure et hideuse 
et a tel home trop honteuse 
n auoit mance ne manceron 
n il n ot capel ne caperon 
oirre par pluie et par uent 
le uis qu il ot bel et iouent 
ot tost cangié noirci et taint 
a cascune aigue qu il ataint 
sen barisel met et espaint 
et l i repreuue et l i respaint 
mais il n en puet nis goute auoir 
por nul trauail qu il puist auoir 
et s en sueffre trop et endure 
se caucemente petit dure 
tost fu escillie et alee 
trespassé a mainte ualee 
et maint grant tertre tous descaus 
oirre par frois oirre par caus 
oirre parmi ces sauuecines 
parmi roinses parmi espines 
se chars est en maint lieu desroute 
li sans en ciet par mainte goute 
or a paines or a anuis 
or a maus iours et males nuis 
or est poures ore est mendis 
or a ramprosnes et lais dis 
or n a ne reube ne catel 
ne il ne puet trouuer ostel 
ains trueue les gens si embrons 
et si cruex et si felons 
por ce qu il le uoient si nu 
si grant si fort et si membru 
si lait si taint et si harlé 
iusqu es cuisses estrumelé 
que cascuns ce n est mie doute 
a herbergier trop le redoute 
si que souuent gisoit as cans 
en lui n auoit ne ris ne cans 
mais tres grant ire et grant anui 
et bien uous puis dire de lui 
k ainc ne se puet humeliier 
ne sen las cuer amoliier 
fors tant qu a dieu se dementoit 
des grans mesaises qu il sentoit 
mais c estoit en esmerueillant 
car ce n ert mie en repentant 
quant li auoirs fu despendus 
de quoi il ot ses dras uendus 
si n ot mie du pain u prendre 
or l esteura a force aprendre 
a truander s il ueut mengier 
or sont passé tout si dangier 
ke ia mais aise n auera 
mais mal asses tant com uiura 
souent iune deus iours u trois 
et quant ses cuers est si destrois 
k il ne puet plus le fain soffrir 
si ua querre par grant air 
de pain u morselet u piece 
apres si hoire une grant piece 
ensi cerca trestout poitau 
le maine et touraine et angiau 
normendie france et borgoine 
prouence et espaigne et gascoigne 
et hongerie et moriane 
et puille et calabre et toscane 
et alemaigne et roumenie 
et tous les plains de lombardie 
et loheraine et tout aussai 
par tout mist son cors a l assai 
ne sai que plus uous conteroie 
hui toute iour conté n aroie 
toutes les destreces qu il ot 
mais tant uous di a un seul mot 
qu entre la mer cha d engletere 
ke ces pais clot et ensere 
iusqu a barlet ki siet sor mer 
ne saroie terre nomer 
k il n ait et cerkie et fustee 
ne riuiere qu il n ait temptee 
lai ne uiuier rui ne fontaine 
aigue enferme ne aigue saine 
k il n ait son barisel plonchié 
mais il n en a goute puchié 
n onques dedens n en entra grains 
ne por le plus ne pour le mains 
et si a mis toute sa force 
tous iours croist s ire et enforce 
et parmi toute se grant paine 
qu il ot si forte et si greuaine 
une merueille li rauint 
car onques en cel lieu ne uint 
k il trouast qui bien li desist 
ne par amours bien li fesist 
mais aussi que tout le haiscent 
le laidengent et escarniscent 
nus ne li dist se honte non 
n a camp n a bos ni en maison 
ne por honte c on li puist dire 
ne uaut ne tenchier ne mesdire 
a nului car tant n es adaigne 
ains het tout le mont et desdaigne 
que uous diroie tant ala 
et sus et ius et cha et la 
tant que ses cors fu si atains 
si las si noirs et si destains 
k a grant paine le couneust 
nus hom tant ueu ne l eust 
les cheueus lons et hirechiés 
iusqu as espaules tous lokiés 
le front le uisage le kene 
ot ausi noirs comme couane 
le col qu il soloit auoir gros 
ot lonc et magre iusqu as os 
de fain estoit trestous uelus 
les sorciex grans les iex repus 
les braceles lons et petis 
iusqu as espaulles tous roestis 
et les costes tous descouuers 
et le cuir si a os aers 
ke les costes ki desous erent 
parmi le pel toutes li perent 
les cuisses et les gambes nues 
noires et grailles et menues 
li nerf li perent et les uaines 
tres les orteus iusques as aines 
n auoit ne tissu ne fille 
mais tout est noir taint et harlé 
auoec ce k il estoit si tains 
ert si febles et si atains 
qu a paines se puet soustenir 
a un baston l estuet tenir 
dont il s apuie quant il ua 
li barisiaus mout li greua 
qu il eut porté sans nul seiour 
un an et par nuit et par iour 
que uous diroie en tel ahan 
fu li siens cors trestout un an 
merueille est qu il a tant duré 
tant a souffert et enduré 
k il sent mout bien que plus ne puet 
grant cose a u faire l estuet 
arriere dist qu il s en rira 
mais ia l ermites n en rira 
ains plouerra mais qu il le uoie 
atant se mist tantost a uoie 
tout apoiant de son baston 
souent se plaint a mout bas ton 
toutes uoies tant s esforca 
k a l hermitage s adreca 
au cief de l an le iour meisme 
que il parti del lieu saintisme 
le iour del tres grant uenredi 
trestous si fais que ie uous di 
a l hermitage s en reuint 
huimais orés com li auint 
laiens entra tous dolereus 
li sains hom i estoit tous seus 
qui de lui ne se prendoit garde 
a grant merueille le resgarde 
por cou que il le uit si fait 
si desrochié et si deffait 
onques de lui ne counut rien 
mais le bareil conut il bien 
qu il auoit a son col pendu 
car autre fois l auoit ueu 
adont l apela li sains pere 
si li a dit  biaus tres dous frere 
quels besoins uous amena ca 
et cel bareil qui uous kerca 
ie l ai ueu par maintes fois 
hui a un an tout sains defois 
ie le carcai au plus bel home 
qui fust en l enpire de romme 
et au plus fort ce m est auis 
ie ne sai s il est mors u uis 
car onques puis ne reuint chi 
mais or me di par ta merchi 
quels hom tu es et si te nome 
ains mais ne ui si tres poure home 
comme tu es et si despris 
se sarrasin t euscent pris 
s es tu asses poures et nus 
ie ne sai dont tu es uenus 
mais tu as trouué male gent  
et cil respont ireement 
qui encore ert trestous en s ire 
par mautalent li prist a dire 
 en si fait point m aués uous mis 
ba ie comment  fait il  amis 
ne sai que mais te ueisce onques 
que t ai mesfait di le me donques 
se ie puis si l amenderai 
sire  fait il  ie l uous dirai 
ie sui cil ke uous confessastes 
hui a un an et me carcastes 
en penitance uo baril 
ki m a mis en si grant escil 
que uous ueés  lors li raconte 
de son uoiage tout le conte 
et des pais et des contrees 
et des teres qu il a outrees 
et de le mer et des riuieres 
et des eues grans et plenieres 
 sire  fait il  tout ai tempté 
partout ai le bareil geté 
mais ains dedens n en entra goute 
et si ai mis ma uie toute 
que bien sai que par tans morrai 
et que plus uiure ne porrai  
li predom l ot s en ot grant ire 
par mout grant duel li prist a dire 
 leres leres  fait li hermites 
 tu es pires ke sodomites 
ne chiens ne leus ne autre beste 
ie cuic par les iex de ma teste 
s uns chiens l eust tant trainé 
par tantes aigues par tant gue 
si l eust il puchié tout plain 
et tu n en as mie un seul grain 
or uoi ie bien que diex te het 
te penitance riens ne set 
car tu l as fait sans repentance 
et sains amour et sains pitance  
lors pleure et crie et tort ses puins 
dont fu ses cuers si parfont poins 
qu il s escria a hautes uois 
 diex qui tout ses et pues et uois 
resgarde ceste creature 
ki si ua a male auenture 
que cors et ame a tout perdu 
et le tans por nient despendu 
sainte marie douce mere 
car proiiés dieu uo sourain pere 
par son plaisir que il l esgart 
et de ses piex iex le resgart 
se onques fis riens que boin fust 
tres dous diex ne qui uous pleust 
dont uous pri iou orendroit chi 
que uous faciés cestui merchi 
que par moi est en tel destrece 
diex ne souffrés que sa pourece 
soit perdue par uo pitance 
mais tournés li a penitance 
diex s il i muert par m ocoison 
rendre me couuerra raison 
si en ert trop aigres mes deus 
diex se tu prens l un de nous deus 
laisce moi quoi en auenture 
et si pren ceste creature  
lors pleure mout tres tenrement 
li cheualiers mout longement 
l a resgardé sans dire mot 
et dist em bas que nus ne l ot 
 certes ie uoi une merueille 
de coi mes cuers mout s esmerueille 
que cis hom chi ne m apartient 
ne tant ne quant a moi ne tient 
fors que de dieu le souurain roi 
et se destruist issi por moi 
por mes pechies pleure et souspire 
or sui ie certes tous li pire 
ki soit et li plus uiex pechiere 
que cis hom a m ame si chiere 
k il se destruit por mes pechies 
et iou qui sui si entechiés 
n ai mie en mi tant d amiste 
que iou en aie nis pite 
et cil en est si adolés 
a tres dous diex se uous uolés 
donés moi tant de repentance 
par uo uertu par uo pitance 
ke cis preudom soit confortés 
qui tant en est desconfortés 
diex ne souffrés que ceste paine 
soit a m ame wide ne uaine 
toutes uoies por mes pechies 
me fu li barisiaus carchiés 
et ie por mes pechies le pris 
tres dous diex se iou ai mespris 
dous diex a uous m en renc coupables 
merchi uous pri rois ueritables 
or en faites uo uolente 
et ués me chi tout apresté  
et diex tout maintenant i oeure 
ki son cuer descombre et descueure 
d orgueil et de toute durte 
si l emple tout d umilite 
et d amour et de repentance 
et de paour et d esperance 
dont se prist ses cuers a confondre 
et par les iex en larmes fondre 
lors ieta puer trestout le mont 
et larmes rampent contremont 
de son cuer qui onques n estance 
toutes ardans en repentance 
et iete uns si tres grans souspirs 
que ce sanle que ses espirs 
a cascun caup li saille fors 
se repentance fu si fors 
que ses cuers fust parmi creués 
s en larmes ne fust escreués 
mais il les rent a tel fuison 
ke ce n est se merueille non 
si grans doleurs au cuer li touce 
qu il ne puet parler de la bouce 
mais il a dieu bien en couuent 
dedens son cuer tout coiement 
que ia mais pechie ne fera 
ne uers dieu riens ne mesfera 
or uoit diex bien qu il s en repent 
li barisiaus a son col pent 
ki li a fait si grans anuis 
mais encor est li bareus wis 
et c estoient tout si desir 
que le bareil ueist emplir 
et diex qui uit son desirier 
qu il se uoloit a droit aidier 
car n i auoit point de faintise 
lors fist diex une grant francise 
et une bele courtoisie 
et por chou ne le di iou mie 
uilanie ne fist il onques 
mais or oiiés que diex fist donques 
por son ami reconforter 
de son cuer fait l aigue monter 
parmi son oel a grant destrece 
et une larme grans s adrece 
que diex atraist de urai sorion 
ausi com on trait de bouion 
uole el baril tout a droiture 
or nous raconte l escriture 
que li bareus fu si emplis 
de cele larme et raemplis 
que li combles de toutes pars 
en est espandus et espars 
cele larme fu si ardans 
de repentance et si boillans 
que li boullons en uint deseure 
et li hermites li keurt seure 
deuant ses pies est estendus 
andeus li a baisié tous nus 
 frere  fait il  tres dous amis 
li sains espirs soit en ti mis 
frere diex uous a resgardé 
diex t a du puc d infer gardé 
ia mais n en serés entechiés 
diex t a pardoné tes pechies 
or soies lies si te rehaite 
car ta penitance est faite  
lors eut li cheualiers tel ioie 
que ie ne cuit que ia mais uoie 
faire tel ioie a un seul home 
et tous iours pleure c est la soume 
lors apela le saint hermite 
et li a sa uolente dite 
 peres  fait il  ie sui tous tiens 
peres tu m as fait tous les biens 
tres dous pere se ie peusce 
com uolentiers auoec uous fuisce 
ia mais uoir ne me remuaisce 
tous tans uous seruisce et amaisce 
mais ie ne porrai plus durer 
la mort m esteura endurer 
tres dous pere por dieu merchi 
hui a un an que iu fui chi 
si maruoiiés et si derués 
tres dous pere que uous saués 
si uous contai tous mes pechies 
par mout grant ire et courechiés 
sans repentance et sans amour 
or les uoel dire en grant cremour 
et a tres grant contriction 
cou soit par tel condition 
que diex qui est uie sans fin 
me recoiue hui a boine fin  
dist li hermites  biaus dous fieus 
loés en soit li tres urais diex 
qui cest corage t a presté 
et uois me chi tout apresté 
or les di donc et i es orrai  
et cil commence de cuer urai 
toute sa uie li conta 
c onques de mot n i mesconta 
a mains iointes tout en plourant 
de cuer tenrement souspirant 
a grant flos li keurent les larmes 
quant li preudom uit qu il fu termes 
de lui assaurre il l assaut 
et si tres grant auoir li saut 
com tout le cors de ihesucrist 
sa grant bonte bien i descrist 
 doux fiex uois chi ta sauuete 
uois chi ta uie et ta sante 
crois le tu frere o ie dous peres 
ie croi que chou est mes salueres 
et est cil qui tout saner puet 
hastés uous car mourir m estuet 
et li sains hom s i abandone 
le cors dieu tout entir li done 
et cil qui point ne se dechut 
en bien tres grant foi le rechut 
en amour et en uerite 
et en tres grant humilite 
quant il fu acumeniiés 
si fu si purs et si niiés 
k il n i remest goute ne lie 
ne de pechie ne de folie 
dont apela le saint hermite 
si li a sa uolente dite 
 tres dous peres ie m en irai 
proiiés por moi ie finerai 
ie ne puis ci plus remanoir 
querre m estuet autre manoir 
li cuers me faut peres tres dous 
ie ne puis plus parler a uous 
tres dous pere a dieu uous commant 
mais en la fin uous pri ie tant 
que uous metés uos bras sour mi 
si morrai es bras mon ami  
et li preudom mout doucement 
l a embrachié et cil s estent 
deuant l autel s est estendus 
bien est ses cuers a dieu rendus 
il clot ses iex et rent sa coupe 
de quanques onques puet s encoupe 
et ses bareus gist sour son pis 
qui li a fait mout miex que pis 
ains ne l en uaut laiscier oster 
et mors et uis l en ueut porter 
sor son cuer gist sa penitance 
et uns flueues de repentance 
li a si ruiste cop douné 
que diex li a tout pardouné 
trestous pechies et toute paine 
li cors trauaille et li cuers paine 
il le couuient en deus partir 
et l ame du cors departir 
si s en issi toute escuree 
si nete et si tres esmeree 
qu il ne remest pechies ne tache 
si tost ke l ame se destache 
du cors et ele en fu issue 
li saint angle l ont recheue 
qui au cors estoient uenu 
a l ame est mout bien auenu 
quant li saint angle l ont haspee 
de grant peril est escapee 
car li anemis l atendoit 
qui tres bien auoir le cuidoit 
et tous en ert seurs et fis 
mais il s en ua tous desconfis 
et trestout ce uit li sains hom 
de cief en cief desi en son 
car il estoit esperiteus 
bien uit les angles a ses eus 
qui l ame emportent auoec aus 
li cors remest nus et descaus 
gisans a poure couureture 
mais or oiiés quele auenture 
auint a son definement 
que si cheualier proprement 
qui antan furent auoec lui 
a cui il fist tres tant d anui 
uinrent cel iour par orisons 
ensi com drois est et raisons 
car iours ert de grant uenredi 
un poi deuant le miedi 
uinrent laiens li poigneour 
si ont trouué mort leur signour 
bien recounurent s estature 
sen cors et toute sa faiture 
et le baril counurent bien 
lor sire fu n en doutent rien 
ki le cors ot si essillié 
or furent mout desconsillié 
pour che que ne sorent comment 
morut u bien u autrement 
cascuns d eus mout se desconforte 
mais li preudom mout les conforte 
et leur a dit la uerite 
de cief en cief leur a conté 
trestout ensi com lui auint 
et comment a lui s en reuint 
et bien leur dist l eure et le tans 
qu il fu confes et repentans 
et comment s ame fu rauie 
la sus en parmanable uie 
et qu il le uit apertement 
porter as angles plainement 
li cheualier grant ioie en eurent 
le cors mout hautement honeurent 
mout doucement l enseuelirent 
apres la messe l enfouirent 
et quant orent but et mangié 
au saint hermite ont pris congie 
en leur pais s en sont ralé 
partout ont dit et reuelé 
de lor signor ce qu il en sorent 
cil del pais grant ioie en orent 
et grant pite tout li pluisor 
s en gracient nostre signour 
or uous ai dit toute la somme 
cou qu il auint a cel saint home 
si com li saint pere nous dient 
ki ne mescontent ne mesdient 
mais au uoir dire tout s acordent 
quant de cestui les mos recordent 
si dient comment il oura 
et coment diex le recoura 
encor set diex ensi ourer 
et les pecheours recourer 
ki a dieu se ueulent retraire 
car nus ne set tant de mal faire 
maisk a dieu se uoelle doner 
ke diex ne uoelle pardoner 
ne nus ne doit autrui despire 
car nus ne set qui est li pire 
fors diex qui les gens set iugier 
il set et puet a droit iugier 
car si iugement sont soutil 
chi faut li contes du baril 
li cheualiers ensi fina 
or prions dieu ki sains fin a 
tous biens en lui que il nous maint 
en la glore la u il maint 
