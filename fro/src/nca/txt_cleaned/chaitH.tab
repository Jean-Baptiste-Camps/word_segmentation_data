talent me prist de remembrer 
un lai dunt io oi parler 
l auenture uus en dirai 
e la cite uus numerai 
u il fu nez e cum il ot nun 
le chaitiuel l apelet hum 
e si ad plusurs de ceus 
ki l apelent les quatre deuls 
en bretaine a nantes maneit 
une dame que mut ualeit 
de beaute e d enseignement 
e de tut bon affeitement 
n ot en la tere cheualier 
que aukes feist a preisier 
pur ceo que une feiz la ueist 
que ne l amast e requeist 
ele ne s pot mie tuz amer 
ne ele ne s uot mie tuer 
tutes les dames de une tere 
uendreit meuz d amer requere 
que un fol de sun pan tolir 
kar cil le uolt an eire ferir 
la dame fait a celui gre 
de suz la bone uolunte 
pur quant s ele ne s ueolt oir 
ne s deit de paroles leidir 
mes enurer e tenir chier 
a gre seruir e mercier 
la dame dunt io uoil cunter 
que tant fu requise de amer 
pur sa beaute pur sa ualur 
s en entremistrent nuit e iur 
en bretaine ot quatre baruns 
mes ieo ne sai numer lur nuns 
mes mut erent de grant beaute 
il n aueient gueres de ee 
e cheualiers pruz e uaillanz 
larges curteis e despendanz 
mut esteient de grant pris 
e gentiz hummes del pais 
icil quatres la dame amoent 
e de bien fere se penoent 
pur li e pur s amur aueir 
i meteit chescun sun poeir 
chescun par sei la requereit 
e tute sa peine i meteit 
n i ot celui ki ne quidast 
que meuz d autre n i espleitast 
la dame fu de mut grant prisens 
en respit mist e en purpens 
pur sauer e pur demander 
li queils sereit meuz a amer 
tant furent tuz de grant ualur 
ne pot eslire le meillur 
ne uolt les treis perdre pur l un 
bel semblant fait a chescun 
ses drueries lur donout 
ses messages lur enueiout 
li uns de l autre ne saueit 
mes departir nul ne s poeit 
par bel seruir e par preier 
quidot chescun meuz espleiter 
a l assembler des cheualiers 
uoleit chescun estre primers 
de bien fere si il peust 
pur ceo que a la dame pleust 
tuz la teneient pur amie 
tuz portouent sa druerie 
anel u mance u gumfanun 
e chescun escriot sun nun 
tuz quatre les ama e tient 
tant que apres une paske uient 
que deuant nantes la cite 
ot un turneiement crié 
pur aquointier les quatre druz 
i sunt d autre pais uenuz 
e li franceis e li norman 
e li flemenc e li breban 
li buluineis li angeuin 
cil ki pres furent ueisin 
tuz i sunt uolentiers alé 
lunc tens aueient suriurné 
al uespres del turneiement 
s entreferirent durement 
li quatre dru furent armé 
e eisserent de la cite 
lur cheualiers uiendrent apres 
mes sur eus quatre fu le fes 
cil defors les unt coneuz 
as enseignes e as escuz 
cuntre enueient cheualiers 
deus flamens e deus henoiers 
apareillez cum de puindre 
n i ad celui ne uoille iuindre 
cil les uirent uers eus uenir 
n aueient talent de fuir 
lance baissié tut a espelun 
choisi chescun sun cunpainun 
par tel hair s entreferirent 
que li quatre defors cheirent 
il n eurent cure des destriers 
ainz les laisserent estraiers 
sur les abatuz se resturent 
lur cheualiers les succururent 
a la rescusse ot grant medlee 
meint coup i ot feru d espee 
la dame fu sur une tur 
bien choisi les suens e les lur 
ses druz i uit mut bien aidier 
ne seit queil deit plus preisier 
li turneiemenz cumenca 
li reng crurent mut espessa 
deuant la porte meinte feiz 
fu le iur mellé le turneiz 
si quatre dru bien feseient 
si ke de tuz le pris aueient 
tant ke ceo uient a l auesprer 
qu il deueient deseurer 
trop folement s abaundonerent 
luinz de lur gent s il cumparerent 
kar li treis furent ocis 
e li quart nafrez e malmis 
parmi la quisse e einz al cors 
si que la lance parut defors 
a trauerse furent perduz 
e tuz quatre furent cheuz 
cil ki a mort les unt nafrez 
lur escuz unt es chans getez 
mut esteient pur eus dolent 
ne l firent pas a escient 
la noise leuat e le cri 
unc tel doel ne fu oi 
cil de la cite i alerent 
unc les autres ne duterent 
pur la dolur des cheualiers 
i aueit iteus deus milliers 
ki lur uentaille deslacierent 
cheuoiz e barbes detraherent 
entre eus esteit li doels conmuns 
sur sun escu fu mis chescuns 
en la cite les unt porté 
a la dame ki s ot amé 
desque ele sot cele auenture 
paumee chiet a tere dure 
quant ele uient de paumeisun 
chescun regrette par sun nun 
  lasse  fet ele   quei ferai 
iames haitié ne serai 
ces quatre cheualiers amoue 
e chescun par sei cuueitoue 
mut par aueit en eus granz biens 
il m amoent sur tute riens 
pur lur beaute pur lur pruesce 
pur lur ualur pur lur largesce 
les fis d amer mei entendre 
ne s uoil tuz perdre pur l un prendre 
ne sai le queil ieo dei plus pleindre 
mes ne puis courir ne feindre 
l un uei nafré li treis sunt mort 
n ai rien el mund ki me confort 
les morz ferai enseuelir 
e si li nafrez poeit garir 
uolenters m en trameterai 
e bons mires li baillerai  
en ses chambres le fet porter 
puis fist les autres cunreer 
a grant amur e noblement 
les aturnat e richement 
en une mut riche abeie 
fist grant offrendre e grant partie 
la u il furent enfui 
deus lur face bone merci 
sages mires aueit mandez 
si s ad al cheualier liurez 
ki en sa chambre iut nafrez 
tant que a garisun est turnez 
ele l alot ueer souent 
e cunfortout mut bonement 
mes les autres treis regretot 
e grant dolur pur eus menot 
un iur d este apres mangier 
parlot la dame al cheualer 
de sun grant doel li remembrot 
sun chief uis en baissot 
forment comencet a pener 
e il la prist a regarder 
bien aparceit que ele pensot 
auenaument l areisunot 
  dame uus estes en esfrei 
quei pensez uus dites le mei 
lessez uostre dolur ester 
bien uus deuez conforter 
amis  fet ele   ieo pensoue 
e uoz cumpainuns remembroue 
iames dame de mun parage 
tant n iert bele pruz ne sage 
teus quatre ensemble n amerai 
n en un iur si ne s perdrai 
fors uus tut sul ki nafrez fustes 
grant pour de mort en eustes 
pur ceo que tant uus ai amez 
uoil que mis doels seit remembrez 
de uus quatre ferai un lai 
e quatre dols uus numerai  
li cheualiers li respundi 
hastiuement quant il l oi 
  dame fetes le lai nouel 
si l apelez le chaitiuel 
e ieo uus uoil mustrer reisun 
qu il deit issi auer nun 
li autre sunt pieca finé 
e tut le secle unt usé 
la grant peine k il en suffreient 
de l amur qu il uers uus aueient 
mes io ki sui eschapé uif 
tut esgaré et tut cheitif 
ceo que al secle puis plus amer 
uei souent uenir e aler 
parler od mei matin e seir 
si n en puis nule ioie aueir 
ne de baisier ne d acoler 
ne d autre bien fors de parler 
teus cent maus me fetes suffrir 
meuz me uaudreit la mort tenir 
pur ceo ert li lais de mei nomez 
le chaitiuel iert apelez 
ki quatre dols le numera 
sun propre nun li changera 
par fei  fet ele   ceo m est bel 
ore l apelum le chaitiuel  
issi fu li lais comenciez 
e puis parfaiz e anunciez 
icil ki l porterent auant 
quatre dols l apelent alquant 
chescun des nuns bien i afiert 
kar la matire le requert 
le chaitiuel ad nun en us 
ici finist n i ad plus 
plus n en oi plus n en sai 
ne plus ne uus ne cunterai 
