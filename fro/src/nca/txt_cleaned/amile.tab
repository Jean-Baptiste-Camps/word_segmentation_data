or entendez seignor gentil baron 
que deus de gloire uoz face urai pardon 
de tel barnaige doit on dire chanson 
que ne soit mie de noient la raison 
ce n est pas fable que dire uoz uolons 
ansoiz est uoirs autressi com sermon 
car plusors gens a tesmoing en traionz 
clers et preuoires gens de religion 
li pelerin qui a saint iaque uont 
le seuent bien se ce est uoirs ou non 
hui mais orrez de douz bons compaingnons 
ce est d amile et d amis le baron 
engendré furent par sainte annuncion 
et en un ior furent né li baron 
a mortiers gisent que de fi le seit on 
hui mais orrez de ces douz compaingnons 
com il seruirent a paris a charlon 
par lor grant compaingnie 
ansoiz qu amiles et amis fussent né 
si ot uns angres de par deu deuisé 
la compaingnie par moult grant loiaute 
en une nuit furent il engendré 
et en un ior baptizié et leué 
et lor parrins qui ot non yzorez 
fu apostoiles de romme la cite 
ses parrinnaiges fist forment a loer 
or et argent lor donna a plente 
tyres et pailes des meillors d outremer 
et a chascun fist un hannap donner 
fait a mesure et tant font a loer 
que en un mosle furent andui ouuré 
dex ne fist home qui de mere soit nés 
qui le plus grant en seust deuiser 
amiles fu en berri aportez 
li cuens amis en auuergne autretel 
puis ne se uirent deuant quinze ans passez 
tantque il furent de nouuel adoubé 
li uns de l autre oi souuent parler 
il s entresamblent de uenir et d aler 
et de la bouche et dou uis et dou nes 
dou cheuauchier et des armes porter 
que nus plus biax ne puet on deuiser 
dex les fist par miracle 
li cuens amis a prins armes nouuelles 
en icel ior a guerpie sa terre 
et pere et mere serors et dammoiselles 
et quatre freres a laissiez en auuergne 
uint a beorges le conte amile querre 
iluec demande dou compaingnon nouuelles 
mais il n en trueue mie 
li cuens amis est uenus en neuers 
a uerdelai se randi urais confes 
puis remonta el bon destrier qu iert fres 
passa auant li gentiz prouz uasles 
droit en borgoingne s en uait li ber apers 
parmi mongieu fu moult grans li yuers 
passe mortiers et chomin et chastel 
ez le uoz en pauie 
a traues uint amiles de clermont 
et ua querrant dant ami le baron 
mont cheurol puie tantque il uint en som 
tantque il uint a borc c on dist au pont 
la se harberge chies un oste felon 
icelle nuit i iut li gentiz hom 
et au matin s en uint en pre noiron 
iluec demande de son bon compaingnon 
mais il ne treuue escuier ne garson 
ne clerc ne lay qui l en die raison 
tornez s en est en puille 
li cuens amis passe le garrigant 
puille et calabre sesile la auant 
selonc la mer n ot chastel en estant 
ne borc ne uille ne nul harbergement 
que il n i uoist son compaingnon querant 
li cuens amiles uint deuers oriant 
et ses compains deuers iherusalant 
puis retorne en gascoingne 
seignor baron un petit m entendez 
au conte amile deuommez retorner 
sist en la selle dou destrier seiorné 
fist sa iornee tout a sa uolente 
il ne uolt pas le bon destrier lasser 
un pelerin a li cuens encontré 
uiex iert et blans conme flors en este 
deu ot requis et par terre et par mer 
ou mont n ot lieu n en la crestiente 
ne bon monstier ou dex soit aourez 
que il n i soit ne uenuz ne alez 
et li siens cors traueilliez et penez 
uoit le li cuens en haut s est escriez 
 pelerins frere de deu soiez sauuez 
en maintes terres iez uenuz et alez 
par celle foi que tu dois deu porter 
ueiz tu home qui me puist resambler  
dist li paumiers  laissiez moi porpanser 
oie  dist il  or m en sui ramenbrez 
ie fui a sinc a pasques en este 
il n a tel uille en la crestiente 
deuant moi uint uns frans si conraez 
amis a non si est de clermont nés 
et quiert amile bien a douz ans passez 
or s en redoit en france retorner 
mais il n en finne chascun ior de parler  
quant li cuens l oit si conmence a plorer 
uint au paumier que lez lui uoit ester 
trois fois li baise le menton et le nes 
 pelerins frere dex te puisse sauuer 
le compaingnon que uoz ci me nomez 
ie ne l ui onques s en ai oi parler 
qu il me resamble de uenir et d aler 
dou cheuauchier et des armes porter 
mais por itant que uoz en oi parler 
uoz donrai ie cest anel noelé 
en nulle terre ne le saurez porter 
se l uolez uendre ne soit bien achatez 
un marc d argent se panre l en uolez 
por deu uoz proi qui en crois fu penez 
s en nulle uille le poissiez trouuer 
que cis chaitis poist a lui parler 
ie ne l ui onques mais moult l ai desirré  
dist li paumiers  or ne uoz dementez 
ne uoz mouuez de cest chemin ferré 
qui se torne uers puille  
ua s en amiles li preus et li cortois 
et li paumiers se depart demanois 
lez une roche delez un bruierois 
a encontré dant ami le cortois 
il le connut si tost com il le uoit 
moult belement li paumiers l apelloit 
 en non deu sire moult grans merueilles uoi 
ier matinnet uoz trouuai si destroit 
dou compaingnon dont parlastez a moi 
tornez arriere le chemin qui est drois 
si m ait dex ne faz pas que cortois 
qu assener uoz deusse  
li prouz amis fu cortois et uaillans 
et si sot bien trestout a esciant 
que ce estoit ses compains li uaillans 
dont li paumiers li ot dit le samblant 
il prinst s escharpe si en traist douz bezans 
et au paumier les donna maintenant 
le destrier hurte des esperons d argent 
si uait aprez le conte 
ua s en amis li cuens a esperons 
le destrier hurte et broche de randon 
les grans galos lors se met el troton 
enmi sa uoie encontra un garson 
qui gardoit bestes el chemin la amont 
pors et berbis et aual et amont 
uoit le li cuens si l a mis a raison 
 amis biaus frere li cors deu bien te donst 
uiz tu passer par ici un franc hom 
qui me resamble d aler et de fason 
naie uoir sire  li bergers li respont 
 si m ait dex n i ui hui se uoz non 
ne uoz ramembre sire dou riche don 
que uoz feiste au paumier sor le pont 
tornez arriere le chemin a bandon 
si m ait dex molt uoz teing a bricon 
bien uoz deust conduire  
tant entendi cuens amis au parler 
et as nouuelles qu il uolot demander 
et son cheual un petit reposer 
reprinst sa uoie si se prent a esrer 
uint a une aigue quant fu outre passez 
oste la selle li cheuax est witrez 
puis la ra mise si est tost remontez 
ainzque il fust demie lieue alez 
deuant lui garde si a ueu uns pres 
touz fu floris si conme el mois d este 
le conte amile uit enmi lieu ester 
ne l uit ainz mais si le connut assez 
as bonnes armes dont il iert adoubez 
et as nouuelles que on li ot conté 
le cheual broche des esperons dorez 
isnellement est celle part alez 
et cil le uit qui l ot ia auisé 
uers lui se torne quant il l ot rauisé 
par tel uertu se sont entr acolé 
tant fort se baisent et estraingnent soef 
a poi ne sont estaint et definé 
lor estrier rompent si sont cheu el pre 
or parleront ensamble 
or sont li conte enmi le pre assiz 
qui les ueist baisier et conioir 
dex ne fist home cui pities n en preist 
 en non deu sire  ce dist li cuens amis 
 forment me dueil que lonc tans uoz ai quis 
il a passé set ans touz acomplis 
que ne finai d aler par le pais 
de uostre non demander et querir 
biax douz compains  ce li respont amis 
 tout autressi uoz ai ie set ans quis 
or le weult dex que ci soienz assiz 
or en irons a la cort a paris 
li rois a guerre s il noz weult detenir 
uostre hom serai et li uostres conquis 
car molt uoz uoi bel home  
or sont li conte andui assiz sor l erbe 
il s entr afient compaingnie nouuelle 
li dui baron ont remises lor selles 
en lor mains tiennent les espees nouuelles 
passent les bors et les citez trauersent 
trosqu a paris ne finent ne n arrestent 
ez uoz le roi qu iert aprestez de guerre 
il les retient uolentiers et a certez 
car molt les uit biaus homes 
a icel ior qu il uinrent a charlon 
leua li cris maintenant des bretons 
la proie acoillent qui iert deuant le pont 
lors s adouba la maisnie charlon 
uestent haubers lacent elmes reons 
ceingent espees as senestres girons 
montent es selles des destriers arragons 
a lor cols pendent les escus as lyons 
et en lor poins les roiaus confanons 
oeurent les portes les pons lieuent amont 
si s en issirent a force et a bandon 
iusqu a l agait n i font arrestison 
la ueissiez un estor si felon 
tant elme fraint et percié tant blazon 
l un mort sor l autre trebuchier el sablon 
bien i ferirent andui li compaingnon 
douz contes prinrent berart et neuelon 
si les enuoient a paris en prison 
lies en fu charles et sa fille par non 
c est belissans a la clere fason 
hui mais orrez de hardre le felon 
qui porchasa la mortel traison 
por les contes ocirre 
icelle nuit l ont il ainsiz laissié 
iusqu a demain que il dut esclairier 
nostre empereres s est uestus et chauciez 
messe et matinnes uait oir au monstier 
il fist s offrande puis s en est repairiez 
puis est entrez li ber en un uergier 
deiouste lui hardre le losengier 
par sa losenge le prinst a acointier 
 drois empereres bien uoz a dex aidié 
uos annemis auez prins et loiez 
douz en auez que tenez prisonniers 
qui conmencierent ceste chasce premiers 
or uoz dirai drois empereres chiers 
departir faites trestouz uoz soudoiers 
le conte amis amile le guerrier 
chascun donnez cent liures de deniers 
et un murlet chascun por lor cors aaisier 
s il ne se welent entor uoz harbergier 
ensus de uoz les faitez harbergier 
ice uoz uoil ie dire  
nostre empereres entent le traitor 
 hardre  dist il  cuer auez de felon 
qui me blasmez anzdouz les compaingnons 
deussiez dire c on lor donnast mangons 
alez arriere tornez uoz d entor noz 
n ai soing de uos losenges  
nostre empereres fu moult gentiz et fiers 
et hardrez fu et fel et losengiers 
de bien respondre fu bien appareilliez 
 drois empereres bien uoz ai essaié 
or faitez bien as nouuiaus cheualiers 
touz mes auoirs uoz soit appareilliez 
et quantque i ai et trestuit mi denier 
li cuens amiles et amis li guerriers 
aient en don quatre chastiax en fies 
ou tex contez qui facent a prisier  
et dist li rois  or oi plait qui bien siet 
ce me resamble raisons et amistiez  
lors en montarent sus el palais plennier 
li cuens amiles et amis au uis fier 
uoient le roi encontre sont drescié 
puis se rassieent sor le pauement chier 
deuant euls sist hardrez li renoiez 
 seignor  dist il  tenir me deuez chier 
enuers le roi uoz ai ie bien aidié 
tout orendroit le m a fiancié 
chascun donra quatre chastiax en fie 
ou tel cite qui moult fait a prisier  
dient li conte  est ce uoirs par uo chief 
si uoz ait li uerais iusticiers 
conme uers noz iestez de cuer entiers 
et que bien le sauommez  
nostre empereres fu moult preuz et nobile 
charles li rois ot une guerre emprinse 
enuers gombaut le loherainc par ire 
bien a douze ans uoire bien prez de quinze 
pais ne acorde ne triue n en fu prinse 
au matinnet se leua li traitres 
ce fu hardrez cui li cors deu maudie 
monte el cheual quant la selle fu mise 
passe les terres et les grans manandies 
iusqu a niuelle ne cesse ne ne fine 
descendus est au perron soz l oliue 
les degrez monte de la sale perrinne 
depart la presse de la cheualerie 
gombaus le uoit si li a prins a dire 
 sire hardre se dex uoz beneie 
par cui conduit uenez en ceste uille  
dist li traitres  par le uostre biax sire 
forment me het li rois et la roinne 
dui soudoier portent a moi enuie 
ce est amis et ses compains amiles 
car les noz faitez detranchier et ocirre 
ie uoz donrai de mon auoir mil liures  
et dist gombaus  uostre merci biax sire  
il ua auant sa foi li a pleuie 
qu il doit les contes detranchier et ocirre 
lors prinst hardrez congie li maus traitres 
gombaus li dist ou moult ot felonnie 
 a deu alez biaus sire  
hardrez s en ua s a congie demandé 
gombaus li donne uolentiers et de gre 
il en auale les mauberins degrez 
et uint aual son destrier a trouué 
par son estrier a hardrez sus monté 
passe les terres et les amples regnes 
et les chastiax les bors et les citez 
iusqu a paris ne s est pas arrestez 
il descendi el borc a son ostel 
la nuit i iut desci qu a l aiorner 
au main se lieue quant il uit le ior cler 
au monstier ua por la messe escouter 
li cuens amis et amiles li ber 
quant il le uoient si l ont arraisonné 
 sire hardre ou fustez uoz alez 
par deu seignor ia n orrez uerite 
a saint lambert alai por uoz orer 
por uoz me sui traueilliez et penez  
dient li conte  noz le sauons assez  
et gombaus fist ses homes assambler 
ses bries fist faire et par sa terre aler 
tantqu il ot bien quatre mille d armez 
en lor chemin sont maintenant entré 
iusqu a paris ne se sont arresté 
par dela l iaue en un broillet ramé 
d ys et d aubors et d oliuiers plantez 
laiens en entrent que n i ont demoré 
laienz se tinrent li traitor prouué 
la nuit i iurent desci a l aiorner 
un mes enuoient a paris la cite 
et cil i ua cui dex puist mal donner 
iusqu au palais ne se uolt arrester 
sus en la sale en monte les degrez 
ou uoit hardre uers lui prinst a aler 
enz en l oreille li conseilla souef 
 amis biaux frere ou est gombaus remez 
en non deu sire el brueil en est entrez 
en sa compaingne mil cheualiers armez 
en non deu sire or a il fait que ber 
et ie ferai les cheualiers monter 
et les douz contes que il doit affoler 
bien li di frere ne laist pas eschaper  
dist li messaiges  ie li dirai assez  
li mes s en torne cui dex puist mal donner 
de paris ist n i uolt plus seiorner 
por uoir le uoz disommez 
et hardrez fist com traitres et lerre 
il uint as contes sa raison a contee 
 seignor  dist il  on m a fait demonstree 
que gombaus uient a moult grant assamblee 
ici doit iestre ansoiz prime sonnee 
se la estoit uo proesce monstree 
lies en seroit charles li emperere  
fransois l oirent tout maintenant s armerent 
uestent haubers et les elmes fermerent 
hardres les guie li traitres li lerre 
cui li cors deu maudie 
li cheualier sont de la uille issu 
en lor dos ont les blans haubers uestus 
et en lor chies les uers elmes aguz 
iusqu a l agait n i sont arresteu 
hardres les guie li traitres pariurs 
ihesu cris le maudie 
iusqu a l agait en uont li cheualier 
premierement les assaillent derrier 
et en aprez lor saillent berruier 
la ueissiez un estor conmencier 
tant escu fraindre tante lance brisier 
l un mort sor l autre uerser et trebuchier 
bien l i ont fait andui li compaing chier 
douz contes prinrent qui moult font a prisier 
si les ont fait a paris enuoier 
lies en fu charles qui france a a baillier 
enz en son cuer en fu ioians et lies 
et li dui conte se uoldrent repairier 
li estors fu et moult pezans et fiers 
en la bataille est hardrez repairiez 
deuant lui garde desoz un oliuier 
et uoit iesir douz barons cheualiers 
mors et ocis as espees d aciers 
celle part uint si lor copa les chies 
si les pandi a son arson derrier 
quant il sera arriere repairiez 
si se uantra au barnaige proisié 
moult plus s en fra et orgoilloz et fiers 
ia deu ne place que uiue un mois entier 
il uint a sainne si est outre naigiez 
li glouz par lui se prinst moult a prisier 
et lui et son lyngnaige 
li fel hardrez a merueilles pansees 
qui des mors homes a les testes copees 
si les pandi a sa selle doree 
droit a paris a sa uoie tornee 
il escria la gent enmi la pree 
si s escria a sa uois qu il ot clere 
 que ditez uoz sire drois empereres 
uostre anemi ont widié la contree 
fuiant s en uont ioincherres ont passee 
li soudoier mar uirent la meslee 
car mort i sont el fons d unne ualee  
li rois l entent s a la coulor muee 
et belyssans est cheue pasmee 
quant hardre entendirent 
la fille charle reuint de pasmison 
dex com regrete amile le baron 
 he douz amis com uoz estiez preudon 
ia dammeldex bonne arme ne me donst 
se uoz n i fustez mené par traison 
moult en mescroi dant hardre le felon 
por mon pere destruire  
nostre empereres les a oi tancier 
celle part uint ne s i uolt atargier 
 ma belle fille car laissiez le tencier 
enuers hardre qui est bons cheualiers 
en la bataille s est il moult bien aidiez 
il i a mors douz uaillans cheualiers  
et dist hardrez  or oi plait qui bien siet 
ce me resamble amors et amistiez 
li cuens amis iert moult bons cheualiers 
et dans amiles uostre confanonniers 
ce poise moi quant si poi ont regnié 
s il uoz plaist sire donnez moi le mestier 
que cil dui conte auoient auant ier  
et dist li rois  de grez et uolentiers 
car a meillor ne le puis ie baillier  
por quoi le prinst li cuiuers losengiers 
puis fu uns iors qu il en perdi le chief 
car li dui conte repairierent arrier 
s ont amené douz bons cheuax corsiers 
et douz frans contes qu il ont prins et loiez 
par lor cheualeries 
la fille charle uit les contes uenir 
isnellement encontre lor saillit 
 seignor  dist elle  preu iestez et hardi 
hardre amez le cuiuert de put lin 
et il uoz het par foi le uoz pleuis 
il uoz het moult ce saichiez uoz de fi 
en poi de terme serez si annemi  
dient li conte  noz le sauons de fi 
et por uoir le disommez  
nostre empereres quant uoit uenir les contes 
li gentiz rois tel ioie nen ot onques 
uint a hardre par ire l arraisonne 
 cuiuers  dist il  mar le pansastez onques 
gloutons traitres por quoi pansaz tel honte 
qui desiiez que mort ierent li conte 
de traison uoldrai ton cors semondre 
si hautement que l orront tuit mi home 
tuit cil de france li cheualier preudomme  
amiles l oit de parler s abandonne 
 drois empereres ne le mescreez onques 
ie ui hardre la grant presse desrompre 
brisier sa lance ses annemis confondre  
hardrez l oi de parler ne seiorne 
isnellement se traist deuers les contes 
 seignor  dist il  cor celez ma grant honte 
ie uoz donrai de mon auoir mil onces 
et lubias la cortoise la blonde 
l un de uoz ferai riche  
ce dist hardrez  sire drois empereres 
donnez amile unes riches soudees 
c est lubias la fille de mon frere 
qui plus blanche est que serainne ne fee  
et dist li rois  buer fust elle onques nee 
prennez la sire riches hom fu ses pere  
et dist amiles  sire drois empereres 
mes compains l ait qui plus est conquereres 
et si fiert mieus dou tranchant de l espee  
et dist amis  par l arme de mon pere 
ie la panrai puisqu elle m est donnee 
ia de mon cors ne sera refusee  
li parent l oient grant ioie en ont menee 
de la uille issent par la porte ferree 
passent les terres et les amples contrees 
desci a blaiuies n i ont resnes tyrees 
lubias treuuent soz le pin en la pree 
isnellement l ont au monstier menee 
li gentiz hom l a iluec espousee 
grans noces firent li fil as franches meres 
cuens amis prinst la damme 
li cuens amis a prinse lubias 
grans noces firent ia plus grans ne uerraz 
celle l ahiert et semont et abat 
s elle onques puet el le cunchiera 
les amisties d amile li toldra 
mais dammeldex seignor l en gardera 
car moult est saiges contes 
le soir se iut li dus lez sa moillier 
quant gabé orent et assez delitié 
la male fame l en prinst a arraisnier 
 sire  dist elle  moult m en puis merueillier 
dou conte amile uostre compaingnon chier 
moult se repant quant ne m ot a moillier 
il m en a ci quatre mes enuoié 
qu il m ameroit de grez et uolentiers 
damme  dist il  mal ditez et pechie 
dou meillor home qui onques fust soz ciel 
par cel apostre c on a romme requiert 
ie ne laroie por les membres tranchier 
que a lui n aille quant il iert esclairié 
en ma compaingne quatre cenz cheualier 
qui m ont lor fois pleuies  
ce fu en may que chante la calendre 
li solaus luist et li oiseillon chantent 
amis monta et mil homes a lances 
ainz ne fina desci qu il uint en france 
iluec trouua amile le chatainne 
amis le baise et amiles demande 
 sire compains et que fait uostre fame  
et dist amis  uoz l orrez aparmainnes 
un fil en ai il n a si bel en france 
seruira uoz a escu et a lance 
s il uoz torne a besoingne 
li compaingnon en france rassamblerent 
lors se dessoiurent les amile soudees 
moult les ama charles nostre empereres 
amile eust bele chose donnee 
mais il atent l annor de ualsecree 
ou godefrois ot sa gent aunee 
une fille ot charles nostre emperere 
c est belyssans la bele l annoree 
au conte amile a ses amors donnees 
puis li donna charles li empereres 
sachiez de uoir c est ce qui li agree 
se il uolsist ia fust la chose outree 
et faite la folie 
ce fu a pasques que on dist en auril 
que li oisel chantent cler et seri 
en un uergier entra li cuens amis 
oi la noise des oisiaus et les cris 
lors li ramembre auques de son pais 
et de sa fame et de son petit fil 
tenrement plore quant ses compains i uint 
ou uoit le conte si l a a raison mis 
 que auez uoz sire compains gentiz 
sire compains ie l uoz aurai ia dit 
bien a set ans passez et acomplis 
que ie ne ui ma moillier ne mon fil 
se ie l osaisse ne dire ne iehir 
ueoir l alaisse uolentiers ce m est uis 
le matin par som l aube 
sire compains  dist amiles li ber 
 il est bien drois par sainte charite 
qu es aillissiez ueoir et esgarder 
car sa moillier doit on bien honorer 
mais une chose uoz uoil dire et conter 
sire compains que uoz ne m oubliez  
et dist li cuens  por noient en parlez 
ie uoz pleuis les moies loiautez 
la nostre aide tout mon uiuant aurez 
mais une chose uoz uoil ie bien monstrer 
que ne preingniez compaingnie a hardre 
tost uoz auroit souduit et enchanté 
et tel hontaige et tel blasme aleué 
que ne seroit a nul ior amendé 
la fille charle ne uoz chaut a amer 
ne embracier ses flans ne ses costez 
car puisque fame fait home acuuerter 
et pere et mere li fait entr oublier 
couzins et freres et ses amis charnez 
de la gourpille uoz doit bien ramembrer 
qui siet soz l aubre et weult amont haper 
uoit les celises et le fruit meurer 
elle n en gouste qu elle n i puet monter  
et dist li cuens  si com uoz conmandez 
mais encor proi por deu de maiestez 
sire compains que uoz ne m oubliez  
tant entendirent li dui conte au parler 
uespres aproche li solaus dut cliner 
il uont au roi por congie demander 
nostre empereres lor a moult tost donné 
montent es selles des destriers seiornez 
parmi la porte issent de la cite 
li cuens amiles les conuoia assez 
une grant lieue puis s en est retornez 
mais ainz se furent baisié et acolé 
plorant se departirent 
uait s en amis li cortois et li fiers 
amiles est a paris repairiez 
puis s en entra li ber en un uergier 
au dos le sieult hardrez li losengiers 
 ahi amile couzin bons cheualiers 
moult m aimme charles ie sui ses conseilliers 
et si deparz l auoir as soudoiers 
cil cui ie uoil emporte bon loier 
compaing serons sire se l otroiez  
et dist li cuens  de folie plaidiez 
mon compaingnon le pleui ge l autrier 
qu a compaingnie n aurai home soz ciel  
lors li ra dit hardrez li losengiers 
 sire de uoz me uoldroie acointier 
et le pais et la terre enseingnier  
et dist li cuens  ie l otroi par mon chief  
il fist folie ia ne l uoz quier noier 
puis fu tele hore qu an dut perdre le chief 
par pezant auenture 
li cuens amiles fu moult gentiz et ber 
s il se poist de hardre deliurer 
la fille charle belyssant au uis cler 
tout en plorant uint au conte parler 
belement l arraisonne 
 biaus sire amile  dist la franche meschinne 
 ie uoz offri l autre ior mon seruice 
dedens ma chambre en pure ma chemise 
bien uoz seustez de m amor escondire 
enuers hardre ne l feistez uoz mie 
qui tant est fel et crueuls et traitres 
a cop d espee ainques ne fist malice 
plus de mil homes a tolues les uies  
ce dist li cuens  ne uoz poist douce amie 
si m ait dex au cuer en ai grant ire 
mais ie n en puis plus faire  
li cuens amiles auale le donion 
deuant lui uint la fille au roi charlon 
bien fu uestue d un hermin pelison 
et par desore d un uermoil syglaton 
ou uoit le conte si l a mis a raison 
 sire  dist elle  ie n aimme se uoz non 
en uostre lit une nuit me semoing 
trestout mon cors uoz metrai a bandon  
dist li cuens  damme ci a grant mesprison 
ia uoz demande li fors rois d arragon 
et d espolice girars li fiuls othon 
qui mainne an ost plus de mil compaingnons 
ne les panriez por tout l or de cest mont 
et moi uolez qui n ai un esporon 
ne borc ne uille ne chastel ne donion 
onques ne ui mon feu ne ma maison 
ie ne l feroie por tout l or de cest mont 
mais ie serai ma damme li uostre hom 
seruirai uoz a force et a bandon 
car ce doi ie bien faire  
li cuens amiles et la fille au roi charle 
par mautalent d iluec endroit departent 
puis en montarent toz les degrez de maubre 
li cuens amiles iut la nuit en la sale 
en un grant lit a cristal et a saffres 
deuant le conte art uns grans chandelabres 
et la pucelle de sa chambre l esgarde 
 he dex  dist elle  biaus pere esperitables 
qui uit ainz home de si fier uasselaige 
de tel proesce ne de tel baronnaige 
qui ne me deinge amer ne ne m esgarde 
mais par ihesu le pere esperitable 
or ne lairai ce que ie uoil ne face 
ainz nulle fame ne fu onques si aspre 
que anquenuit an son lit ne m en aille 
coucherai moi desoz les piauls de martre 
il ne m en chaut se li siecles m esgarde 
ne se mes pere m en fait chascun ior batre 
car trop i a bel home  
or fu la damme durement corroucie 
dou conte amile qui si la contralie 
a mienuit toute seule se lieue 
onques n i quist garce ne chamberiere 
un chier mantel osterin sor li giete 
puis se leua si estaint la lumiere 
or fu la chambre toute noire et teniecle 
au lit le conte s i est tost approchie 
et sozleua les piauls de martre chieres 
et elle s est lez le conte couchie 
moult souauet s est delez lui glacie 
li cuens s esueille toute mue la chiere 
et dist li cuens  qui iez tu enuoisie 
qui a tele hore iez delez moi couchie 
se tu iez fame espeuse nosoie 
ou fille charle qui france a en baillie 
ie te coniur de deu le fil marie 
ma douce amie retorne t an arriere 
et se tu iez beasse ou chamberiere 
de bas paraige moult t iez bien auancie 
remain hui mais o moi a bele chiere 
demain auras cent sols en t aumosniere  
de ce qu elle oit fu elle forment lie 
enuers le conte est plus prez approchie 
et ne dist mot ainz est bien acoisie 
li cuens la sent graislete et deloie 
ainz ne se mut que s amor moult desirre 
les mamelettes delez le piz li sieent 
par un petit ne sont dures com pierres 
si enchait li ber une foie 
ainzqu il eust l autre renconmencie 
les oit hardrez de la chambre ou il iere 
he dex tant mar i uinrent 
la gentiz damme a le conte appellé 
 sire  dist elle  un petit m entendez 
uos auiiez le mien cors refusé 
par bel engieng uoz ai prins et maté 
d or en auant s il uoz plaist si m amez 
et si soiez mes drus et mes priuez  
li cuens l oi si en fu moult irez 
 damme  dist il  bien m auez enchanté 
et mon seruice et mes dons recopez 
se l seit li rois i aurai le chief copé  
hardrez l oit de sa chambre ou il iert 
a sa uois haute conmensa a crier 
 par deu amiles trop uoz iestez hastez 
or sai ie bien que uoz poez uanter 
riches soudees de la cort emportez 
quant o ma damme iestez reprins prouuez 
mais se uif tantque il soit aiorné 
lors l irai ie l empereor conter 
si uoz fera celle teste coper  
entre la damme et le conte au uis cler 
andui deproient le traitor hardre 
mais il n i treuuent ne foi ne loiaute 
uoit le li cuens mout s en est airez 
la fille charle l en prinst a apeller 
 sire  fait elle  ne soiez effraez 
se il uoz weult de noient encuser 
prennez bataille uers lui uoz le uaintrez 
qu il est fel et traitres  
a celle nuit l ont a itant laissié 
iusqu au matin que il fu esclairié 
que hardrez est et uestus et chauciez 
an palais uient delez le roi s assiet 
le conte amile encuse 
hardrez li dist  sire drois empereres 
ie uoz apors nouueles effraees 
li cuens amiles ta fille a uergondee 
enz en un lit l ai reprinse prouuee 
rois fait l ardoir la poudre en soit uentee 
par deu morte an doit iestre  
nostre empereres entent le pariuré 
 hardre  dist il  moult grant tort en auez 
por trestout l or de la crestiente 
ne feroit il uers moi desloiaute  
dist li traitres  or les faitez mander 
se ne l en ranz recreant et maté 
rois si me faitez touz les membres coper  
or fu li rois corrouciez et irez 
n est pas merueille n il n en fait a blasmer 
nostre empereres les fait tantost mander 
et il i uinrent que ne l osent ueer 
uoit les li rois le chief prinst a cliner 
il ne lor fist nul samblant de parler 
ou uoit le conte si l en a apellé 
 par deu  dist il  trop uoz iestez hastez 
riches soudees de ma cort emportez 
quant de ma fille iestez reprins prouuez 
mais par l apostre c on quiert en noiron pre 
se uoz de ceste ne uoz poez oster 
ie uoz ferai celle teste coper  
dist li cuens  sire menaciez sui assez 
cent dehais ait en uiaire et el nes 
qui m en encuse s il ne le weult monstrer  
hardrez l entent le sens cuida desuer 
 par deu amiles bien iestez apansez 
ia de uoir dire ne serez prins prouuez 
drois empereres mon gaige an receuez 
par tel couuent que uoz dire m orrez 
se ne l uoz ranz recreant et maté 
faitez moi pendre et au uent encroer 
mal ait qui m en espargne  
li fel hardrez a presenté son guaige 
dedens les mains l empereor le baille 
et dist li rois  ou sont dont li ostaige  
a icel mot plus de seissante en saillent 
couzin ou frere tuit furent d un paraige 
por ce le font ne lor tort a hontaige 
li cuens amiles estut enmi la sale 
bien fu uestus d un chier bliaut de paile 
et dist li rois  amile uoz que faitez 
uoldrez iehir ou uoz uoldrez combatre  
li gentiz cuens les cheualiers esgarde 
les borgoingnons dont il i ot grant masse 
 seignor  dist il  franc cheualier mirable 
enuers le roi me recreez mon guaige  
mal soit de cel qui li feist ostaige 
uoit les li cuens a poi d ire n enraige 
charlemainne en apelle 
 drois empereres faitez pais si m oiez 
et queuls ostaiges me rouuez uoz liurer 
faitez uenir mon aufferrant destrier 
toutes mes armes et mon tranchant espie 
et mon escu et mon elme d acier 
de la bataille ne me uoil plus targier 
ainz la ferai orendroit uolentiers  
et dist li rois  or oi plait qui mal siet 
s estiiez ores armez sor uo destrier 
qu il n a meillor en france ne soz ciel 
bien en iriez deuant mes cheualiers 
ia par nul d euls ne seriiez bailliez 
ne de ma honte ne seroie uengiez  
s espee mande uolt lui toillir le chief 
quant la roine li conmence a huchier 
 sire  dist elle  mal feriez et pechie 
se il uoz plaist le franc conte laissiez 
mes cors meismez le uoldra ostaigier 
et belyssans por cui la bataille iert 
bueues mes fiz qui moult fait a prisier  
et dist il rois  or oi plait qui bien siet 
par cel apostre c on a rome requiert 
se il i est malmis ne mehaingniez 
ie uoz ferai touz les membres tranchier  
li cuens l entent ioians en fu et lies 
 he dex  dist il  uoz soiez graciiez 
car i ai ostaiges riches  
