par bon semblant et par bel dire 
seuent aucun felon plain d ire 
autrui soprendre et dechiuoir 
et cant ilh seuent de ce uoir 
dont ilh sont de sauoir engrant 
mais n aront bien s aront en grant 
anuit et en grant deshonor 
mis ches cui offroient honor 
por ce ne seit on mais cui croire 
ke li faus ne uuelent recroire 
de lor traison porchachier 
les loiaus font si deschachier 
ainsqu il soient de riens creu 
ke teil traualh lor sont creu 
k il n ont repos ne ior ne eure 
de pener a ce k al deseure 
puisse lor loialtes monter 
si con fist chil dont uelh conter 
ilh auint c une gentis dame 
n auoit plus bele en un roiame 
ne plus large ne plus cortoise 
contesse n estoit ne duchoise 
mais ele estoit de haut parage 
prise l auoit par mariage 
uns bachelers de bon afaire 
laiens auoit moult grant repaire 
de cheualers car riches ere 
cortois et larges despendere 
il n estoit mie tornoyeres 
mais ilh estoit bons herbegieres 
en grans mangiers et en grans dons 
despendoit le sien li preudons 
de ses uoisins auoit bon pris 
en cele marche auoit pris 
et criét un tornoiement 
laiens prisent herbegement 
troi cheualier qui i aloient 
d amis et d auoir moult ualoient 
li dui et ausi de proece 
mais li tiers n ot pas grant richece 
de certe n auoit k aus tornois 
dous cens liurees ne tornois 
ne li eschapoit k il n i fust 
il ne cremoit acier ne fust 
cant ilh auoit la teste armee 
tot troi ont la dame enamee 
u ilh l ont fausement proyee 
la dame s amor otroyee 
n a a nul d iaus ne escondite 
nonporcant mainte raison dite 
li a li plus riches des trois 
por s amor se fait mult destrois 
lui et son pooir li presente 
 ha  dist ilh  duce dame gente 
mon cuer mon cors ma mort ma uie 
sor uos uoloir n aroie enuie 
de moi greffre lessier sechier 
mors sui et se dame se chier 
ne m aueis tantke m amor prendre 
uuelhiés sans uostre au mains rendre 
car uostre amur ne requier mie 
petit uail por auoir amie 
si bele si bone et si sage 
dame humiliés uo corage 
tant qu ensi soie recheus 
por uos serai si preus ueus 
k en cortoisie et en largece 
florirai et en grant proeche 
s a uos sui par uo gre amis  
chascons des autres douz a mis 
son cuer sa pensee et s entente 
au faire proyere ausi gente 
al miez qu il sorent l ont requise 
et la dame fu si aprise 
ke sagement s en departi 
au matin sont d iluec parti 
car l endemain dut tornois estre 
a son hostel et a son estre 
ala chascons teil qu il l auoit 
la dame qui asseis sauoit 
de bien un sien blanc chanse a pris 
a son escuier bien apris 
en cui auoit mult grant fianche 
a fait do chanse deliurance 
et li dist k al tornoi en uoise 
purement et sans faire noise 
 a cel cheualier le me liure  
et li noma  di lui se uiure 
uuet si qu il dist en mon seruice 
demain ueste cest chanse riche 
al tornoi sans autre armeure 
fors son hiame et chacheure 
de fer et espee et escut 
si le prent et ilh l a uestut 
al tornoi ensi faitement 
retorne a moi isnelement 
s ilh ne le prent ua a celui  
son non li dist  di li que lui 
enuoie cest chanse en tel guise 
ke ie a cestui te deuise 
s il ne l rechoit al tiers le porte 
c est chil qui parla a la porte 
huy main a toi derrainement 
de par moi di li ensement 
k aus autres douz t ai roué dire  
chil prent le chanse atant s atire 
uers le tornoi acuet sa uoie 
celui le balhe u on l enuoie 
sens mesprendre dist son message 
li bachelers rechut le gage 
et dist k al tornoi s en parra 
tant fra d armes c on en parra 
por l amor de sa dame chiere 
un poi apres baisant la chiere 
entre ses compagnons repaire 
paors li palist son uiaire 
tant crient la iornee et resongne 
proesche li dist et tesmongne 
c on ne doit pas auoir sans paine 
amor de dame soueraine 
amurs de fausete l encuse 
cant le uoloir celi renfuse 
a cui si amis se faisoit 
s il rent le chanse ilh mesfaisoit 
paors le reuient assaillir 
et li dist k a l amor faillir 
le couient coment qu il en prengne 
s il auient ke le chanse prengne 
mors est si a l amur fara 
ne l prende pas mies li uenra 
qu ilh uiue et a amie failhe 
ensi est ses cuers en batailhe 
et ne seit u laisier u faire 
en la fin paors tant le maire 
ke le chanse al ualet rendi 
al secunt cheualier tendi 
li escuiers la main et donne 
si que ne s en perchut personne 
en teil guise et en teil maniere 
le rechut et renuoie arriere 
ke chil deuant le renuoia 
l escuiers le chanse ploia 
al tierc cheualier est uenus 
et li offre la retenus 
est li chanses mult liement 
et dist ke le comandement 
la dame uolentiers fera 
do chanse miex armeis sera 
ke de nule arme qu il auoit 
son palefroit dont plus n auoit 
done a l escuier si li rueue 
ke lues u ilh sa dame trueue 
ke de par lu grasces li rende 
do bel don et qu ele en gre prende 
ce qu il porra d armes ens faire 
la nuis s en ua li iors esclaire 
hiraut crient  lachiés lachiés  
li chanses estoit enbrachiés 
do bacheler estroitement 
baisiét l auoit mult dolcement 
plus de milhe foies la nuit 
et dist bien anchois qu il annuit 
fera ens d armes tel iornee 
c onques ne fu a nul ior nee 
dame por cui tele fuist faite 
mult s esioist et se rehaite 
et loie amors quant tant l oneure 
coardise en cui paurs neure 
li ramentoit d achier les brans 
dont ilh aura trenchiés les flans 
 des espales et des costeis 
onques mais ne rechut coz tez 
bachelers con rechiueras 
ta proeche deceueras 
por la biele et por truferie 
morte est ta chars t ame perie 
dieu et le siecle pers ensamble  
toute sa chars fremist et tramble 
de ce ke paurs li raconte 
mais ses cuers noiant n i raconte 
a cui coute riens la besongne 
amors li dist et li tesmongne 
k al chanse uestir aquerra 
tel ioie qu autre ne querra 
ele li moustre conpangnie 
de bele dame et d ensengnie 
duz regars acolers biaz rires 
et baisiers ki n est pas li pires 
sage parler et enbrachier 
s en doit faire sa char achier 
por tant de desduis rechiuoir 
or perchoit ilh que deceuoir 
le uuet paurs et coardise 
d autre part proeche l atise 
et li dist que s ensi astoit 
ke ilh le chanse ne uestoit 
c a blame li saroit torné 
s il auoit son cors atorné 
si k auoir ne peust greuance 
por cop d espee ne de lance 
petit pris d armes doit aquerre 
mais s il est en pieche de terre 
mal montés a pou d armeures 
et il ose colees dures 
rechiuoir et son pooir rendre 
s il ne fait fiancher ne rendre 
autrui por ce ne pert ilh mie 
pris d armes ne grasce d amie 
se si iugor iugent droiture 
ensi proeche l asseure 
et de bien faire li enorte 
amors l enhardist et conforte 
tant ke del chanse li changiers 
al plus tres fort haubert d angiers 
ne li plairoit et se seiust 
k a sa dame aussi bien pleiust 
ke le chanse auoir uestu 
trop a a l armer arestu 
ce li samble les chauces lace 
l espee chaint l escut enbrache 
monte a cheual son elme aprise 
por pou ke ses estriers ne brise 
si s afiche sus a l esmueure 
por sa dame tel cuer recueure 
k ilh ne crient mort ne bleceure 
uers son content tot l ambleure 
s en ua en l escut enbuisiés 
ses contraires a si buisiés 
al branc d achier et tant malhiés 
de lor escus a detalhiés 
lor habiers ros et enbarreis 
lor hiames ia ert debarreis 
ses chanses et mult depechiés 
et s ert ses cors forment blechiés 
mais li cuers noient ne s esmaie 
il ne sent angoisse de plaie 
ki li soit a l espee faite 
tout ades a la main entaite 
de lui al branc asseurer 
se ses cors peuist endurer 
ce que li cuers oisaist emprendre 
tous les couenist a lui rendre 
alés est en la plus grant presse 
de cos mengier son chanse anesse 
et d autrui armes paist s espee 
tant a le char par lius copee 
ke tous li chanses en sanc bangne 
chascons ki l aperchoit l espargne 
mais ce n est pas par son uoloir 
ce li fait plus le cuer doloir 
k ilh ne trueue ki sor lui fiere 
ke de ses plaies le haschiere 
de content en content s acointe 
ades li membre de s acointe 
ki le chanse li ot tramis 
bien s est maintenus con amis 
tant fu ferus et tant feri 
que mult de sa force peri 
par tot le tornoi l auenture 
conoist on qu il n a armeure 
forsque le chanse seulement 
en trente lius crueusement 
fu naureis mais ne recroit mie 
toute ior maintient l eskermie 
tantke li tornois fu espars 
on li done de totes pars 
le pris do tornoi et en uoie 
chascuns a l hoste le conuoie 
il fait ses plaies remuer 
por mal qu il ait ne peut muer 
ke ce chanse garder ne face 
tout ensi ne uuet oster tache 
ne le donroit por tot a perdre 
ce iure ilh par le roi celestre 
chascuns ki l ot mult s en merueille 
li escuiers soi rapareilhe 
ki le chanse auoit aporté 
a sa dame a mult enorté 
k ele pense do cheualier 
ki por s amor est contalhiés 
tant qu il a del tornoi le pris 
mais tant a le cors entrepris 
de plaies ke niens est de uie 
 lasse  dist ele  s ilh deuie 
ie serai de sa mort copable 
il a mies fait son dit estauble 
ke li autre dui qui plus dissent 
dame  fait chil  le chanse prisent 
mais ne l oserent retenir  
l escuier fait souent uenir 
la dame al cheualier playét 
tout son despens li a payét 
et son amur li a donee 
chis dons a la plaie sanee 
al cheualier ki plus li grieue 
por un petit k il ne se lieue 
contre le duch cop desiré 
li autre dui sont mult iré 
cant ilh le chanse refuserent 
en lor cuer forment s en blamerent 
non pas sor tot por le damage 
de l amor de la dame sage 
mais por ce ke mains sont hardi 
ke chis qui del prendre enhardi 
chascons se tient a enganeis 
li bachelers fu pres saneis 
des plaies k al tornoi a prises 
li maris a la dame aprises 
auoit beles cors a tenir 
encor les uoloit maintenir 
car pas n iert apouris d auoir 
il li prent uolenteiz auoir 
sor son fiez et sor ses tenures 
festes de iostes d auentures 
tant porcacha qu eles i furent 
toutes planieres huis iors durent 
apres i out tornoiement 
la out doné main parement 
et main mangier cortois et riche 
li bachelers n ot pas cuer niche 
ki a la dame estoit maris 
largece amoit plus que paris 
n amaist onkes nul ior helaine 
cort tint ki ne fu pas uilaine 
tot chil qui uorent i mangierent 
et orent quantqu il sohaidierent 
tantke por boire et por mangier 
la feme al seignor del mangier 
serui o li maintes puceles 
li cheualiers playés noueles 
sout ke la dame sert a tauble 
a sa cort ki est honerauble 
son chanse erranment li renuoie 
par son escuier et li proie 
ke por l amur de li le ueste 
tantk ele ait serui a sa feste 
desore toz ses paremens 
ce li ert mult aligemens 
li escuiers le chanse a pris 
a la dame com bien apris 
dist son message sans mesprendre 
la dame tent sa main por prendre 
le chanse ki mult ert solhiés 
et dist por ce qu il est molhiés 
dou sanc a son ami loiaul 
tient ele a parement roiaul 
le chanse car ors fins ne pieres 
ne poroient estre si chieres 
ke li sans dont ilh estoit tains 
et dist ke le uestiroit ains 
k ele tenist uin ne uiande 
puiske ses douz amis li mande 
lors l acole de bon corage 
apres le uesti or ne sa ge 
li queis d iaus dous fist plus grant choze 
l uns por l autre chascons l en cose 
de trestoz chiaus k ele a serui 
et dient k ele a deserui 
c on li face grant desonur 
car ele l a pour faire onur 
a aucun cheualier uesti 
il seuent bien trestot cesti 
ke ses sires ne porsuit armes 
trestot pleurent a chaudes larmes 
por ce que hors del sens le quident 
cant ont mangié sa sale uuident 
es gardiens uont esbanoiier 
la dame al chanse reploiier 
et al regarder met s entente 
mult en fu a son seigneur ente 
mais ilh ne fist semblant ne chiere 
on ne l en uit muer maniere 
ne mains parler ne mains taisir 
or prie iakes de basiu 
as cheualiers et as puceles 
as dames et as damoisieles 
et as cheualiers ensiment 
k il fachent loial iugement 
li queis d iaz fist plus grant emprise 
u chil qui sa uie auoit mise 
en auenture aimant sa dame 
u cele ki honte ne blame 
ne cremi tantke lui irer 
por s amor s ala atirer 
del chainse si c ai dit deseure 
iugiés droit k amurs uos honeure 
chil qui a grant tresor en garde 
se doit pener si qu il le garde 
k ilh n i ait damage ne honte 
et k ilh em puist rendre bon conte 
a celi qui li fait garder 
puisqu il a le clef a garder 
il doit par droit rendre l auoir 
s il le pert por son non sauoir 
ce puet on en main lieu prouer 
dont se doiuent bien esprouer 
li haut tresorrier precieus 
del digne tresor glorieus 
de la foi garder si qu il doiuent 
car la saintime orde en rechoiuent 
ki cheualerie est clamee 
de deu et del monde est amee 
la u est a droit maintenue 
car elle est de par dieu uenue 
et faite par son mandement 
por son tresor nomeement 
garder si qu il le puisent rendre 
car cheualier a uoir entendre 
sont li tresorier de la foi 
et tresorrie qui defoi 
met c on ne puet mie uenir 
al tresorrie as mains tenir 
sans brisier u sans defermer 
et si uos os bien afermer 
k ilh sont partie del tresor 
si dirai se ie puis tres or 
en auant k est la tresorie 
c est chars de bachelers norie 
en couz d espees et de haces 
de glaiues de dars et de maches 
a l auwe de grant porriere 
de son hyame por la lumiere 
bagnie en sanc et en suour 
cuchie en paine et en puour 
de mors et de flairant bruine 
del chiel a chambre et gordine 
s a couce de terre fouoite 
mais tant la uenue couuoite 
des anemis que sa sofrance 
en met aukes en obliance 
si a de son haubert linchuel 
et de cors cheual berchuel 
s est couers d orage et de ploeue 
de galee et de noif se trueue 
tant blanc car ilh n a autre tente 
contre soleil contre tormente 
ke son escut dont ilh se cueure 
tresorrie de si fort oeure 
ne porroit estre desconfite 
por ce l a diex por lui eslite 
et por garder ses bons amis 
bachelers qui a ce a mis 
son cuer doit bien en pris monter 
car i ai souent oi conter 
qu il ne doit pour el le branc caindre 
mais mes sens ne poroit ataindre 
cantke l espee senefie 
s en dirai ce dont ie me fie 
et croi ia repris n en serai 
au pumel encomencerai 
ki par raison doit touz rons estre 
de ce ne dout ne clerc ne prestre 
k ilh m en puissent a droit reprendre 
la rondece done a entendre 
le monde et quant qui y repaire 
dont cheualiers doit estre maire 
et sire et auoir en sa main 
si les doit al soir et al main 
et a totes eures del iour 
soccurre et aidier sans soior 
contre chiaus ki lor font greuance 
c est del poing la senefiance 
et il le doiuent honorer 
et gaangnier et laborer 
tant qu il ait ce qu il a mestier 
puisqu il les sert de son mestier 
ilh le doiuent do leur seruir 
car ilh le seit bien deseruir 
a ce qu ilh les fait en pais uiure 
trop aroient li bon de cuiure 
ki mauais lairoit couenir 
a la pugnie uoel uenir 
ki a bon senefiement 
c est qu ele nul maniement 
ne doit auoir fors de tel home 
ki en sache le loi de rome 
defendre con clers par parole 
et ses anemis en afole 
partot u ilh les puet trouer 
ce puet on en mains lius prouer 
par les heus dont li crois est faite 
par la crois est li crois atraite 
ke li cheualiers doit defendre 
et encors nos done a entendre 
li crois iustice car no pere 
iesus i soffri mort amere 
et s i mist son cors a iustiche 
s est drois que cheualiers iustiche 
ses nuisars car le crois en porte 
dont mauuaiste doit estre morte 
si ke mors en fu li pechies 
dont adans nos ot entechiés 
par le commant qu il trespassa 
mais diex en crois nos respassa 
par le char dont il prit uesture 
ce senefie la hodure 
et que dirai des douz taillans 
li uns dist k aspres et taillans 
soit bachelers de pris aquerre 
et des anemis dieu requerre 
mort ne crieme ne aime uie 
ains face tantke deseruie 
ait l amor dieu et grasce a monde 
cant il uoit ke li os abonde 
et a masse des anemis 
et ilh a le hyame mis 
et bien d armes son estouoir 
il doit le pie deliure auoir 
ke leuriers encachant al plain 
ensi doit ilh ferir al plain 
des esporons menuement 
tantke cheual si roidement 
face curre ke les rens coupe 
noise de tabors ne de troupe 
et de couz cliketis d espees 
sor ces armes dures temprees 
et li desirs de bien ourer 
li font hardiment recourer 
et li donnent cuer de lyon 
el renc quant il uoit ke li hon 
passe deuant lui qui l esgarde 
por ce c un poi por lui coarde 
cort li lyons a l home sore 
ensi bachelers s esuigeure 
et enorguelhe ou taz ou caple 
u chascuns de l espee caple 
et fiert de dars et de gisarmes 
et ke fait sa char rassembler 
a la char d asne a l asembler 
k ilh ne crient coz trauailh ne paine 
ne fais porter mors ne samaine 
ne pointure de l aguilhon 
bras ait k eles d emerilhon 
isnel et puing plus dur que pire 
d aimant et en tel maniere 
k aimans tient fer et achier 
ne couient do poi detachier 
del bacheler chose qu il tiengne 
en l enstour ades li souuiengne 
por coi ilh a chainte l espee 
cuers d anemis et foie espee 
et tranche haubers et hyames 
testes et bras et puins et pames 
et espande sanc et ceruele 
en liu d oir son de uiele 
fait ilh anemis dieu crier 
et sans confesse deuier 
si que li renc en aclarissent 
et que li plus preu le guenchissent 
et le resongnent plus que foudre 
eniureit de sanc et de poudre 
le quident tot si enemi 
tot partot fait les rens fremir 
et desonfit tot la u il torne 
ses anemis broie et atorne 
a sause de sanc destempree 
si ke ioinchie en est la pree 
entor li derier et deuant 
n i a si hardi ki se uant 
de lui desconfire et abatre 
por un cop qu il donne en a quatre 
la rechoit paiement moult riche 
mais il fait forte tor massiche 
de son hyame et mur de l escut 
la n a pas sans trauailh uescut 
do branc fait flece de periere 
do poing et de l espee pirre 
dont ses anemis acrauente 
mors et afoleis les adente 
si ke li plus hardis s esmaie 
chil a droit a c est cose uraie 
de l espee prise chainture 
chil a droit a solonc droiture 
chainte l espee a un taillant 
chil garde le tresor uaillant 
si en puet a dieu conte rendre 
et s il puet l autre tailhant prendre 
k ilh soit iustechieres loyauz 
ie di qu il est a deu roiaus 
et coment loiaus iustechiere 
ke por auoir ne por proyere 
ne por amour ne por hainne 
por suer por frere por cousine 
por molhier por pere por mere 
ne por paur de mort conpere 
k ilh uueilhe de nul les ployer 
le tort ne le droit desuoyer 
ains mete chascun a sa uoie 
tort a tort droit a droit auoie 
les mauais mete en grant destrece 
les bons garde c on ne les blece 
s ara l espee toute entire 
bien l oze par uerite dire 
en son dit iakes de baisiu 
ke bon iustecier font paisiu 
le siecle et en leuent l ordure 
et cui diex ne donne auenture 
k il puist auoir les douz talhans 
s ait l unc si n iert pas mains ualhans 
ains iert de moult de gens prisiés 
et de deu se ilh n est brisiés 
u par promettre u par doneir 
car s on li uoit abandoneir 
son cuer a auoir receuoir 
maintenant co uos di por uoir 
iert sa iustice defolee 
ensi con l espee afolee 
u on a petit de fiance 
dit uos ai la senefiance 
de l espee lonc mon sauoir 
diex le doinst toz princes auoir 
plusor sor l 
ont fait biaz dis car il i a 
matere por toz biens retraire 
mais ie ne sent en mon afaire 
tant de sens ne de hardiment 
ke i enpresisse nullement 
fors sor maria a gloser 
car ie ne saroie exposer 
trestoz les biens con il i a 
por ce uuelh ie acomenchier 
sor qui est promiere letre 
de maria si uuelh tot metre 
mon cuer et mon entendement 
tant que dou senefiement 
des lettres de marie faire 
puisse tel dit qui doie plaire 
est la lettre promeraine 
ki pas ne mostre chose uaine 
ains mostre moieneresse estre 
entre moi et le roi celestre 
cui ie guerroie sans raison 
chascun ior li fai traison 
car moi li tolc qui siens deuuise 
estre se tant de bien euuise 
ke le sens mesise a oeure 
k ilh m a presté naie mais oeuure 
mon cuer a rechoiure pechies 
s en est mes cors forment blechiés 
et l arme n en est pas deliure 
pechies et anemis eniure 
si qu il m ont fait le bien laissier 
et me font al mal eslaissier 
si uos proi roine et contesse 
ke uos soiés moieneresse 
por moi enuers le roi celestre 
car par raison le deueis estre 
non pas por ce que ie uos aie 
seruie de quoi ie m esmaie 
mais por ce k le demostre 
de uos non fait promier no mostre 
une a trois trais trestoz drois 
tenans desore par tos trois 
le promier trait uueil comparer 
a uo fil qui por reparer 
la uoie k adams fist hisdeuse 
soffrit en crois mort dolereuse 
li moiens trais ch astes uos dame 
a cui ie renc et cors et ame 
li tiers trais ce sui ie pechieres 
ki uos torne le dos derriere 
ne uos ne uo filh ne regarde 
d aler a mon torment ne tarde 
ne ia n i quide a tens uenir 
mais uos me deueis retenir 
dame qui le moiene asteis 
defendre des grans tempesteis 
de quoi li anemis m assaut 
il uuet ke ie face un teil saut 
ou bras u iambe briseroie 
si que retorner ne poroie 
se ie estoie sailhis ius 
dame or n asteis mie sus 
pechiet se ne me releueis 
une de uo mains me doneis 
tenir et uo duz fiz de l autre 
uendeis li por bon drap mon fautre 
por bienfais uendeis mes pechies 
et tot le role en depechiés 
si que neis uns n en ia pere 
priés uo duc fil et uo pere 
k ilh ne laise perir ne perdre 
moi por coi ilh laissa aerdre 
son cors az faus iuis et pendre 
chil doit bien tenser et defendre 
ce qu il de son saint sanc rescoust 
car la chose qui a grant coust 
est gaangnie et acquise 
doit asprement estre requise 
cant on le uuet tolir par force 
dame li anemis m enforce 
et dist qu auuec lui m enmenra 
mais se deu plaist ia n auenra 
dame ke por moi ne plaidiés 
et k a cest besoing ne m aidiés 
ke l anemis ne me confonde 
car qui est letre seconde 
de uo non senefie aie 
contre l assaut et l enuaie 
de l anemi qui trop m encombre 
il me uoet por soleil uendre ombre 
et por clarte tenebres uendre 
dame ie ne me puis deffendre 
se ne m aidiés car ilh m auuele 
il m assaut de pensee uuele 
si m a al cuer trait parmi l uel 
un quarel empené d orguel 
si qu entor moi nului ne prise 
apres me fiert de conuoitise 
c est une espee si taillans 
k ele abat les plus haus saillans 
de haut en bas m a abatu 
dame et si m a souent batu 
de glotenie et de luxure 
c est une espee et aspre et sure 
ki trence et ront cantk ele ataint 
m arme et mon cors m a ia ataint 
en noir ki soloie blans estre 
as murs et as tors de mon estre 
iete li peurire d enuie 
ie ne sai u tenser ma uie 
si m assaut et en tante guise 
et ma maisons est si esquise 
ke n ai uitalhe a un ior uiure 
non a une heure et se ie liure 
moi et mon chastel a tel home 
il m ocira ce est la some 
et se ie remain sans uitalhe 
morir m estuet coment qu il alhe 
car de nului n atens secors 
dame s afui a uos le cors 
ke uos m aidiés si que deueis 
et moi et mes murs releueis 
et k assaus ne m i puist greuer 
kar dist que releuer 
deueis trestous les abatus 
par ce sui a uos enbatus 
ke uos estes l escueresse 
et entirement restorresse 
dou meffait dont eue mesprist 
cant a l arbre la pume prist 
ke diex li auoit deffendue 
par uos li perde et li damage 
or ai sor ce mesme iretage 
ki bien me fu par uos rendus 
tant de fols despens despendus 
ke ie l ai reperdu arriere 
s a uo filh ne faites proyere 
ke la dete k ai acreue 
tantke ie l aie descreue 
me mete a petis paiemens 
car se i aloie as iugemens 
ia mais uerge ne pie ne roie 
de mon iretage tenroie 
si n ai de sentence oir cure 
ains uo proi uierge nete et pure 
ke uous prendeis escut et lance 
tantke ie raie la tenance 
ke li anemis m a tolue 
trenchant espee et enmolue 
me presteis ke uaincre le puise 
car entor moi ades s enbuise 
et me gaite por moi sosprendre 
et si tent sa main por moi prendre 
et me met fors del droit sentier 
dame ie n ai sor moi entier 
orelhe ols lengue ne boche 
cuer piet ne main dame tres duce 
ke n i soie ferus a mort 
si tres crueusement m amort 
de ses ors dens enuenimeis 
ke se ius de moi ne limeis 
tout ce uenin et cele ordure 
iamais por paine ne or dure 
n iere garis ne respasseis 
comandeis li qu il soit lasseis 
de moi enchachier et malmettre 
car ki est la quarte lettre 
de uo non mostre comandise 
ke uos aueis en tote guise 
ensi k enperris doit auoir 
uos aueis en uo main l auoir 
dont on achate l ongement 
de cui chil qui ont longement 
languit sunt garrit et sané 
par uos sunt purgié et uané 
tout chil qui de cuer uos reclaiment 
dont sont fol chil ki ne uos aiment 
por moi le di commanderesse 
ki onques ne uos ting promesse 
k a nule fois uos promesisse 
plus uos doi ke ne peuisse 
payer se ma terre uendoie 
ne se tote le uos rendoie 
si uo pri ke me respitez 
tantk enuers uos soie aquitez 
de la paine k ai deseruie 
presteis moi espasse de uie 
tant qu en cest siecle payer puisse 
ce ke ie doi k en l autre truisse 
m arme de pechie nete et pure 
kar li anemis plains d ordure 
a fait que ie porte m essengne 
por ce qu il uuet c on me mehange 
et k a lui dites qu il m enmaine 
par dedens sa prison uilaine 
u nus n a merchi qui i entre 
proyés adont fruit de uo uentre 
et nos aidiés que nos ne sommes 
pris en pechies en quoi uiuomes 
ains nos presteis uie et espasse 
por ke chascuns s arme respasse 
de la plaie a uie contraire 
car par raison le deueis faire 
cortoise debunaire et france 
car nos en fait demostrance 
ki de uo non est uois derraine 
por ce secont uirge plaine 
d umilite et de concorde 
me deueis uos coper le corde 
dont ie suis asprement loyés 
si uos pri que me desloyés 
et qu amenuisiés la grant dete 
ke i ai enuers uo duc fil faite 
si que por le marc prende malhe 
planez et l escrit et le talhe 
en quoi mes detes sont escrites 
si que iamais ne soient lites 
car por payer ai por monoie 
ma terre en tote ordure noie 
il n y croist fors herbes sauages 
chardons orties ioins marages 
tant i a esté en iussiere 
k ele est deuenue bruiere 
si n i croist nus biens n i repaire 
fors sauagine de put aire 
ki mon cuer me uuet deuorer 
cant i i entre por laborer 
dame si n iert ia laboree 
sans uos car si est enborree 
k entrer n i puet hace ne bece 
et si est si dure et si sece 
que on i pert quanc on i seme 
s arosee n est de uos dame 
laborage ai trop mal asiu 
por ce uient iakes de baisiu 
a uos que sa terre arroseis 
car ses tres n est mie roseis 
ne biaus ne nes ne douc flairans 
ains est en pechies repairans 
ki le fait flamer et puir 
dame si m estuet afuir 
a uos k a uos me uolhiés traire 
tres duce uierge de bun aire 
