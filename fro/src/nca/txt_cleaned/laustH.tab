une auenture uus dirai 
dunt li bretun firent un lai 
laustic ad nun ceo m est auis 
si l apelent en lur pais 
ceo est reisun en franceis 
e nihtegale en dreit engleis 
un seint mallo en la cuntree 
ot une uile renumee 
deus cheualiers ilec maneent 
e deus forez maisuns aueient 
pur la bunte des deus baruns 
fu de la uile bons li nuns 
li uns aueit femme espusee 
sage curteise mut acemee 
a merueille se teneit chiere 
sulunc l usage e la manere 
li autres fu un bachelers 
bien conu entre ses pers 
de pruesce de grant ualur 
e uolentiers feseit honur 
mut turneot e despendeit 
e bien donot ceo qu il aueit 
la femme sun ueisin ama 
tant la requist tant la preia 
e tant par ot en lui grant bien 
que ele l ama sur tute rien 
tant pur le bien que ele oi 
tant pur ceo qu il iert pres de li 
sagement e bien s entreamerent 
mut se courirent e esgarderent 
qu il ne feussent aparceuz 
ne desturbez ne mescreuz 
e eus le poeient bien fere 
kar pres esteient lur repere 
preceines furent lur maisuns 
e lur sales e lur dunguns 
n i aueit bare ne deuise 
fors un haut mur de piere bise 
des chambres u la dame iut 
quant a la fenestre s estut 
poeit parler a sun ami 
de l autre part e il a li 
e lur aueirs entrechangier 
e par geter e par lancier 
n unt gueres rien que lur despleise 
mut esteient amdui a eise 
fors tant k il ne poent uenir 
del tut ensemble a lur pleisir 
kar la dame ert estreite gardee 
quant cil esteit en la cuntree 
mes de tant aueient retur 
u fust par nuit u fust par iur 
que ensemble poeient parler 
nul ne s poeit de ceo garder 
que a la fenestre n i uenissent 
e iloec s entreueissent 
lungement se sunt entreamé 
tant que ceo uient a un este 
que bruil e pre sunt reuerali 
e li uergier ierent fluri 
cil oiselet par grant ducur 
mainent lur ioie en sum la flur 
ki amur ad a sun talent 
n est merueille s il i entent 
del cheualier uus dirai ueir 
il i entent a sun poeir 
e la dame de l autre part 
e de parler e de regart 
les nuiz quant la lune luseit 
e ses sires cuché esteit 
deiuste li souent leuot 
e de sun mantel se afublot 
a la fenestre ester ueneit 
pur sun ami qu el i saueit 
que autreteu uie demenot 
le plus de la nuit ueillot 
delit aueient al ueer 
quant plus ne poeient auer 
tant i estut tant i leua 
que ses sires s en curuca 
e meintefeiz li demanda 
pur quei leuot e u ala 
  sire  la dame li respunt 
  il n en ad ioie en cest mund 
ki n en ot le laustic chanter 
pur ceo me uois ici ester 
tant ducement le oi la nuit 
que mut me semble grant deduit 
tant me delit e tant le uoil 
que ieo ne puis dormir de l oil  
quant li sires ot que ele dist 
de ire e maltalent en rist 
de une chose se purpensa 
que le laustic enginnera 
il n ot uallet en sa meisun 
ne face engin reis u larcun 
puis les mettent par le uergier 
n i ot codre ne chastainier 
u il ne mettent laz u glu 
tant que prise l unt e retenu 
quant le laustic eurent pris 
al seignur fu rendu tut uis 
mut en fu liez quant il le tient 
as chambres la dame uient 
  dame  fet il   u estes uus 
uenez auant parlez a nus 
ieo ai le laustic englué 
pur quei uus auez tant ueillé 
des ore poez gisir en peis 
il ne uus esueillerat meis  
quant la dame l ad entendu 
dolente e curecuse fu 
a sun seignur l ad demandé 
e il l ocist par engreste 
le col li rumpt a ses deus meins 
de ceo fist il ke trop uileins 
sur la dame le cors geta 
se que sun chainse ensanglanta 
un poi desur le piz deuant 
de la chambre s en ist a tant 
la dame prent le cors petit 
durement plure e si maudit 
tuz ceus ki le laustic trairent 
e les engins e les lacuns firent 
kar mut li unt toleit grant hait 
  lasse  fet ele   mal m estait 
ne purrai mes la nuit leuer 
ne aler a la fenestre ester 
u ieo suleie mun ami ueer 
une chose sai ieo de ueir 
il quidra ke ieo me feigne 
de ceo m estuet que cunseil preigne 
le laustic li trameterai 
l auenture li manderai  
en une piece de samit 
a or brusdé e tut escrit 
ad l oiselet enuolupé 
un sun uallet ad apelé 
sun message li ad chargié 
a sun ami l ad enueié 
cil est al cheualier uenuz 
de part sa dame li dist saluz 
tut sun message li cunta 
e le laustic li presenta 
quant tut li ad dit e mustré 
e il l aueit bien escuté 
de l auenture esteit dolenz 
mes ne fu pas uileins ne lenz 
un uasselet ad fet forgeer 
unc n i ot fer ne acer 
tut fu de or fin od bones pieres 
mut preciuses e mut cheres 
couercle i ot tres bien asis 
le laustic ad dedenz mis 
puis fist la chasse enseeler 
tuz iurs l ad fet od li porter 
cele auenture fu cuntee 
ne pot estre lunges celee 
un lai en firent li bretun 
le laustic l apelent hum 
