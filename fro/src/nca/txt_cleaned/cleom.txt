en non de dieu le creatour 
qui nous doinst par sa grant doucour 
que les ames li puissons rendre 
uorrai a rimoiier entendre 
ie qui fis d ogier le danois 
et de bertain qui fu ou bois 
et de bueuon de conmarchis 
ai un autre liure rempris 
mout merueilleus et mout diuers 
dieus doinst que teus soit chascuns uers 
que blasmés n en soie et repris 
mout est l estoire de grant pris 
et a oyr mout gracieuse 
tant est diuerse et merueilleuse 
que ie croi c onques nus n oy 
si diuerse comme cesti 
ie m esmai forment de l emprise 
conment l aie bien a chief mise 
mais ce me fait reconforter 
que me daignierent conmander 
que ie ceste estoire entendisse 
et a rimer l entrepreisse 
deus dames en cui maint la flour 
de sens de biaute de ualour 
leur nons ne uueil en apert dire 
car leur pais aim et dout leur ire 
si que bien sai que ie morroie 
de duel se fait ne dit auoie 
riens fors leur plaisir et leur gre 
pour ce seront leur non nonmé 
se ie puis si couuertement 
k entendre ne puissent la gent 
les nons d eles quant les liront 
s on ne leur moustre ou li non sont 
la fin de ce liure cerchiés 
se uous les nons trouuer cuidiés 
des dames dont m oés parler 
la sont la les couuient trouuer 
la les querés se uous uoulés 
bons iours leur soit hui aiornés 
et demain et apres aussi 
leur auiengne ce que ie di 
dieus en ces deus dames assist 
tant de bonte quant il les fist 
et de biaute k a souaidier 
i porroit on petit aidier 
car il n i faut par uerite 
chose qui afiere a biaute 
sage et courtoise et debonaire 
est chascune car examplaire 
puet on de tous biens prendre en eles 
tant par sont et bonnes et beles 
des ore mais uueil conmencier 
ceste matere aprochier 
car i en ai tel conmandement 
que n i doi metre longuement 
mout me tieng a boneure 
quant tes dames m ont conmandé 
de faire chose qui leur plaise 
liez en doi bien estre et a aise 
et uous dirai raison pour quoi 
ioie de cuer auoir en doi 
pour ce que n ai sens don seusse 
uenir a chief se ie n eusse 
en leur dous conmant pris l auis 
de l ueure que ie uous deuis 
dames de si tres grant hautece 
qu eles sont firent gentillece 
quant me daignierent conmander 
et certes mout en doi amer 
humilite par cui le firent 
par li fu ce qu eles me dirent 
k a faire empreisse ce liure 
dieus se il li plaist m en deliure 
en tel maniere et en tel point 
que ia de mesdit n i ait point 
car seur tous uices sans mentir 
doit on le mesdire hair 
et a ce a bonne raison 
car mesdis muet de traison 
et cil qui en traison maint 
ce seuent bien maintes et maint 
n a part en dieu ne dieus en lui 
or gart dieus de honte et d anui 
ceaus qui mainent en loiaute 
et me doinst por sa uolente 
que ie puisse uenir a chief 
de recorder de chief en chief 
la tres plus merueilleuse estoire 
qui onques fust mise en memoire 
bien doit estre en autorite 
pour ce qu ele est de uerite 
estraite dou tans ancien 
des le tans deoclesien 
dire le uous uorrai briement 
uez en ci le conmencement 
es estoires dou roi d espaigne 
trueue on que uns rois de sartaigne 
fu iadis qui caldus ot non 
poissans fu et de grant renon 
enfans ot mais ne sai pas quans 
mais bien sai que a celui tans 
ot en espaigne une pucele 
qui auoit non done ynabele 
plus bele ne couuenist querre 
hoirs fu de trestoute la terre 
d espaigne et de tout le pays 
sage fu en fais et en dis 
caldus li rois qui mout fu ber 
la fist requerre et demander 
pour un sien fill et ainsi uint 
que li mariages auint 
marcadigas a non auoit 
sages et biaus et preus estoit 
et larges et courtois et frans 
mout par furent les noces grans 
car arreees telement 
furent qu il afiert a tel gent 
ne s entramerent pas a gas 
ynabele et marcadigas 
mais com amis et conme amie 
mout menerent honneste uie 
cil d espaigne mout honnorerent 
roi marcadigas et amerent 
car mout fu sages et uaillans 
et a toute honnour entendans 
et dous et courtois et loiaus 
et dou cors hardis et uassaus 
a point sot donner et prometre 
et largement ens es bons metre 
une teche en son cuer manoit 
tele que ades li sambloit 
qu il ne pouoit trop honnorer 
les bons ne trop dou sien donner 
gent estraite de uilonnie 
n amoit point en sa conpaignie 
ains i amoit les cheualiers 
les damoisiaus les escuiers 
qui de lignage erent gentil 
tel gent entour lui amoit il 
car tel gent couuoitent tous iours 
l onneur et le preu leur seignours 
tel gent pour leur seignours morroient 
la ou li uilain s enfuiroient 
car li uilains par droit ne crient 
honte quant de uilain lieu uient 
ne uilain ne seuent cremir 
honte quant il cuident morir 
dont n afiert pas que li uilain 
aient nul grant prince en leur main 
riches uilains ne seruiroit 
iamais se son preu n i sauoit 
car sa nature a ce le coite 
que plus a et il plus couuoite 
pou li touche de quel part uiengne 
auoirs maisk a son oes le tiengne 
pour ce marcadigas haoit 
les uilains et gentis amoit 
car bien sauoit que li gentis 
feroit uilonnie a enuis 
li haus hom mout folement oeure 
qui grant conseil uilain descueure 
car qui par uilain ueut ouurer 
de s onnour bien doit meserrer 
car ia uilain ne loeront 
nule honnour puisqu il i uerront 
que seur aus en puist escheoir 
perieus ne de cors ne d auoir 
car pieca c on dist ce prouerbe 
de pute racine pute herbe 
et si redist on a la fois 
ades reua li leus au bois 
bon fait entour lui auoir gent 
qui aiment mieus honnour k argent 
cis rois en haute honnour monta 
pour ce que les gentis ama 
les bons sot bien uers lui torner 
et mout les sot bien honnorer 
et dou sien largement donnoit 
chascun selonc ce qu il ualoit 
ainsi le fist cil rois adont 
et se li roi qui ore sont 
et li prince ainsi le faisoient 
ie croi bien que mieus en uaurroient 
de sa fenme dirai un mot 
done ynabele qui ainc n ot 
son cuer saoulé d onnour faire 
dame fu de tres bon afaire 
les poures gentis damoiseles 
et les orphelines puceles 
et les dames desconseillies 
estoient par li adrecies 
et leur fist mainte grant bonte 
car plaine estoit d umilite 
et de pitie et de doucour 
et de sens apensé d onnour 
car largece la conronnee 
fu en son cuer enracinee 
le roi ama mout et chieri 
et li rois l ama mout aussi 
la premiere annee orent il 
ce tesmoigne l estoire un fil 
tel ainsi com ie truis lisant 
que plus preus ne puis ne deuant 
ne fust trouuez en nul pays 
ne qui d armes si tres grant pris 
eust ce sachiez com cil ot 
si com la mer la terre clot 
forsque iudas macabeus 
et hector de troies sans plus 
mais a ces deus n aatiroie 
nului k a enuis mentiroie 
biaus et gens et nobles et nes 
fu et ot non cleomades 
ie ne cuit pas que plus courtois 
ueist onques princes ne rois 
que il estoit n en doutés mie 
k ains une seule uilonnie 
ne dist ne ne fist a nului 
tant par auoit franchise en lui 
et fine debonairete 
et sens norri en loiaute 
de tout bien fu si entechiés 
qu n i failli riens ce sachiés 
si tost que il pot cheuauchier 
le fist ses peres enuoiier 
en grece et aprendre griiois 
quant grieu sot pour sauoir tiois 
uint a couloigne en alemaigne 
auoec lui auoit grant conpaigne 
de barons et de cheualiers 
de damoisiaus et d escuiers 
k a lui ert bien aferissant 
qu il menast noble uie et grant 
a ce tans c est ueritez fine 
auoit non couloigne agrapine 
en cel pays tant demora 
qu il sot tyois lors s en ala 
ou roiaume de france droit 
que on adont gaule nonmoit 
pour aprendre sens et honnour 
et ce qu il afiert a ualour 
fu lonc tans en celui pays 
car en es anciens escris 
trueue on que tous iours a esté 
france la flours et la purte 
d armes d onnour de gentillece 
de courtoisie et de largece 
ce est la touche et l examplaire 
de ce c on doit laissier et faire 
tant amenda cil damoisiaus 
que nus mieudres ne nus plus biaus 
ne fust en nul pays trouués 
ne de toutes gens si amés 
en france demoura lonc tans 
n ai pas nonmé tous les enfans 
qu ot marcadigas li gentis 
de done ynabele au cler uis 
trois filles orent dont l ainsnee 
fu elyador apelee 
et l autre ot non feniadisse 
qui n estoit ne laide ne nice 
mais bonne et bele et ensaignie 
si que de tous biens fu garnie 
et la tierce auoit non marine 
qui tant par auoit biaute fine 
que nature faire le sot 
qui le fist au mieus qu ele pot 
si gentement estoit taillie 
que se on l eust souhaidie 
car en li former a droiture 
mist dieus entierement sa cure 
nature riens n i oublia 
car ie croi dieus li conmanda 
pour ce n i osa oublier 
rien que dieus li uolt conmander 
et ele fist si le conmant 
qu ele fu bele et auenant 
tant amenderent et tant crurent 
les trois sereurs que eles furent 
d aage tel que par raison 
peust chascune auoir baron 
de leur teches uous parlerai 
au plus briement que ie porrai 
bien uous puis dire au premier mot 
que nule d eles teche n ot 
qui ne fust toute de bonte 
or reuenrai a leur biaute 
dont le uoir dirai se ie puis 
selonc ce k en l estoire truis 
si bele en espaigne n auoit 
que toute la mains bele estoit 
de chascune deuiserai 
la biaute au mieus que porrai 
l ainsnee fu bele et plaisans 
sage et courtoise et auenans 
et de maniere fu et d estre 
tel conme pucele doit estre 
cors et menbres ot si faitis 
que se a droit le uous deuis 
ie ne croi que en li fausist 
rien qui par droit aferesist 
a damoisele noble et gente 
et s ert d assez ioene iouuente 
uint trois ans ot la pucele 
or est drois que ie uous espele 
la biaute de sa suer seconde 
blanche fu et uermeille et blonde 
sachiez qu ele ot uint deus ans 
et pres ert plus bele deus tans 
que cele que i ai deuisee 
or uous dirai de la mainsnee 
briement parmi le bois m en uois 
ce fu la plus bele des trois 
de trestout bien fu ses cuers plains 
uint ans auoit ne plus ne mains 
a mon pouoir moustré uous ai 
de chascune ce que i en sai 
des ore mais seroit saison 
que ie moustrasse la raison 
quoi cleomades estoit 
si preus que chascuns le prisoit 
et que tout s en esmerueilloient 
cil qui de lui parler ooient 
de ce sai bien la uerite 
mout longuement auoit esté 
li rois marcadigas en guerre 
car tolir li uorrent sa terre 
cinc roi qui a lui marchissoient 
poissant furent et mout auoient 
seur marcadigas grant enuie 
pour ce qu il menoit tele uie 
de la terre que il tenoit 
que chascuns s en esmerueilloit 
pou parloit on se de lui non 
tant par estoit de grant renon 
sens honnour ualour et noblece 
humilite pitie largece 
debonnairete courtoisie 
ot tous iours en sa conpaignie 
hardis et de seur corage 
fu mout et de fier uasselage 
li cinc roi dont ie ci parol 
firent que musart et que fol 
qui moustrerent leur cruaute 
a home de si grant bonte 
mais ce fist enuie la male 
qui en enfer mainte ame auale 
par enuie enprent on souuent 
ce dont on trop tart se repent 
cil roi tout ensamble iurerent 
sor marcadigas assamblerent 
mout longuement le guerrierent 
lui et sa gent mout traueillierent 
et li firent maint grant damage 
mais com hom de grant uasselage 
se tint contre ses anemis 
mais mout l orent arriere mis 
de sa terre k essillié orent 
dou pis li firent que il porent 
tout li cinc roi sans nul deport 
n i regardoient droit ne tort 
car mout auoient grant desir 
de leur uolente acomplir 
et quant rois marcadigas uit 
qu il li faisoient tel despit 
que sa terre a essil metoient 
et sa poure gent destruisoient 
sachiez que mout pres li touchoit 
mai par tout estre ne pouoit 
car de toutes pars l assailloient 
cil cinc roi qui le guerrioient 
maintes fois leur uint au deuant 
mainte enuaye forte et grant 
leur fist marcadigas souuent 
car mout deffendoit aigrement 
lui et sa gent et son pays 
com cheualiers preus et eslis 
un message as cinc rois tramist 
et de par lui sauoir leur fist 
k a un d aus combatre uorroit 
le quel que il mieus lor plairoit 
ou au plus uaillant de lor gent 
cors a cors et par tel couuent 
que se cil a cui combatroit 
par ses armes le conqueroit 
k espaigne lairoit a tous iours 
ne mais n i seroit ses retours 
et se cil est par lui conquis 
qu il uoisent fors de son pays 
ce pour quoi tel chose manda 
ce fu pour la pitie qu il a 
de sa gent qu il uoit essillier 
ne n a pouoir de l adrecier 
car mout auoient grant pouoir 
cil cinc roi ce sachiez de uoir 
quant li roi ce mant entendirent 
leur auantage pas ne uirent 
en ce car trop estoit uaillans 
rois marcadigas et poissans 
et pour ce li ont remandé 
que se bataille a iour nonmé 
ueut prendre a terme de deus mois 
que chascuns d aus se tenra quois 
et que riens ne li forferont 
dusques atantque il uenront 
tout droit au iour de la bataille 
car bien cuident que ce lor uaille 
car bien trois tans de gent auoient 
que tout li espaignol n estoient 
marcadigas leur remanda 
k a celui iour se combatra 
a aus ce sachent par uerte 
donnee en fu la seurte 
si que ambesdeus les parties 
s en tinrent tres bien a paiies 
en tel point iluec demorerent 
et les nouueles s en alerent 
en maint pays tantqu il auint 
que a cleomades en uint 
la nouuele la il manoit 
el roiaume de france droit 
quant cele nouuele oy ot 
au plus tost que il onques pot 
s esmut pour aler cele part 
k a enuis quiteroit sa part 
de deffendre ce dont deuoit 
estre sires quant dieu plairoit 
ie croi k ains hom de si pou d ans 
selonc le point de celui tans 
eust tel force com cil ot 
que uint cinc ans sans plus n ot 
adont ert pour enfes tenus 
cil qui n auoit trente ans ou plus 
de tous ieus ou apartenoit 
force et uigour tous ceaus passoit 
qui de tel ieu s entremetoient 
li pluseur mout se merueilloient 
que il qui si ioenes estoit 
tel force et tel uigour auoit 
a paines trouuast on nului 
plus bel ne plus apert de lui 
cleomades tant esploita 
qu il uint en espaigne droit la 
ou li rois ses peres estoit 
et quant marcadigas le uoit 
sauoir pouez grant ioie en ot 
et quant ses fieus salué l ot 
ainsi com il apartenoit 
conme cil qui tout bien sauoit 
droit uers sa mere s en ala 
li et ses sereurs salua 
la endroit fu bien le sachiez 
souuent acolez et baisiez 
mout tres grant ioie li faisoient 
k en lonc tans ueu ne l auoient 
de sa uenue grant ioie orent 
cil dou pays quant il le sorent 
quant leur damoisel ont ueu 
si bel si gent si parcreu 
si courtois et si afaitié 
que il ert mout en furent lie 
quant cleomades son point uit 
de parler a son pere a dit 
que il le face cheualier 
de ce ne se ueut plus targier 
que cheualiers ne soit sans faille 
car estre ueut a la bataille 
ce ne lairoit pour tout l auoir 
c on li porroit ramenteuoir 
marcadigas li debatoit 
pour ce que trop ioenes estoit 
et cil dist bien certainement 
que cheualiers outreement 
sera dedens cele iournee 
que la grant bataille est nonmee 
et dist bien qu il ne s en tenroit 
pour plain ual d or s on li donnoit 
sachiez k au roi uint mout a gre 
quant uit la bonne uolente 
que ses fieus auoit de bien faire 
ne l en uolt plus dire contraire 
ains dist cheualier le fera 
puisque tel uolente en a 
par si k en couuent li aroit 
que uers les bons larges seroit 
car grans princes ne puet auoir 
tres haute honnour tant ait d auoir 
s il ne set les bons honnorer 
et dou sien largement donner 
car ne uaut riens princes eschars 
s il auoit d or charchié mil chars 
cleomades auant passa 
et li dist que larges sera 
or ne s esmait de ce noient 
car il li tenra bien couuent 
  biaus fieus  dist il   dieus uous en oie 
et uous tiengne en la droite uoie 
des bons honnorer et seruir 
et de leur seruice merir  
tantost fist li rois conmander 
que on feist tost arreer 
cotes de dras d or et mantiaus 
pour trois cens cheualiers nouuiaus 
et chascun armes et destrier 
ueut c on leur face apareillier 
pour amour de ce k adouber 
ueut son fill et armes donner 
tost fu la besoigne arreee 
puisque li rois l ot conmandee 
cheualier furent au tiers iour 
sachiez que mainte grant honnour 
y ot faite et maint don donné 
don n i furent pas oublié 
ains i furent bien en saison 
donné y ot maint riche don 
la feste fu et bele et grant 
et li iours aloit aprochant 
que la bataille estre deuoit 
d ambesdeus pars uinrent la droit 
ou estre deuoit la bataille 
lacié y ot mainte uentaille 
et mainte fort broigne endossee 
s i ot mainte trenchant espee 
et maint hiaume cler reluisant 
et mainte ensaigne flamboiant 
et mainte targe et maint escu 
et mainte lance a fer agu 
et maint dart et maint roit espier 
et maint gauelot pour lancier 
maint cheualier riche et poissant 
y ot et maint cheual corant 
cleomades sor un destrier 
seoit fin et fort et legier 
les armes son pere a label 
portoit qui molt li sirent bel 
et estoient d un uert dyaspre 
li label et mout trouuoit aspre 
le cheual sor quoi il seoit 
si a point afrenés estoit 
que tournans estoit a son gre 
et mouuans tout a uolente 
en armes ert mout bien seans 
et gracieus et auenans 
apers ert et amaneuis 
sachiez ne l uit pas a enuis 
ses peres mais mout li plaisoit 
la maniere k en lui auoit 
car mout ert bien aparissant 
k en lui auroit home uaillant 
ses batailles a ordenees 
marcadigas et arreees 
trois batailles fist de sa gent 
mout les ordena bel et gent 
bien et a droit leur deuisa 
conment l une apres l autre ira 
en chascune bataille aloit 
de bien faire les semonnoit 
en la premiere son fill mist 
tout auiseement le fist 
car bien a son samblant ueoit 
que ses cuers a honnour baoit 
mout tres a droit le chastia 
  biaus fieus  fait il   or i parra 
se hui mousterrés que c est uoirs 
que d espaigne soiez drois hoirs  
cleomades li respondi 
  sire  fait il   ie uou afi 
que ie ferai tout mon pouoir 
que on me tiengne pour uostre hoir 
car se ie faz bien on dira 
c est uos fieus qui ce fait aura 
et se autre chose en faisoie 
uos fieus pas a droit ne seroie 
et pour ce me uorrai pener 
de non de tel pere sauuer 
il n i a que dou cheuauchier 
et des anemis aprochier 
car i espoir que bien deffendrons 
l onnour que nous tenir deuons  
quant marcadigas l entendi 
trestous li cuers l en esioi 
quant de son fill ot tel confort 
s il en ot ioie n ot pas tort 
a sa gent dist qu il cheuauchassent 
le pas sor frain et si pensassent 
que cil qui pert son heritage 
par laschete fait grant folage 
  folement se sont embatu 
cil qui ci sont seur nous uenu 
car seur no droit nous deffendons 
par quoi dieu en ayde auons 
et en deffendant son pays 
doit chascuns hom ualoir aus dis 
ou plus ce uous di ie uoir 
au besoing doit li biens paroir 
chascuns ait seure esperance 
car dieus sera en nostre aidance  
ainsi sa gent amonnestoit 
marcadigas et cheuauchoit 
en conroi ordeneement 
mout cheuauchoient noblement 
ce fu a une matinee 
mainte ensaigne desuolepee 
y ot au uent et maint penon 
s i ot maint escu maint blazon 
et maint riche hiaume luisant 
et maint cheualier desirant 
d acroistre le non lor seignour 
et d aquerre non de ualour 
de deffendre leur herites 
sambloit chascuns entalentés 
sagement et bel cheuauchoient 
com gent qui d armes duit estoient 
les batailles l une apres l autre 
le petit pas lance sor fautre 
escus as couls hiaumes laciez 
en l auant bataille estoit chiez 
cleomades cui mout tardoit 
que l estours assamblés n estoit 
la seconde apres lui siuant 
menerent doi frere uaillant 
li uns auoit non fercatas 
et li autres helyadas 
bel et preu et loial estoient 
de guerre ambedui mout sauoient 
li uns portoit armes uermeilles 
a deus blanches passans oueilles 
li autres teles les portoit 
maisque labiaus bleus i auoit 
qui mout tres bien i auenoient 
li dui frere mout s entramoient 
dont ne faisoient pas folage 
et cil qui tienent cel usage 
font que sage et com auisé 
souuent en ont esté blasmé 
frere quant il se descordoient 
et encore demain feroient 
bien en doiuent estre maint fort 
frere quant ne sont d un acort 
en l arriere bataille fu 
marcadigas qui tant ualu 
que nus hom pouoit plus ualoir 
or uous uorrai amenteuoir 
de ceaus qui sont a l autre les 
ou maint en ot qui bien armés 
estoit et seur corant destrier 
mainte baniere baloier 
i ueissiez et mainte ensaigne 
l uns d aus moustre l autre et ensaigne 
la gent marcadigas uenir 
lors ueissiez les rens fremir 
cinc batailles faites auoient 
uers marcadigas aprochoient 
le passet rengié et serré 
mais n ai encor pas deuisé 
qui les cinc batailles guioit 
chascuns des rois une en auoit 
la premiere ot garsianis 
cil estoit mout entalentis 
de ceaus d espaigne faire mal 
et estoit rois de portingal 
c ert la bataille ou chief deuant 
espaignol uont mout manecant 
et mout leur tarde k assamblé 
ne sont a aus et aiousté 
seurement uont aprochant 
les espaignos et mout iurant 
que s il les trueuent n iert pas gas 
mar uirent roi marcadigas 
plain erent d outrageus bobant 
l autre bataille apres siuant 
menoit li rois bondars li gris 
de gascogne ert nés et norris 
et si en estoit rois clamés 
c estoit de tous li mieus montés 
seur un cheual liart seoit 
tel que meilleur ne couuenoit 
car fins ert et seurs et fors 
pour sus combatre cors a cors 
ne nul meillour cheual de guerre 
ne trouuast on en nule terre 
la tierce bataille guia 
galdas des mons qui bien cuida 
celui iour destruire espaignos 
mais on dist cuidiers fu uns sos 
cil ert sires des toulousans 
c ert adont uns roiaumes grans 
de bourdiaus dusqu a montpellier 
ot toute la terre a baillier 
bien ert sa bataille estofee 
de gent noblement arreee 
bien cuidoient cel iour conquerre 
marcadigas lui et sa terre 
la quarte bataille menoit 
uns rois qui grant desir auoit 
que li estours fust assamblés 
d arragonne fu rois clamés 
et ot non agambars li lons 
ainsi k en escrit le trouuons 
cil recuidierent mout bien faire 
sor ceaus d espaigne lor afaire 
la quinte ot rois sormans li rous 
cil estoit li plus fel d aus tous 
et qui plus sauoit de malice 
rois fu dou regne de galice 
par lui fu premiers conmencie 
icele guerre et atisie 
quels armes orent li cinc roi 
deuiserai si com ie croi 
a droit si com l ai entendu 
garsianis portoit l escu 
dyaspreé de uert et de iaune 
a une noire teste d aune 
et la teste estoit coronnee 
d une coronne a point ouuree 
de gueules qui bien i seoit 
et agambars li lons portoit 
l escu d or palé de uermeill 
en toute l ost n ot son pareill 
de longueur ne de grande taille 
cil desiroit mout la bataille 
de gueules et de uert partis 
ert li escus bondart le gris 
et i auoit d or un lion 
passant a teste de mouton 
armes portoit mout desguisees 
sormans li rous mais deuisees 
les uous arai assez briement 
l escu d or a un uert serpent 
portoit et ot eles uermeilles 
li serpens et bleues oreilles 
et ot aussi la teste bleue 
et ot blans pies et noire keue 
c erent ses armes uraiement 
galdas des mons l escu d argent 
portoit a trois coronnes noires 
a une ourle de uerdes poires 
ia auoient tant esploitié 
d ambesdeus pars et cheuauchié 
que entre aus n auoit c un biau plain 
ueoir se porent tout a plain 
quant les batailles s entreuirent 
sachiez que d ambes pars fremirent 
cleomades uit aprochier 
les anemis sans plus targier 
dist a sa gent que il brochassent 
et k a ces premiers assamblassent 
et si tost qu il les ot semons 
chascuns feri des esperons 
mais deuant tous pres d une archie 
s en uenoit la lance enpoignie 
cleomades mout fierement 
conme hom plain de grant hardement 
le premerain qu il encontra 
de coup de glaiue le porta 
a la terre mort estendu 
dou troncon a si referu 
un autre que il l abati 
de cel poindre trois en chei 
qui onques puis n orent sante 
lors a le bon destrier hurté 
des esperons et trait l espee 
qui ert trenchans et aceree 
enmi les anemis s embat 
trenche et coupe et fiert et abat 
hiaumes escus targes blazons 
nes et uisages et mentons 
ne pouoit nus hom soustenir 
les grans coups qu il pouoit ferir 
tost fu redoutés malement 
apres lui assamblent sa gent 
qui durement conforté sont 
de ce que tel cheuetaine ont 
ainsqu il fussent par assamblé 
en ot maint a terre porté 
qui onques puis ne releua 
la seconde bataille ala 
assambler mout hardiement 
com gent de grant apensement 
et qui d armes estoient duit 
maint arcon i ueissiez uuit 
et mainte resne traynant 
et maint home a terre gisant 
fercatas le fist bien ce iour 
il et ses freres et li lour 
quant marcadigas uit sa gent 
assambler si tres noblement 
et uit que cil la reusoient 
ou sa gent assamblé estoient 
sachiez que pas ne li desplot 
si tost que perceus les ot 
a sa gent dist   or leur alons 
sachiez desconfis les auons  
lors ueissiez cheuaus brochier 
escus et targes embracier 
et brandir maint espie trenchant 
marcadigas trestout deuant 
s en uenoit la lance enpoignie 
a l assembler escrie 
maint escu percié et troé 
y ot quant furent aiousté 
et mainte targe depecie 
et maint cors de uassal sans uie 
et mainte lance tronconnee 
mout par i ot fiere mellee 
mout fu la bataille crueuse 
et fiere et aspre et perilleuse 
la bataille en fuie tourna 
ou cleomades assambla 
garsianis ert cheuetaine 
de la bataille premeraine 
c estoit cele qui s enfuioit 
grant noise et grans cris i auoit 
mais mout i ot des leur ocis 
et naurés et a meschief mis 
ainsqu il fussent a ce mené 
que il fussent dou champ tourné 
cleomades tant redoutoient 
que ses coups atendre n osoient 
et a ce auoit bien raison 
car ne puis ueoir que nus hon 
peust ferir coups si despers 
hiaumes ne escus ne haubers 
ne pouoit nului garandir 
puisk a coup i pouoit uenir 
que de ce coup ne le tuast 
ou au mains qu il ne l afolast 
cele bataille s en tourna 
en une autre bataille entra 
conme desconfit s en uenoient 
car entre leur gens se feroient 
mais sachiez que cleomades 
les siuoit au dos mout de pres 
et sa gent apres le siuoient 
qui de ses fais merueille auoient 
que uous iroie ie contant 
ne la besoigne pourloignant 
la chose uous acourcerai 
li cinc roi que nonmé uous ai 
des cinc batailles que il orent 
firent une si tost qu il porent 
estour y ot fier et mortel 
ie cuit k ainc puis ne uit nus tel 
si aspre ne si assaillant 
si aigre ne si desfendant 
car dou matin iusqu a la nuit 
ne menerent autre deduit 
forsque toute iour chaploiier 
et de l un l autre damagier 
sachiez que ne se tint pas quois 
cleomades a cele fois 
enmi le tas des anemis 
s estoit conme cheualiers mis 
ou plus dru d aus s ert embatus 
mains en fu par lui abatus 
le iour et mains desfigurés 
et mains mors et mains afolés 
quant marcadigas son fill uoit 
conment les rens fremir faisoit 
et les batailles remuer 
castele li ot escrier 
toute la bataille branloit 
au lez la ou il se tournoit 
en son cuer en a dieu loé 
quant son fruit uit si meuré 
et mout plus que deuant ama 
l ente qui si fait fruit porta 
lors se feri marcadigas 
es anemis ou plus grant tas 
mout durement les assailloit 
car de tres grant uaillance estoit 
et de tres grant apensement 
souuent auoit l ueill a sa gent 
quant aucun en ueoit retraire 
ne uous saroie pas retraire 
conment les sauoit rauoiier 
et a droit d armes ensaignier 
quant il ueoit qu il en ert poins 
souuent li ot ualu cis poins 
a paines fust nus si doutieus 
qui fesist mal deuant ses ieus 
tantque il cuidast ne seust 
que marcadigas pres li fust 
car en son bon ensaignement 
prenoient tel apensement 
que il plus honte redoutoient 
que il a morir ne faisoient 
cleomades point n arrestoit 
mais tout ades les assailloit 
roi agambart ot abatu 
a la terre tout estendu 
au cheoir si fort se bleca 
k ains puis ce iour coup ne donna 
mais sa gent l orent releué 
et sor son cheual remonté 
a celui point tout droit auint 
que galdas des mons la soruint 
entre lui et bondart le gris 
souz cleomades fu ocis 
ses cheuaus a cele uenue 
mais ie croi c onques mais ueue 
fust nule merueille si grant 
com de lui ueoir desfendant 
quant a pie fu enmi aus tous 
mustiaus et cuisses et genous 
mout chier comparer couuenoit 
ce que ses cheuaus mors estoit 
dou bran qui ert soilliez et tains 
s aidoit com cheualiers certains 
de prouece et de seurte 
et de hardement apensé 
entour lui si grant parc faisoit 
que nus assaillir ne l osoit 
ce de quoi plus il l assailloient 
c estoit de dars qu il li lancoient 
pres de lui n osoient aler 
tant se faisoit a aus douter 
sauoir poez qu il l ocesissent 
mout uolentiers se il pouissent 
dou rescourre mout se penoient 
sa gent et grant paine i metoient 
mais tant erent afebloié 
de lui qui estoit mis a pie 
que mout en erent esbahi 
leur cuer et leur coup amenri 
et auoit chascuns tant a faire 
qu il ne sauoit au quel lez traire 
bondars li gris estoit montés 
seur un cheual qui estoit tes 
que on ne peust souhaidier 
a fin souhait meilleur destrier 
et cleomades le choisi 
haut et grant et fort et fourni 
uers lui s en uint mout fierement 
le cheual par la resne prent 
le bran tint qui estoit soilliez 
de couper bras et poins et piez 
et d espandre sanc et ceruele 
mainte entraille et mainte bouele 
en fist espandre aual les chans 
car fors ert et li brans trenchans 
si en feri bondart le gris 
que dou coup fu si estordis 
k a la terre chei pasmés 
et cleomades est montés 
seur le destrier fort et isnel 
cuique il soit lait ne cui bel 
lors muet a aus com hom irés 
cui il ataint cil est alés 
si anemi se desconfirent 
forment quant remonté le uirent 
et li sien sont rasseuré 
quant il le uirent remonté 
marcadigas tout en tel point 
auoit esté droit a ce point 
sormans li rous li ot ocis 
son cheual et garsianis 
ne uous puis pas tout deuiser 
grant paine ot a lui remonter 
la ses cheuaus demora mors 
fu un petit naurés ou cors 
mais n estoit pas plaie mortes 
tant ot fait qu il fu remontés 
et uenoit rescorre son fill 
c on li ot dit en quel perill 
il auoit longuement esté 
liez fu quant il l a retrouué 
en autre point qu il ne cuidoit 
en son cuer dieu en gracioit 
castele escrie hautement 
en l estour rentra fierement 
lors li uint rois galdas adont 
des brans entracointier se uont 
mout y auoit fiere mellee 
souuent fu castele escriee 
mais tant uous di que la endroit 
marcadigas trop pou auoit 
des siens car si chargié estoient 
que tous les bras plains en auoient 
de toutes pars et de tous lez 
li cheuaus sor quoi remontez 
fu marcadigas li gentis 
fu la endroit souz lui ocis 
n est merueille s il ot anui 
et meschief de cuer quant souz lui 
fu mors ses cheuaus a cele heure 
galdas des mons li corut seure 
l espee ou poing car mout desire 
forment qu il le peust ocire 
quant marcadigas se uit mis 
a pie entre ses anemis 
bien uit que il mestier auoit 
de desfendre et il en faisoit 
son pouoir a loi de uassal 
l espee ou poing rendoit estal 
a guise de hardi sengler 
qui li ueist esboueler 
cheuaus et entour lui ferir 
bien le deust a preu tenir 
sa gent durement se penoient 
dou rescorre et abandonnoient 
mout tres hardiement les cors 
mais tant i ert grans li effors 
de leur anemis la endroit 
que trois contre un y auoit 
ce n estoit pas comparoison 
a cleomades le dist on 
que ses peres ert en tel point 
et il tantost le cheual point 
des esperons lors s adreca 
droit la ou cil li ensaigna 
qui dite l en ot la nouuele 
l espee ou poing criant castele 
s en uint droit a cele mellee 
qui estoit fiere et drue et lee 
el plus grant tas mout aigrement 
s embat plains d ire et de talent 
de ses anemis damagier 
a terre en fist maint trebuchier 
ainsque a son pere uenist 
droit deuant son pere se mist 
qui bien mestier d ayde auoit 
car s espee brisie estoit 
et ses escus tous decoupés 
et ses hiaumes tous descerclés 
sachiez que tost fu conneus 
cleomades quant fu uenus 
a cel estour que ie uous di 
tost furent li renc aclari 
ne se faisoient pas priier 
si anemi de traire arrier 
li uns sor l autre s entassoit 
au lez la ou il se traioit 
car si tres perilleus estoient 
si coup k atendre n es osoient 
k armeure n auoit duree 
tant fust forte ne bien ouuree 
contre les coups que il feroit 
pour ce chascuns le redoutoit 
uers le roi galdas s adreca 
et galdas uers lui se torna 
car mout ert cheualiers hardis 
li rois galdas et de grant pris 
chascuns tenoit le bran haucié 
tost ot li uns l autre aprochié 
si a point l un l autre encontrerent 
que les espees s assenerent 
car les coups geterent ensamble 
mais ainsi auint ce me samble 
que l espee galdas trencha 
si que l autre parmi coupa 
en la moienne tout parmi 
la piece a la terre en chei 
quant cleomades uit s espee 
qui estoit en mileu coupee 
l espee forment couuoita 
qui la seue ainsi coupee a 
sachiez qu il fera son pouoir 
s il puet de cele espee auoir 
un petit le cheual brocha 
au roi galdas les bras geta 
par la chaienne le saisi 
a quoi li brans d acier pendi 
que il couuoitoit mout forment 
a lui le tire telement 
que le roi galdas reuersa 
seur le cheual et rompue a 
la chaienne tout erranment 
l un et l autre si com i entent 
l espee et la chaienne aussi 
enporta pour uoir le uous di 
ne s ot pouoir de retenir 
galdas aincois couuint cheir 
lui et le cheual en un mont 
liez fu cleomades adont 
quant il ot l espee conquise 
dont il auoit grant couuoitise 
ressoignie ot l espee a non 
ne croi k ains mieudre ueist on 
quant cleomades se senti 
dou bran le roi galdas saisi 
sauoir pouez mout en fu liez 
et li rois galdas mout iriez 
quant releuez fu et il uoit 
celui que il de mort haoit 
qui de s espee estoit saisis 
mout en fu de cuer abaubis 
sachiez que mainte grant colee 
fu par cleomades donnee 
puis ce di a ses anemis 
de l espee que uous deuis 
galdas des mons fu remontés 
mais ains puis le iour ne fu tes 
qu il tornast uers cleomades 
aincois eschiuoit tout ades 
les lieus la ou il le sauoit 
car mout a redouter faisoit 
cleomades le bran d acier 
tint en son poing que mout ot chier 
le premerain qu il en feri 
iusques ens es dens le fendi 
tant feri de ca et de la 
que les rens si aclaroia 
que ses peres ot recouuré 
cheual et l orent remonté 
sa gent qui mout grant ioie auoient 
de ce que remonté le uoient 
une autre espee li baillierent 
a sa chaienne la lierent 
car s espee auoit depecie 
en desfendant honnour et uie 
bien le cuidierent tel fois fu 
sa gent dou tout auoir perdu 
si eussent il c est passé 
se ses bons fieus n eust esté 
qui le rescoust si com uous di 
au besoing connoist on l ami 
quant marcadigas uit son fill 
qui l ot rescous de tel perill 
n est merueille s il en fu liez 
li rois n est gaires detriiez 
apres ce qu il fu remontez 
tantost est en l estour rentrez 
tout en combatant dieu prioit 
que il de son fill garde soit 
car bien uoit se il le perdoient 
que perdu et alé seroient 
mout se maintenoit noblement 
marcadigas et fierement 
sa gent sauoit bel rassambler 
et de bien faire amonester 
mains coups fu iluec departis 
encor gisoit bondars li gris 
droit enz ou lieu ou il chei 
quant cleomades l abati 
de lui rescorre se penerent 
sa gent tantqu il le remonterent 
mout ot esté en pasmoison 
k en lui n auoit sens ne raison 
et quant a lui fu reuenus 
sachiez tout uraiement que nus 
ne l eust mené de plus pres 
la ou seust cleomades 
car essaié ot malement 
sa grant force et son hardement 
souuent cele part regardoit 
la ou cleomades sauoit 
mais de plus pres ne l aprochast 
pour tant escorchier se laissast 
car qui ueist les rens cerchier 
et ses anemis damagier 
cleomades en pluseurs lieus 
bien desist   c est d armes li dieus  
on pouoit bien pour uoir iurer 
que teus hom faisoit a douter 
puis ce di que remontez fu 
cleomades et qu ot tolu 
a bondart le gris son destrier 
firent pou plus que traire arrier 
cil qui leur auersaire estoient 
peureusement se tenoient 
car cleomades si menés 
les ot puisqu il fu remontés 
qu il estoient de toutes pars 
brisié et derrout et espars 
cleomades tant redoutoient 
que deuant s espee fuioient 
com fait ane deuant faucon 
et grue pour l alerion 
morir ou cheoir couuenoit 
celui qu il a plain coup feroit 
ce iour a bien as siens paru 
k en lui auoit force et uertu 
car ie croi mal leur fust alé 
s il n eust la ce iour esté 
espaignol apertement uoient 
que cil de la se retraioient 
aussi com en desconfisant 
tantost percoit leur couuenant 
marcadigas lors escria 
as siens   seignor or i parra 
se ainsi nous eschaperont 
ueoir pouez desconfit sont  
droit apres ce un seul petit 
que marcadigas ot ce dit 
orent leur anemi torné 
les dos conme desbareté 
et s en aloient qui ains ains 
lors ueissiez parmi ces plains 
et parmi mons et parmi uaus 
grans pourrieres et grans enchaus 
trestous li chans estoit ionchiez 
de mors de naurez de bleciez 
de nes coupez de chies de mains 
iambes piez bras n i ot pas mains 
tant en gisoit de tous costes 
que ce fust a ueoir pites 
tant i ot de mors et de pris 
que n i saroie metre pris 
ne sonme tant en y auoit 
que chascuns s en esmerueilloit 
tant auoit li enchaus duré 
que il estoit pres k auespré 
lors fist marcadigas sonner 
ses cors pour sa gent rassambler 
a celui tans coustume estoit 
que si tost c om les cors ooit 
deuers leur chief se retraioient 
cil qui les cors oys auoient 
et cil aussi ainsi le firent 
leur gens parmi les chans requirent 
dont assez mors en y auoit 
chascuns son ami requeroit 
et estoit coustume a ce iour 
que cil qui erent uainqueour 
tout droit en ce lieu demoroient 
ou la uictoire eu auoient 
li uainqueour la demorerent 
et li desconfit s en alerent 
si dolent et si irascu 
com cil qui estoient uaincu 
tout droit au lieu sont retorné 
dont au matin erent seuré 
tentes et aucubes et tres 
y ot ne plus ne mains k asses 
k a tout leur pouoir i estoient 
uenu pour ce que il cuidoient 
la terre d espaigne conquerre 
pour ce orent empris la guerre 
mais entre sauoir et cuidance 
sachiez a mout grant differance 
cuidiers a maint home arrieré 
et sauoirs maint home aleué 
puisque sauoirs fait auancier 
fols est qui se tient au cuidier 
pou uoit on uenir a honneur 
de gent qui trop soient cuideur 
grant seigneur petit ne moien 
tant a en cuidier fort loien 
que nus desloier ne s en puet 
se il conseil croire ne uuet 
et ce pert si en pluseurs lieus 
que ce est damages et dieus 
sachiez k ainsi ert auenu 
que tout cinc erent reuenu 
li roi et arrier retorné 
mout dolent et mout tormenté 
n est merueille se dolent erent 
car le tiers pas ne ramenerent 
de ceaus qu il en orent menez 
tant en ot en l estour remez 
quant cil qui furent eschapé 
furent la endroit rassamblé 
conseil prirent qu il s enfuiroient 
li plus d aus a ce s acordoient 
car s il atendent l endemain 
il seront tout pris a la main 
et honni et destruit et mort 
au fuir ont pris leur acort 
car deffense i uaurroit petit 
li cinc roi s i sont assentit 
tout ont guerpi tentes et tres 
chascuns d aus s est de la seurés 
car l endemain tant redoutoient 
que la plus demorer n osoient 
sachiez que mout pou atendirent 
l un l autre quant de la partirent 
tous ceaus qui n en porent aler 
couuint la endroit demorer 
et encore demain feroit 
la ou tel besoigne auenroit 
grant chose a en faire l estuet 
bien sauez qui ne puet ne puet 
chascuns des rois tant esploita 
que de la endroit eschapa 
que uous diroie ie lonc conte 
fust a honneur ou fust a honte 
ne conmentqu il fust xxx 
en leur pays sont reuenu 
de leur meschief sont conforté 
en ce que il sont eschapé 
car bien seuent tout en apert 
cil qui pert la uie tout pert 
trop lonc parlement uous feroie 
se de chascun uous deuisoie 
conment ala ne conment uint 
ne k a son raler li auint 
chascuns ne fist pas ce qu il uot 
ains fist chascuns au mieus qu il pot 
la bataille que ie uous di 
fu par un iour de merkedi 
chascuns cele nuit trespassa 
si conme li tans l aporta 
en l ost marcadigas disoient 
que par cleomades auoient 
sauué trestout entierement 
uie et honnour et tenement 
a merueille fu regardés 
la nuit que l estours fu finés 
de sa tres grant poissant ualour 
s esmerueilloient li plusour 
sachiez uolentiers le baisast 
ses peres se faire l osast 
pour ce que de cuer l amoit tant 
mais n ert pas chose aferissant 
n ert merueille se il l amoit 
pour la bonte k en lui sauoit 
la plaie le roi fu tentee 
et a point remise et bendee 
lie sont de ce que il n i a 
perill et que tres bien garra 
car li maistre ainsi dit leur ont 
n est merueille se lie en sont 
cele nuit fu bele et plaisans 
car il faisoit si tres douz tans 
que se on l eust souhaidié 
ce leur a mout la nuit aidié 
l endemain droit a l aiornee 
furent leur gent toute arreee 
pour aler au lieu ou cuidoient 
les rois qui fuis s en estoient 
ainsi com uous oy aués 
mais n i trouuerent fors naurés 
et gent qui fuir ne s en porent 
de ceaus firent ce que il uorrent 
et ce que il i apartint 
ne sai pas kanqu il i auint 
mainte tente maint paueillon 
et maint tre de riche facon 
trouuerent et mout d autres biens 
car n en auoient porté riens 
li roi ne cil qui s enfuioient 
a l eschaper plus entendoient 
departi fu en pluseurs mains 
cele iornee li gaains 
sachiez que maint coffre effondré 
y ot et maint sac desciré 
et mainte bouge decoupee 
aincoisqu ele fust desfermee 
entre argent et ioiaus et or 
trouuerent mout tres grant tresor 
or en paillole et en tarin 
maint anel d or et maint bacin 
trouuerent et maint grant iouel 
qui estoient et riche et bel 
mainte riche uaisselemente 
trouuerent bele et noble et gente 
pos hanas et platiaus d argent 
car mout estoient riche gent 
li roi qui s en erent fui 
quant poins en fu de la parti 
se sont et arrier retorné 
quant tout orent pris et troussé 
marcadigas si departi 
le gaaing qui fu fais iki 
k ains n en retint quatre besans 
se il en i eust dis tans 
si l eust il trestout donné 
ceaus qui en auoient sué 
ou hiaume et leur sanc espandu 
sages et larges et preus fu 
dou sien propre tant leur donna 
que chascuns de lui se loa 
en leur pays sont repairié 
riche d auoir et de cuer lie 
de ce que desconfit auoient 
ceaus qui destruire les cuidoient 
marcadigas est demorés 
de ioie riches et comblés 
son roiaume a bien desfendu 
il et ses fieus sont reuenu 
la ou done ynabele estoit 
et ses filles que mout amoit 
ne demandez pas se il furent 
conioy car estre le durent 
quant done ynabele percoit 
son fill dont tant de bien auoit 
oy dire les repairans 
mout fu ses cuers liez et ioians 
car par son fait erent uaincu 
li autre et li sien retenu 
de li fu baisiez mout souuent 
et de ses sereurs ensement 
cleomades un ueu uoua 
tel que iamais ne finera 
de guerroier tous les cinc rois 
qui orent fait tant de desrois 
a son chier pere par enuie 
ou il i laissera la uie 
ou il les fera repentir 
de ce qu il cuidierent honnir 
son pere et ceaus de son pays 
ainsi l a uoué et empris 
et sachiez que tout acheua 
le ueu ains riens n en oublia 
ainsqu il le peust furnir 
et couuint il maint coup ferir 
et mainte grant paine endurer 
nepourquant le fist acheuer 
trop i metroie longuement 
se ie uous disoie conment 
le ueu qu il fist a chief mena 
si asprement ceaus guerroia 
qui enuers son pere mesprirent 
et qui a lui guerre entreprirent 
qu il en prist cruel uengement 
mais ie uous dirai mout briement 
la ueniance que il emprist 
ainsi que l estoire le dist 
cleomades si se prouua 
en armes et si esploita 
que loez fu de ses amis 
et doutez de ses anemis 
car les cinc rois qui guerroiié 
orent son pere et damagié 
fist tous uenir a sa merci 
et furent tout a lui sougi 
quant a merci furent uenu 
tel raencon et tel treu 
li rendirent conme lui plot 
ne tout entour la terre n ot 
prince ne roi ne haut baron 
ne fust en la subiection 
de marcadigas et de lui 
trop longuement et a anui 
uous tenroie se recorder 
uous uouloie et tout deuiser 
les emprises les fereis 
les batailles les poigneis 
les assaus ne les grans estours 
des chastiaus des uiles des tours 
les fuirs ne les enchauciers 
les retours ne les raliiers 
qui i furent ainsk acheuee 
fust la guerre ne afinee 
ie ne l aroie pas conté 
en tout le plus lonc iour d este 
mais par cleomades auint 
que la guerre a si fait chief uint 
a paines uous recorderoie 
ia si pener ne m en saroie 
la ualour qui en lui estoit 
et ades i monteplioit 
c ert li arbres de hardement 
enracinez d apensement 
entez de tres haute prouece 
fueillis d onnour et de largece 
floris de bonne uolente 
fructefiez de seurte 
assauorez d umble doucour 
meurs de force et de uigour 
sa gent qui auoec lui estoient 
sachiez que si grant cuer prenoient 
es grans fais d armes qu il faisoit 
que chascuns hardis en estoit 
li couart hardi deuenoient 
quant lez cleomades estoient 
tous cuidoit estre asseurez 
qui lez lui estoit aioustez 
ses hardemens et ses auis 
faisoit les siens preus et hardis 
et s en lui hardement auoit 
de tel pouoir auoec estoit 
k a paines pouoit il ferir 
nului ne l couuenist cheir 
de son cheual ou uif ou mort 
bien durent auoir grant confort 
gent qui auoient tel seignour 
ou tant ot prouece et ualour 
mais de lui ore me tairai 
d autre chose uous parlerai 
sachiez que droit a celui tans 
ot el regne des aufricans 
trois rois qui grant richece auoient 
car mout tres grant terre tenoient 
li uns de l autre marchissoit 
mout pres et mout l uns l autre amoit 
chascuns sauoit mout de clergie 
d ingromance et d astronomie 
car a celui tans uraiement 
ert coustume conmunaument 
que li grant seignour qui estoient 
adont de clergie sauoient 
et sauoient de tous langages 
teus estoit adont li usages 
les trois rois uorrai nonmer 
dont i ai conmencié a parler 
l uns auoit non melocandis 
cil fu sages clers et soutis 
biaus et gens nobles et courtois 
fu et de barbarie ert rois 
et l autres ot non baldigans 
cil refu grans clers et sachans 
et fu mout biaus et bien tailliés 
nes et courtois et afaitiés 
plains fu de grant cheualerie 
de maroc tint la seignorie 
et li tiers auoit non crompars 
cil sot presque tous les set ars 
lais et petis fu et bocus 
ieus enfossez et nes camus 
auoit et si ot courbe eschine 
et le menton sor la poitrine 
mout fu sages et bien lettrés 
de bougie fu rois clamés 
un iour se furent aiourné 
cil troi roi que i ai ci nonmé 
en leur pays ie ne sai u 
mai ce dont leur parlemens fu 
sai ainsi com l oy conter 
mout auoient oy parler 
des trois plus beles espaignoles 
dont on tenist onques paroles 
par oir dire les amoient 
car ainc ueues n es auoient 
a ce s assentirent tout troi 
qu il iroient a grant conroi 
au roi marcadigas rouuer 
ses filles pour aus marier 
lors s est rois crompars auisés 
que laidement ert figurés 
et pour ce enuis li donroit 
cil rois sa fille s aroit droit 
  seigneur  fait il   n est pas a gas 
li grans pouoirs marcadigas 
car sougit et obeissant 
sont a lui tout si marchissant 
par la prouece de son fill 
mais qui ore aroit cuer soutill 
par quoi peussiens arreer 
que chascuns peust presenter 
un iouel de tres grant richece 
a ce roi qui a tel noblece 
ie croi que ualoir nous porroit  
lors dist chascuns bon lor sambloit 
quant crompars ot qu il s assentoient 
a ce que les ioiaus feroient 
cele chose mout li plaisoit 
car son auantage i cuidoit 
  seignour  fait il   quant fait arons 
nos ioiaus tout ensamble irons 
en espaigne a ce noble roi 
et sachiez bien que ie i uoi 
une chose s en sui creus 
qui mout nous puet metre au desus 
tout ce sai ie bien uraiement 
et uous dirai raison conment 
rois marcadigas a tel non 
que chascuns dist k ains si preudon 
ne fu ne de tel couuenance 
car tout dient que sans faillance 
tient kanque il en couuent a 
et pour ce kant nous uenrons la 
nos ioiaus li presenterons 
par si c un don de lui arons 
tel que nous li uorrons rouuer 
et il n a pas le cuer auer 
ains l a si large que sans faille 
nous donra le don quoiqu il uaille 
c est li poins par quoi mieus poons 
uenir a ce k empris auons 
car se de lui auons l otroi 
ses trois filles aurons nous troi 
car nous li dirons c est li dons 
que nous de lui auoir uolons 
ia n i faurrons au mien espoir 
car quanqu il dist tient on por uoir  
tout troi sont a ce assenti 
que il le feroient ainsi 
ne uous sai pas bien deuiser 
conment il sorent acheuer 
les ioiaus ne quel terme il mirent 
au faire mais si fais les firent 
que nus n i peust amender 
ia tant s en seust bien pener 
car li desiriers qu il auoient 
d auoir celes dont tant ooient 
dire de bien a toute gent 
leur i fist tout entierement 
metre cuer et cors et pense 
tant firent que si acheué 
furent li iouel et si fait 
c onques puis ne furent si fait 
or deuiserai les ioiaus 
mout fu chascuns riches et biaus 
une geline ce m est uis 
de fin or fist melocandis 
et trois poucines qui siuoient 
cele geline et si chantoient 
si doucement que il sambloit 
chascun qui chanter les ooit 
k ains n oy si grant melodie 
baldigans ne s oublia mie 
ains fist un home de fin or 
qui ualoit plus d un grant tresor 
une trompe en sa main tenoit 
ou mainte riche pierre auoit 
en tel maniere ert arreés 
li tromperes et compassés 
que qui le trompeeur eust 
trestout certainement seust 
que se nus pourchacast uers lui 
traison ne mal ne anui 
li tromperes trompast tantost 
si tres haut que parmi un ost 
fust bien de toutes pars oys 
si fais fu com ie uous deuis 
or uous dirai dou roi crompart 
cil refist grandement sa part 
car il fist un cheual de fust 
ie ne croi k ainc puis nus teus fust 
si faitement le sot ouurer 
li rois crompars et arreer 
que quant il uouloit il estoit 
assez tost ou estre uouloit 
et tout aussi tost retournés 
ert arriere quant c ert ses gres 
li cheuaus ert tous de benus 
fors tantque desouz et desus 
auoit cheuilletes d acier 
par ces cheuilles adrecier 
pouoit on faire le cheual 
s on uouloit amont ou aual 
ou par encoste ou de trauers 
par foi cil cheuaus fu diuers 
car quant on l auoit esmeu 
iamais ne l eussent ueu 
nule gent ce sachiez de uoir 
s il ne fussent a l esmouuoir 
nes cil qui au mouuoir estoient 
en petit d eure le perdoient 
car trop plus tost ert esloigniés 
que karrel qui est descochiés 
or sont li troi iouel nonmé 
qui marcadigas presenté 
furent pour ses filles auoir 
chascuns ualoit mout grant auoir 
gent de petit entendement 
demandent a la fois conment 
tels choses pueent estre faites 
que ie uous ai ici retraites 
aucun en sont tout esbahi 
et sauez uous que ie leur di 
ie leur di que nigromancie 
est mout merueilleuse clergie 
car mainte merueille en a on 
faite pieca bien le set on 
bien sauez que uirgiles fist 
grant merueille quant il assist 
deus chastiaus seur deus oes en mer 
et si les sot si compasser 
que qui l un des oes briseroit 
tantost li chastiaus fonderoit 
ou ens on auroit l uef brisié 
encor dist on que essaié 
fu d un des chastiaus et fondi 
a naples le dist on ainsi 
encor est la l autres chastiaus 
qui en mer siet et bons et biaus 
s i est li oes c est uerites 
seur quoi li chastiaus est fondés 
pres de naples une uile a 
puchole le claime on pieca 
ou uirgiles fist pluseurs bains 
qui faisoient malades sains 
et ot seur chascun baing escrit 
de quel maladie garit 
estoient cil qui s i baignoient 
par l escripture le sauoient 
mais sachiez que fisicien 
qui ont fait maint mal et maint bien 
depecierent tous les escris 
car ce n estoit pas leur pourfis 
encor se de tels bains estoient 
croi ie que pou les ameroient 
a naples fist il de metal 
seur un piler un tel cheual 
qui chascun cheual garissoit 
d aucun mehaing se il l auoit 
mais c on le loiast au piler 
c ay pour uoir oy conter 
li mareschal qui lors estoient 
enz ou pays ne gaaignoient 
nule riens a mareschaucier 
pour ce le firent depecier 
dont il firent mal et outrage 
mais trop leur faisoit grant damage 
ie croi qui a naples iroit 
k encor le cheual trouueroit 
a ronme fist c est uerites 
uirgiles plus grant chose assez 
car il i fist un mireoir 
par quoi on pouoit bien sauoir 
par ymage qu il y auoit 
se nus uers ronme pourchacoit 
ne faussete ne trayson 
de ceaus de leur subiection 
et fist une mousche d arain 
de quoi encor le pris et ain 
a naples cele mousche mist 
et de tel maniere la fist 
que tant com la mousche fu la 
mousche dedenz naples n entra 
mais ie ne sai que puis deuint 
la mousche ne qu il en auint 
encor uirgiles fist un fu 
qui longuement a ronme fu 
ades et nuit et iour ardoit 
grant aise a pluseurs gens faisoit 
deuant ce feu ot un arcier 
qui n ert ne de fer ne d acier 
ains ert de coiure si sambloit 
qu il uousist traire ou feu tout droit 
en son front escrites estoient 
lettres qui en ebrieu disoient 
  qui me ferra ie trairai ia  
et uns musars passa par la 
qui d un baston l arcier feri 
et il traist el feu s estaint si 
que ains puis ne fu ralumés 
ainsi auint c est uerites 
mout ot en uirgile sage honme 
et soutieu car il fist a ronme 
une chose mout engingneuse 
mout soutieu et mout merueilleuse 
briement la uous deuiserai 
au plus droit que ie porrai 
ne cuidiez pas que ce soit guile 
car as quatre cors de la uile 
seur quatre tours de la cite 
qui erent de la fermete 
fist quatre grans homes de piere 
de tres merueilleuse maniere 
car fait erent par nigromance 
la longueur d une droite lance 
erent grant et d une facon 
seur chascune tour tout en son 
en mist un quant si fais les ot 
conme lui sist et com lui plot 
en tel maniere fait estoient 
que tout droit ades se tenoient 
chascuns tous ses menbres auoit 
tels com au cors apartenoit 
or uous dirai que la faisoient 
cil home ne de quoi seruoient 
en la main d un des homes mist 
uirgiles au iour qu il les fist 
une grant ponme de laiton 
par cele ponme sauoit on 
des quatre tans la uerite 
si com de printans et d este 
et de gayn qui apres uient 
et puis d yuer or me couuient 
k entendre face clerement 
de ces tans le departement 
pour ce furent li honme mis 
seur les tours que ie uous deuis 
l une des tours ot non printans 
la seconde estes li plaisans 
la tierce gayns li amés 
la quarte yuer li redoutés 
si tost conme printans passoit 
et li tans d este reuenoit 
li hons qui ert desus la tour 
de printans ert de tel atour 
que il getoit droit en la main 
de l home d este tout a plain 
la ponme que tenue auoit 
et li hom d este la getoit 
tout droit a l oume de gayn 
quant ses termes auoit pris fin 
et li hom de gayn l auoit 
tantque ses drois termes uenoit 
adont la getoit a ce point 
a l onme d yuer tout a point 
chascune main ert si bendee 
de fer et si bien atornee 
que ele brisier ne pouoit 
quant la ponme en li s asseoit 
ainsi aloit n i faillist ia 
cele ponme qui dont fu la 
car ades a point s esmouuoit 
de l une tour a l autre auoit 
c ai oy tesmoignier au mains 
trois milles pou plus ou pou mains 
par cele ponme adont sauoient 
le droit point quant li tans entroient 
par la chose que uous deuis 
cil de ronme et cil dou pais 
et cil de mainte autre contree 
car c ert chose mout renonmee 
mout longuement dura ainsi 
cele ponme k ains ne failli 
que ele n alast a son droit 
de tour en tour la ou deuoit 
mais puis ce di fu essillie 
ronme et la chose depecie 
n ainc puis ne fu par uerite 
ronme de tel autorite 
que ele a celui tans estoit 
que uirgiles i repairoit 
ne puis ne fu clers qui refaire 
seust ponme de tel afaire 
ou il ne l osent entreprendre 
ou il entendent plus a prendre 
car couuoitise decoit mout 
clergie et laie gent par tout 
il en sont pou qui entechié 
ne soient de celui pechie 
de ce ne uueil or plus parler 
a autre chose uueil uiser 
mout fist uirgiles de grans fais 
mais de lui a parler me tais 
car se tous ses fais uous disoie 
trop longuement i meteroie 
grans clers fu sages et soutieus 
uirgiles n en cuit nus de tieus 
car il fu teus clers a son tans 
que pou en estoit de si grans 
encor pert bien a son ouurage 
k en lui ot soutieu home et sage 
par l ueure connoist on l ouurier 
ce puet on par droit tesmoignier 
sauez pour quoi i ai recordees 
de ses merueilles et contees 
pour ce que uous deuez sauoir 
k aussi bien porent sens auoir 
li troi roi de merueilles faire 
car clerc furent de grant afaire 
d astronomie et d ingromance 
car apris l orent des enfance 
s en sorent tant au dire uoir 
que on n en porroit plus sauoir 
de ce plus ne uous parleroie 
qui croire m en ueut si m en croie 
et qui ne le ueut si le laist 
car des ore en auant me plaist 
que die sans longue bargaigne 
conment li troi roi en espaigne 
porterent le riche present 
a marcadigas le roi gent 
quant il se furent arreé 
apres ce ont pou seiorné 
tant ont li uns l autre atendu 
que ensamble sont reuenu 
lors dist crompars qu il loeroit 
se chascun d aus s i acordoit 
que il meussent si a point 
qu il uenissent la a ce point 
que rois marcadigas fu nés 
ce seroit li mieudres d asses 
car trop grant feste celui iour 
font espaignol pour leur seignour 
et s a celui iour li rouuons 
le don que requerre uoulons 
ce iour plus tost le nous donroit 
que un autre iour ne feroit 
  la feste iert uraiement le sai 
tout droit le premier iour de may 
ce iour fu nés li rois d espaigne 
tout droit en cales en sartaigne 
pieca que i en sai la nouuele 
par un marcheant de castele 
qui en ma terre est repairans 
en mon pays uient tous les ans 
pour acheter singes et ours 
et marcheandises plusours 
ie lo que le facons ainsi  
dist melocandis   ie l otri 
aussi faz ie  dist baldigans 
  c est chose bien aferissans  
leur afaire ont apareillié 
que n i ont gaires detriié 
de leur pays si com moi samble 
murent li troi roy tout ensamble 
que uaurroit que ie uous diroie 
de leur uoie ne conteroie 
tant firent k en espaigne furent 
et se maintinrent com il durent 
et com a rois apartenoit 
marcadigas trouuerent droit 
ainsi com ai dit et conté 
en espaigne en une cite 
qui mout ert noble et bien seant 
et a non sebile la grant 
la ont marcadigas trouué 
le iour de sa natiuite 
pour ce grant ioie et grant baudour 
ot a sebile celui iour 
car li haut baron dou regne 
estoient illuec assamblé 
a ce tans a coustume auoient 
li grant seigneur que il faisoient 
de celui iour qu il erent né 
grant feste et grant sollempnite 
et pour ce grant feste faisoient 
li espaignol car mout amoient 
marcadigas lor bon seignour 
car sages fu et plains d ounour 
a sebile ot maint haut baron 
d espaigne et dou regne enuiron 
le iour que cil roi uinrent la 
aucuns mout s en esmerueilla 
pour quel raison uenu estoient 
en espaigne ne qu il queroient 
cleomades conme courtois 
ala encontre les trois rois 
atout grant plente de sa gent 
et mout les recut bel et gent 
et tres a point les honnora 
deuant son pere les mena 
qui mout grant ioie a son cuer ot 
de leur uenue quant le sot 
mout tres bel les sot receuoir 
car mout ot en lui de sauoir 
chascuns leur fist honnour et ioie 
plus que dire ne uous saroie 
chascuns regardoit a merueilles 
crompart qui auoit grans oreilles 
bouche et uisage et ieus et nes 
ot tels que mieus sambloit maufes 
qu il ne faisoit hom terriens 
de biau n ot en lui nule riens 
dont on se peust perceuoir 
ce uous di ie bien tout pour uoir 
de si diuerse taille estoit 
que chascuns s en esmerueilloit 
quant uirent lor lieu de parler 
deuant le roy uinrent ester 
cleomades les compaignoit 
comme cil qui tous biens sauoit 
melocandis premiers parla 
au roi et mout biau li moustra 
la raison pour quoi il estoient 
la uenu et que il queroient 
tout belement et par compas 
tantost ne li descouuri pas 
la chose qu il plus desiroit 
car mout a point parler sauoit 
quant au roi ot assez parlé 
si li dist   biau sire aporté 
uous auonmes de no pays 
trois ioiaus riches et soutis  
lors li deuise mot a mot 
quel force chascuns ioiaus ot 
et li rois les en mercia 
car les ioiaus forment prisa 
car mout firent bien a prisier 
dist baldigans   ie uous requier 
sans plus un seul don pour nous trois 
et ie le uous doing  dist li rois 
puisque uenu m estes ueoir 
or n espargniez pas mon auoir 
ne uile k aie ne chastel 
ne or ne argent ne iouel 
mais demandés hardiement 
car ie uous tenrai bien couuent  
quant crompars l ot tost respondi 
  sire la uostre grant merci 
liez nous auez fais et ioians 
car li dons est riches et grans 
sire que donné nous aués 
ainc si biau dons ne fu donnés 
maintenant uous deuiserai 
que ia plus n en atenderai 
quel don de uous auoir uoulons 
uos trois filles uous demandons 
pour ce sonmes nous esmeu 
de nos pays et ca uenu 
otroié aués no requeste 
drois est que la chose soit preste 
par quoi nous auez otroiié 
le don dont nous sonmes si lie 
quant uous plaira nous mousterrons 
les ioiaus que dit uous auons  
quant marcadigas l entendi 
mout courtoisement respondi 
bien uoit que on deceu l a 
mais ainc pour ce ne se mua 
de l otroi riens ne li greuoit 
fors crompars qui si lais estoit 
des autres se passast asses 
se li rois crompars ne fust tes 
que uous m aués oy retraire 
mais ce li torne a grant contraire 
  seignour  fait il   requis m aués 
don qui mout est de moi amés 
mais sachiez bien pas ne cuidoie 
que uous deussiez tele uoie 
aler que mes filles requerre 
uiles chastiaus tresors ou terre 
cuidai que auoir uousissiez 
dont i estoie ioians et liez 
si uous pri se uous tant m amés 
que de ce don me deportés 
ne l di pas pour ce sachiez 
k assez uaillans gens ne soiez 
mout ai oy de bien retraire 
et de uous et de uostre afaire 
mais ne uueil pas k en un seul iour 
aient mes trois filles seignour 
plus uolentiers se ie pouoie 
a trois fois la marieroie 
ne uueil pas en un iour passer 
ma ioie de les marier  
et cil dient   conmentqu il aille 
no don uoulons auoir sans faille 
car ce k en couuent nous aués 
creons bien que uous nous tenrés 
mieus uorriens estre tout troi mort 
que dou don nous feissiez tort  
et dist li rois   ie uous tenrai 
couuent puisque i en couuent l ai 
car ie ne uueil pas conmencier 
a mentir car trop lait mestier 
y a et cil qui le maintient 
a mauuaise teche se tient 
ne rois ne doit pas estre tes 
que il soit de mentir restés 
et chascuns s en doit bien tenir 
car laide chose est de mentir  
quant cil l oient ioie en ont grant 
le roi en uont mout merciant 
crompars s est un pou auant trais 
qui hideus ert et contrefais 
mais de clergie auoit grant non 
de marine a rouué le don 
car bien auoit enquis que ele 
estoit de mout loing la plus bele 
  rois  fait il   ie uorrai auoir 
uo mainsnee fille pour uoir 
l ainsnee ne uueil pas rouuer 
bon se fait d outrage garder  
et li rois n a riens respondu 
mout li desplot que si lais fu 
cil qui sa fille li rouuoit 
mais a enuis l en mentiroit 
lors a melocandis rouuee 
au roi marcadigas l ainsnee 
et la moienne baldigans 
qui mout ert bele et auenans 
com gent apensee et honneste 
firent sagement lor requeste 
a cleomades mout desplot 
mais pour ce que ses peres l ot 
otroié n i mist contredit 
fors tantk a conseil li a dit 
que de cel otroi mout li poise 
et li rois dist qu il s en coise 
car ce que en couuent leur a 
ce dist loiaument leur tenra 
s il ne l perdent par trayson 
ou par aucune mesprison 
  une autre fois me garderai 
d otroier don tantque saurai 
quel don on me uorra rouuer 
mais tart en sui a auiser  
dist cleomades   mout m anuie 
que cis hom a ce nes de truie 
doit auoir marine ma suer 
sachiez que mout me touche au cuer 
k ainc ne fu si bele riens nee 
ci a trop dure destinee 
a enuis m assentiroie 
se ie pour uous faire l osoie  
dist li rois   faire le conuient  
adont li consaus le roi uient 
que cleomades ot mandé 
au roi ont ensamble moustré 
qu il seroit bon c on essaiast 
les trois ioiaus et esprouuast 
pour sauoir se tel pouoir ont 
li iouel k entendre li font 
et li rois dist bon li sambloit 
et que bien raison y auoit 
a baldigans a li rois dit 
que il feissent sans respit 
les ioiaus iluec aporter 
ueoir les ueut et esprouuer 
et cil ne l ont pas detriié 
tout tantost i ont enuoiié 
et uns ualles trestout errant 
uint as filles le roi courant 
ces nouueles leur a contees 
ainsi qu il les ot escoutees 
ne leur dist pas qu il ne sauoit 
li quels la quele auoir deuoit 
forment en furent esmaries 
toutes trois sont de la parties 
en une chambre sont entrees 
et puis si se sont auisees 
qu eles en tel lieu se metroient 
que tout a plain ueoir porroient 
ceaus qui les auoient rouuees 
au roi leur pere et demandees 
lors fist chascune encoste un huis 
de son coutelet un pertuis 
nus ueoir ne les i pouoit 
et chascune par tout ueoit 
les trois rois uirent les leur pere 
pres de cleomades leur frere 
melocandis et baldigans 
chascuns leur sambla mout plaisans 
et courtois et de tel semblance 
que bien samblent gent de uaillance 
mais dou tiers sont en grant errour 
n i a cele n en ait paour 
quant eles le uirent si lait 
si hideus et si contrefait 
mout desiroient a sauoir 
la quele le deuoit auoir 
chascune grant freour auoit 
qu ele donnee ne li soit 
n i ot nule qui mieus n amast 
morir que ce c on li donnast 
ainsi par la chambre esgardoient 
les puceles tantqu eles les uoient 
aporter les riches ioiaus 
la geline et les pouciniaus 
et l onme de fin or massis 
ou mains rubis estoit assis 
et le cheualet de benus 
tel cheual ne uit ainc puis nus 
lors fu la royne mandee 
done ynabele la senee 
en la chambre le roi entra 
chascuns des rois la salua 
la royne mout sagement 
a chascun d aus son salut rent 
car mout ert courtoise et sachant 
un petit ot le cuer dolant 
dou don que otroié auoit 
li rois mais mout biau s en passoit 
son pense couuroit conme cele 
qui de maniere ert bonne et bele 
lors s assist li rois erranment 
et la royne et l autre gent 
quant par la chambre sont assis 
chascuns se taist mos n i fu dis 
lors a rois melocandis prise 
la geline d or et l a mise 
en la chambre trestout enmi 
et les trois poucins d or aussi 
et lor si s est d une part trais 
et chascuns se tint tout en pais 
car mout durement desiroient 
cil et celes qui la estoient 
cele merueille a esgarder 
lors conmencierent a aler 
tout quatre ensamble maintenant 
mais la geline aloit deuant 
aussi com se chascuns fust uis 
aloient ce leur fu auis 
quant alé orent ensement 
lors conmencierent doucement 
et tres plaisanment a chanter 
et si a point a acorder 
que ie ne croi c onques oye 
fust si tres plaisant melodie 
si que trestout s en esioirent 
cil et celes qui les oirent 
dist li rois   bien auons trouué 
melocandis en uerite 
k ains riens si uolentiers n oy 
ne si riche iouel ne ui  
melocandis a tous plaisoit 
et il et ce que fait auoit 
car mout ert biaus et bien tailliez 
et sages et bien afaitiez 
mout plot le roy et la royne 
et li poucin et la geline 
et cil qui les ot aportés 
fu et d aus et de tous loés 
  sire  ce dist cleomades 
  mout samble estre courtois et nes 
melocandis et de bon sens 
ma suer ait c est bien mes assens 
de cestui me tieng a paié 
ie redout mout pieur marchie 
uoire  ce dist marcadigas 
  et si ne tient pas terre a gas 
car il est rois de barbarie 
qui est assez grant seignorie 
mout me samble bien emploiez 
li dons qui li est otroiez 
alez portez li de par moi 
sa demande ie li otroi  
quant done ynabele l entent 
au roi dist que bien s i assent 
et bien li plaist que sa fille ait 
puisque il l en a le don fait 
et cleomades maintenant 
li dist deuant tous en oiant 
que ses peres li a donnee 
sa fille qu il a demandee 
  de tout la uous a otroiie 
et bien la tient a emploiie 
aussi fait ma dame ma mere 
puisqu il plaist ainsi a mon pere 
et ie m i assent bien aussi 
puisqu il plaist a mon pere ainsi 
elyador aurez l ainsnee 
puisque auez cele rouuee  
et melocandis enclina 
uers le roi et l en mercia 
liez fu car bien y ot raison 
en son cuer fu ioie en saison 
quant elyador entendi 
que cis auoit l otroi de li 
mout en fut lie en son corage 
car bien set que dou mariage 
de li et dou lait roi crompart 
estoit ele quite a sa part 
a pou que ne failli li cuers 
de grant paour a ses deus suers 
si par furent en grant effroi 
pour maistre crompart le lait roi 
lors passa auant baldigans 
qui mout fu biaus et auenans 
et dist au roi   ie uous present 
cest home d or par tel couuent 
que se nus uers uous pourchacoit 
trayson tantost tromperoit 
n a nului de uostre lignie 
si fais est il n en doutez mie 
et iert de ce soiez certains 
tantqu il sera entre uos mains 
et s a un autre le donnés 
a celui resera tous tes 
tous iours pour celui trompera 
qui uers lui conme sien l aura 
ce uous uueil ie pour uoir iurer 
ne l puis ore autrement prouuer  
et li rois dist bien l en creoit 
et que sa fille li donroit 
done ynabele de celui 
n ot au cuer ire ne anui 
et a ce auoit bien raison 
car assez estoit riches hon 
de grenate fu rois et sire 
ainsi l ai pour uoir oi dire 
feniadisse li otroie 
li rois et cil en a grant ioie 
le roi en encline et mercie 
or ne fu pas marine lie 
c or cuide ele bien entresait 
que li lais rois a fenme l ait 
s en fu si de duel acoree 
k a la terre chei pasmee 
et ses serours la releuerent 
et doucement la conforterent 
mais confors n i ualoit noient 
qu ele se pasmoit si souuent 
que c ert pitez a esgarder 
ne la pouoient conforter 
ses sereurs qui mout s en penoient 
mais a chief uenir n en pouoient 
et elyador conme sage 
enuoie a son frere un message 
que a li uiengne tost parler 
hasteement sans arrester 
cleomades i uint errant 
et quant il sot le couuenant 
pour quoi sa suer ploroit si fort 
si li dist qu ele se confort 
et qu ele ne s esmait noient 
car il fera s il puet conment 
li rois crompars pas ne l ara 
a son pouoir s en penera 
  aincois  fait il   uous reponroie 
et metroie hors de la uoie 
la on ne uous porroit trouuer 
que le deussiez espouser  
de ce que cleomades dist 
marine un petit en souzrist 
triste ot esté et esploree 
mais ce l a mout reconfortee 
que cleomades dit li a 
que crompars pas ne l auera 
mais un petit trop longuement 
tinrent iluec lor parlement 
car entruesque il la estoient 
et marine reconfortoient 
parla rois crompars en tel point 
si sagement et si a point 
que rois marcadigas li a 
otroié que marine aura 
le cheual ot ia receu 
marcadigas et retenu 
et tant auoit li rois raisnié 
a la royne et conseillié 
que ele li auoit graé 
que il feist tout a son gre 
et qu ele bien s i assentoit 
puisque faire le couuenoit 
ne uous puis pas tout deuiser 
leur paroles ne raconter 
tant firent qu il orent tout troi 
de roi marcadigas l otroi 
dou don qu il leur auoit promis 
si que ia ot leur ioiaus pris 
et quant cleomades le sot 
au plus tost que il onques pot 
uint a son pere tout irés 
mais come sage et auisés 
sot bien couurir ire et anui 
quant il en auoit point en lui 
deuant son pere uint ester 
mout tres bel li prist a moustrer 
a conseil que ne l oy nus 
fors il et ses peres sans plus 
et sa mere qui tant l amoit 
que plus amer ne le pouoit 
  sire  fait il   mout me merueil 
ou uous preistes tel conseil 
qui otroiastes a nul fuer 
a ce roi marine ma suer 
qui tant est bele et debonnaire 
que nature la sot mieus faire 
et rois crompars par est si lais 
si hideus et si contrefais 
que ie croi que se ele l a 
k a nul iour mais ioie n aura 
ains morra de duel ce sachiez 
et ce seroit trop grans meschiez 
c onques ne ui iour de ma uie 
plus bele ne mieus ensaignie 
et uous en aués fait le don 
a ce roi qui est sans raison 
ie ne sai a quoi teus hom uaille 
n est pas hom ains est deuinaille 
n est drois que si laide figure 
ait si tres bele creature 
a enuis m i assentiroie 
se ie pour uous faire l osoie 
maintenant sui de li uenus 
ains si grans duels ne fu ueus 
qu ele a demené puis ce di 
que ceste nouuele entendi 
ie uous pri se uous tant m amés 
que ma suer pas ne li donnés 
se pour moi le uoulés laissier 
mout uous en uorroie priier  
dist marcadigas   ie li ai 
otroié et ie li tenrai 
car drois rois ne doit pas mentir 
pour ce li uorrai ie tenir 
couuent quek auenir m en doie 
car pour riens ie n en mentiroie 
autrement feroie ie mal 
et s ai receu son cheual 
n en puis par droit arriere aler 
se ne me uueil deshonnorer  
dist la royne   biaus dous fis 
mout deuriez uouloir a enuis 
que mon seigneur fust reprouué 
que il eust fait faussete 
onques ne menti a nului 
et non fera il a cestui 
puisque auenu est ainsi 
couuent leur tiengne ie l en pri 
tous iours reprouué nous seroit 
s en menconge trouuez estoit  
quant cleomades entendi 
le roi mout li desabeli 
et plus pres dou cuer li toucha 
que par semblant ne demoustra 
  sire  ce dist cleomades 
  ne sauons se cil cheuales 
est teus qu il nous fait entendant 
a tout le mains sachiez auant 
se ce est ueritez ou non 
qu il par ait de ma suer le don  
et li rois dist bien li plaisoit 
et k a esprouuer s assentoit 
lors fu li rois crompars apelez 
qui estoit bocus et pelez 
bien uoit au samblant dou uisage 
cleomades k au mariage 
ne s assent pas bien ce li samble 
tous li cors de freour li tremble 
bien pense qu il s en uengeroit 
s en aise et en lieu uenoit 
cleomades dist que sauoir 
ueut dou cheual se tel pouoir 
a en lui conme dit leur a 
dist crompars   uous le saurez ia 
et se uous uoulez esprouuer 
le cheualet et sus monter 
assez tost saurez uraiement 
se ie di uoir ou se ie ment 
et se trouuez sui en menconge 
i otro c on me face uergongne 
car ie l arai bien desserui  
dist cleomades   ie l otri 
sus monterai conmentqu il aille 
ce uous ai ie en couuent sans faille 
tout maintenant essaierai 
le cheual plus n arresterai  
de ce mot fu crompars mout liez 
car bien pensoit c or iert uengiez 
de cleomades se il puet 
car de cuer la ueniance uuet 
car mout crueus et fel estoit 
sa facon par droit le deuoit 
et lors li tromperes trompa 
pour ce que rois crompars pensa 
uers marcadigas trayson 
de la trompe oyrent le son 
cil qui la assamblé estoient 
mais mout pou garde s en prenoient 
que crompars eust enpensé 
uers cleomades cruaute 
au trompeeur petit penserent 
et legierement s en passerent 
pour ce que cil qui marchissoient 
entour aus leur sougit estoient 
et pensoient k a la mellee 
uers aus n aroit nus rois duree 
pour ce le laissierent ester 
n i orent cure de penser 
qu il ne doutoient que nus hon 
leur osast faire desraison 
le cheual mainent en la court 
et chascuns i ua et acourt 
pour sauoir se ainsi iroit 
cis cheuaus que crompars disoit 
sele y ot bonne et bien seant 
de benus forte et bien tenant 
et estriers tels et si faitis 
que s uns grans hom ou s uns petis 
i montast trestout a droiture 
fussent a point et a mesure 
frain y ot tel qu il conuenoit 
et k a tel cheual aferoit 
marcadigas dist a son fill 
qu il sache s il y a perill 
aincoisque il soit sus montés 
dist crompars   sire n en doutés 
que iamais ne se uerseroit 
cis cheuaus ains ua tous iors droit 
teus est li cheuaus sans mentir  
cleomades ne uolt soufrir 
que nus sus le cheual montast 
ne la grant merueille essaiast 
fors il il est montez 
et crompars est auant passez 
au front dou cheual uint tout droit 
une cheuillete y auoit 
un petitelet la tourna 
et li cheuales s en ala 
si tres tost que cil qui le uirent 
mouuoir assez tost le perdirent 
ne sorent qu il fu deuenus 
s en fu chascuns tous irascus 
dist marcadigas a crompart 
  faites retourner ceste part 
le cheual trop est esloigniez 
il me samble assez essaiez 
ie ne quier que on plus l essait 
sire  dist crompars entresait 
  ie n ai pouoir dou retorner 
car i oubliai a deuiser 
a cleomades au partir 
conment il porroit reuenir 
ne m en souuint s en fu alés 
mout en sui de cuer tormentés 
tant en ai grant ire et contraire 
que ne le porroie retraire 
biaus amis  dist marcadigas 
  ne sai se uous dites a gas 
ou a certes mais par ma loi 
ne par la foi k a mon fill doi 
se cleomades tost ne rai 
griement a soufrir uous ferai 
car mais de prison n isterés 
si sera ici retornés 
cleomades li miens chiers fis 
de ce poués estre tous fis 
par l onme d or sauoir puet on 
k enuers moi pensiez trayson 
par son tromper le sai et uoi 
mais trop a tart m en apercoi 
bien me doit torner a anui 
que si mal apensés en fui 
que uous meismes n essaiastes 
le cheual que uous me dounastes  
toute la gent fu tormentee 
qui la endroit ert assamblee 
car bien cuident auoir perdu 
celui qui tant leur a ualu 
par parole mout se desfent 
crompars mais ne li uaut noient 
car il fu menez en prison 
tantost sanz point d arrestoison 
dolans fu quant il ot empris 
ce pour quoi espaignol l ont pris 
uolentiers se repentesist 
de son malice s il pouist 
pour ce se fait bon auiser 
a com fait chief on puet torner 
de la chose ains c on l ait emprise 
qui lui et s onnour aime et prise 
bien en doit chascun souuenir 
qui a honeur bee a uenir 
pour cleomades demenoient 
grant duel et mout le regretoient 
bien le deuoient regreter 
car a son tans n auoit nul per 
k en lui ot ce sachiez de uoir 
kank en cheualier doit auoir 
si com de sens et de ualour 
et de gentillece et d onnour 
et de uigour et de pouoir 
et de tous biens au dire uoir 
ie ne uous saroie pas dire 
le grant duel ne le grant martire 
que menerent ses trois serours 
pasmees en lermes en plours 
les enporta on toutes trois 
marcadigas com sages rois 
confortoit ses files et lui 
nepourquant se nus ot anui 
corelment il l auoit si fort 
qu il se haoit plus uif que mort 
et nepourquant si sagement 
confortoit et lui et sa gent 
que nus hom le pouoit plus faire 
car mout fu de tres bon afaire 
la royne fist duel si fort 
que au sien duel n ot nul confort 
sa maisnie l en ont portee 
en sa chambre toute pasmee 
et l ont desus son lit couchie 
triste et dolente et esmarie 
tost fu de ioie en duel muee 
la gent qui la ert assamblee 
mout fu melocandis dolans 
aussi fu li rois baldigans 
conseil prirent que il iroient 
au roi et si s escondiroient 
entre aus deus de celui mesfait 
que li rois crompars auoit fait 
ainsi le firent que uous di 
marcadigas leur respondi 
que nul mal gre n es en sauoit 
ne riens ne leur en demandoit 
ains se tenoit d aus a paié 
et cil l en ont mout merciié 
dist baldigans   puisque uous dites 
que chascuns de nous en est quites 
et que riens ne nous demandés 
de ce mesfait dont nous donnés 
le don que nous auez promis  
dist marcadigas   biaus amis 
droit a en ce que dit aués 
dou don ne quier estre quités 
puisque en couuent le uous ai 
mais dusqu atantque ie saurai 
de mon fill aucunes nouueles 
ne sai le quel laides ou beles 
ne uous porrai tenir couuent 
quar ie cuit bien certainement 
que mes filles de duel morront 
se eles leur frere ne ront 
