plaist uous oir bons dis et biaus 
ki sont d auctorite nouuiaus 
essample sont tuit ueritable 
n est mie mencoigne ne fable 
anchois sont merueilles prouees 
plus fieres ne furent trouuees 
si les uous uoel dire briemant 
sans lonc prologe metre auant 
romans aués oi adies 
les uns boins les autres maluais 
de chiaus ki s ont atrait de songes 
de losenges et de menchoignes 
mais chou fait lon pour gaegnier 
et beneois soit le mestier 
ki bien uest et paist son signor 
et le maintient a grant honor 
neis li rois n en porte plus 
ki de la terre est au desus 
fors uiandes cheuaus et dras 
si en est il molt souuent las 
asses aués oi chancons 
et lons respis et nouuiaus sons 
dire fables et rotruenges 
bieles paroles et losenges 
lais de rotes et de uieles 
et autres melodies bieles 
et bien aués oi conter 
com alpheus ala harper 
en infier por sa femme traire 
apolins fu si deboinaire 
k il li rendi par tel conuent 
s ele ne s aloit regardant 
femme est tous iors plainne d enuie 
regarda soi par mesproisie 
il n est occise ne dolour 
ne tempeste ne tenebrour 
que par femme ne soit uenu 
maint maluais plait en sont meu 
et bien aués oi la somme 
por coi femme sot plus que homme 
et com ele uenki par plait 
a romme les saige tous siet 
iadis a romme fu uns rois 
ki molt fu sages et cortois 
cil ot nom uaspasianus 
des autres rois fu au desus 
toute romme en sa main tenoit 
et quanque de cha mer auoit 
de loial linage fu nés 
ses pere ot nom matusales 
ki nuef cens ans et dis ueski 
ne onques n ot le poil flori 
bien sot le terme de sa uie 
par les ars de la prophetie 
il dist ia maison ne feroit 
quant plus longhement ne uiuroit 
uaspasianus fu molt biaus 
malades deuint et mesiaus 
si que les deus iex em perdoit 
et nule goute n en ueoit 
el nes par auoit tel dolour 
ke les gens en orent paour 
il prist des iuis la uenianche 
qui de diu orent fait uiutanche 
ki dedens la crois le penerent 
et d un glaiue son cors perchierent 
i l occirrent a molt grant tort 
quar n auoit pas desierui mort 
les la crois une dame auoit 
ki molt bonne esperanche auoit 
ele auoit non cilofida 
ki le saint sydoine fila 
ou ihesus fu enuolepés 
quant el sepulcre fu passés 
ele et sa mere le uendirent 
a ioseph puis li retolirent 
ses ieres li coururent rendre 
onques denier n en uolrent prendre 
quant sorent que mis i seroit 
li fils diu ki occis estoit 
s en essuerent par amour 
les plaies au douch creatour 
une uois del ciel si li dist 
que tost de cha la mer uenist 
a uaspasiien droit a romme 
car en lui auoit molt prodomme 
et li deist de maintenant 
de par le diu commandement 
que mer passast por diu uengier 
ciaus qui l firent crucefiier 
ele le fist deliurement 
quant ele oi le diu commant 
a la mer uint dedens entra 
que nef ne batiel n i trouua 
molt fu cortoise la meschine 
ki par desus la mer chemine 
et dameldiex tant li aida 
c onques son soler n i moilla 
ains si mostra dex sa uertu 
le glorious pere ihesu 
a romme uint il a trouué 
le roi malade et bocheré 
la puciele le salua 
et maintenant l araisonna 
par grant douchor et par amour 
k il aut uengier le creatour 
que giui ont crucefiié 
a grant tort et a grant pechie 
et il respont com deboinaire 
 biele amie ie ne l puis faire 
car ie n ai point de la ueue 
une dolours le m a tolue  
et ele dist en audienche 
 et dont n as tu bonne creanche 
or fai maintenant sans essoigne 
siter tes iex a ces sydoine 
car au cors ihesu le touchai 
et ses plaies en essuai 
un petit en ai aporté 
il est en l autre enuelopé  
quant li rois ichou entendi 
desor son nes son doit tendi 
lors iura dex en cui creon 
 mar le penserent li glouton 
qui diu ont si contraliié 
tuit seront et pris et liié  
si tost com li rois ot iuré 
et au sydoine ot adesé 
de maintenant ot sa ueue 
car dameldex li a rendu 
isnielement sailli em pies 
signor sachiés que molt fu lies 
 auois  s escrie  or n i a plus 
bien sai que ch est li rois ihesus  
lors passa mer por diu uengier 
chiaus qui l firent crucefiier 
li rois les iuis tormenta 
et molt malement les mena 
occirre les uoloit ou pendre 
ardoir en feu ou metre en cendre 
mais ne l oserent esgarder 
li prophete ne endurer 
que pour diu fust nus hom occis 
pour itant furent en nes mis 
mais ains n i orent auiron 
mas gouurenail ne riens del mon 
lors les aqueillirent li uent 
et li ore et li tourment 
si ariuerent es contrees 
dont les cites furent peuplees 
une estoile en flandre ariua 
dont toute la terre peupla 
l autre est en espaigne courue 
dont la terre en est reuestue 
quant li iuif ont les castiaus 
et en lor mains ont lor plus biaus 
c est grans pechies et grans uiltes 
qui sont en la crestiiente 
li rois remest en sa contree 
qui riche fu et estoree 
femme prist de molt haut parage 
fille estoit au duc de cartage 
en cel pais n auoit plus biele 
tous iors fu sa coulours nouiele 
le premier an ot un enfant 
asses courtois et auenant 
li rois l ama et le tint chier 
a sa loy le fist presignier 
la gent estoient d autre sens 
coustume estoit a icel tans 
que ia uarles n i fust leués 
tant que treise passés 
fors presigniés estoit 
adont les treise ans atendoit 
lors s ert auques issus d enfanche 
et si entendoit sa creanche 
sour fons estoit regenerés 
d oile et de cresme estoit sacrés 
si parin ne parloient pas 
pour lui a cel ior n ert pas gas 
de sa bouche au prestre disoit 
que saint batesme requeroit 
lors ert leué molt aceptable 
quant il renoient le dyable 
les gens erent or d autre sens 
coustume estoit a icel tens 
que fils al roi bien le uous di 
par femme a duc estoit norri 
l enfant au duc quant estoit nés 
a femme a conte estoit liurés 
l enfant au conte a castelainne 
ia ne l baillast nule uilainne 
l enfant al signor del castiel 
redeualoit un eschamiel 
la femme au noble uauasour 
le nourrissoit par grant amour 
l enfant au uauasour cortois 
nourissoit la femme au borgois 
l enfant au borgois descendoit 
femme a uilain le nourissoit 
l enfant au uilain estoré 
a la femme au poure ert liuré 
illuec si prennoient estal 
que ne pooit aler aual 
lors estoit droite la lignie 
mais or est forment abaissie 
c une femme toute coursal 
nourri le fil d un amiral 
quant il de li prent noureture 
sentir se doit de la nature 
drois est que li fils a la chate 
prenge la sorris et la rate 
por chou sont tuit apulenti 
li gentil homme et li onni 
poi en trait a bonne nature 
che fait la fausse noureture 
quant uns haus hom a un enfant 
soutil cortois et auenant 
lors deuroit une gentil femme 
querre entour lui par tout le regne 
se li fesist l enfant baillier 
pour bien norrir et ensaignier 
mais par foi che ne fait il pas 
ses maluais cuers li taut li las 
ains fait querre une camberiere 
u une chaitiue bregiere 
la plus poure k il puet trouer 
por le petit loier donner 
a cheli est l enfant baillié 
estes le uous apulingnié 
ia puis n ert iors par saint helainne 
que ne n ait mie lasche uainne 
tel gent firent faire palis 
et bares et pons tourneis 
molt a haut ordre en cheualier 
ia ne deuroit a son mangier 
porte clore ne huis fremer 
ne sa table a homme ueer 
cheualiers fausse molt ses loys 
quant il prent fille de borgois 
com erent larghe si enfant 
quant il ert demi marcheant 
et li remenbre del mestier 
que ses ayous fu regretier 
hui mais porois romans oir 
qui a toute gent doit plaisir 
n est mie estrais de faussete 
anchois est fine uerite 
hui mais porois oir la somme 
par coi femme sot plus que homme 
que as siet sages estriua 
et par son art tous les mata 
au sesme fu la dame morte 
que uous une auenture forte 
l empereres en fu iriés 
a grant painne sera mais lies 
tuit li cheualier le plouroient 
et molt forment le regretoient 
car franche estoit et deboinaire 
n auoit talent de nul mal faire 
eglise amoit sour toute rien 
et la poure gent faisoit bien 
les ueues femmes houneroit 
et les orphenins aleuoit 
cui caut quant ele fu finee 
qu en poi d eure fu oubliee 
li uif au uif li mort a mort 
n i ueons mais autre confort 
l empereres fu molt senés 
les siet sages auoit mandé 
qui a romme a cel tans estoient 
et tout le sens del mont sauoient 
a lui uinrent sans demouree 
cis rois estoit de tel pensee 
et si estoit de si grant ire 
que nus hom ne l osoit desdire 
se il s airast a un homme 
trestout l auoir ki fust a romme 
n en presist pas por acorder 
ains le fesist si atorner 
que tous les iors de son uiuant 
en fu pires ie uous creant 
en constantinoble uenoient 
li siet sage et descendoient 
en la plache desous un pin 
amont sour le palais marbrin 
en sont li siet sage uenu 
li rois les a reconneu 
il les a lues baisié tous siet 
et molt grant ioie lor a fait 
 bien uigniés uous  dist il  signour 
molt ai eu au cuer irour 
car i ai la roine perdue 
miudre dame ne fu ueue 
onques de li n oi que un oir 
de chou ai ge molt le cuer noir 
n a ke siet ans biaus ualetons 
mais par amours uous requerons 
que uous le mennois por aprendre 
des ore mais doit bien entendre 
a l escole soit mis cest mars 
et l aprendés des siet ars 
i en penserai si del merir 
ne uous en deurois repentir  
dist bacillas premierement 
 rois i en ferai uostre talent 
dedens siet ans li aprendrai 
trestous les boins sens que ie sai  
dist lentulus  molt bien uous oi 
de cest oeure dirai un poi 
i en ferai plus bons rois amis 
dedens sis ans l arai apris 
trestout mon sens che n est pas gas 
et la clergie bancillas  
dist cathons  et iou en cinc ans 
que maistres sera et sachans 
de sauoir aus dex et del mien 
sire rois n en doutés de rien  
dist malquidas  et iou en quatre 
ne ia ne le conuenra batre 
ne ia de uerges atouchier 
de chou me puis bien afichier 
et iou en trois  che dist iesses 
 ia li enfes n iert si engres 
ne li aprenge bien l os dire 
le sens as quatre et le mien sire  
en apries cel gesses respont 
damnas ki estoit uiex et blont 
 et iou en deus li aprendrai 
chou k il seuent et que ie sai 
et iou en un  che dist berous 
 de che molt bien uanter m en os 
aprenderai au ualeton 
quanques entre nous siet sauon 
les uos merchis  che dist li rois 
 ia ne l bail as deus ne as trois 
mais a trestous communamment 
et uous em proi molt douchement 
chascons de uous i mete painne 
trestous les iours de la semainne 
i en penserai si del merir 
ne uous en deurois repentir  
li rois les fist molt enorer 
et ses tresors abandonner 
au partir baisa son enfant 
et en souspira molt forment 
de sa maison li baille un maistre 
qui tous iors li sera a destre 
ki a escole le menra 
de trop mangier le gardera 
a lui aprendre a parler 
et gentil homme a honerer 
et od lui sera au couchier 
et au uestir et au cauchier 
congie prendre si s en tornerent 
tout droit a romme s en alerent 
a escole ont cel enfant mis 
et molt boinement l ont apris 
cascuns des sages l ot un moys 
et li aprendent des uies loys 
et en apries de la nouuiele 
qui asses li sambla plus biele 
pour la presse qui estoit grant 
que n i entendist li enfant 
en un uregie font une tour 
asses plus blanche d une flour 
li siet art i furent escrit 
li enfes toute iou i uit 
illuec aprist il le grant sens 
et deuint bons fusesiiens 
les ars aprist d astrenomie 
de tout son sens ama clergie 
il aprist l art de ingremanche 
de l aprendre forment s auanche 
il sot tout le courre des uens 
des estoiles les elimens 
et si gardoit bien en la lune 
et si en disoit la fortune 
il sot de la dyaletike 
et si sot les chans de musike 
baucillas le uolt asaier 
une nuit l auoit fait uiller 
au matinet fu amati 
couchier l ont fait si s endormi 
sos li firent son lit leuer 
fuelles de rue desous bouter 
lors s esuilla garda as ars 
enuiron lui de toutes pars 
bien uit que il estoit hauchiés 
de la maiste aprochiés 
leua sa main si se saigna 
dant baucillas en apiela 
 maistre  dist il  il m est auis 
si m ait dex et sains denis 
que cist palais est remués 
ou li ciels est uers moi clinés  
lors sorent bien que de grant sens 
les passeroit en poi de tans 
quant il de tant s apercheuoit 
comme la fuelle espesse estoit 
un poi uous lairons a ester 
au roi uous uolrons retorner 
l emperere ot le cuer dolent 
sa femme regreta forment 
il fist pour li messe chanter 
et abbeyes estorer 
nolt s esmerueillent par le regne 
k il ne prennoit une autre femme 
consile en tinrent li baron 
a un geudi de rouuison 
 sire  font il  merchi pour de 
le glorieus de maiste 
ne poriiés longhes garir 
ne chaaste ensi tenir 
car uous estes de biel eage 
prendés femme de haut parage 
se uous en auiiés enfans 
uos fils ainsnes seroit manans 
ki lor poroit donner adies 
riches hounors et grans palais  
tant li dirent que il le fist 
et a un dyable se mist 
c on deust pendre par la geule 
d enghien et d art sauoit plus seule 
que la femme au roi constentin 
la salemon ne la fortin 
ne la femme artu de bretaigne 
ki tant sot de male bargaigne 
que par son enghien porcacha 
comment murdres enuenima 
li rois n a pas la dame prise 
mais ceste lui par tel deuise 
qu ele deuint dame et signor 
ele a souspris l empereor 
len deuroit l omme lapider 
ki sa femme lait trop monter 
au roi uinrent souent nouieles 
de son fil ki li samblent bieles 
qu a romme n auoit tel meschin 
ne qui parlast millor latin 
et la roine li disoit 
pour coi ses fils ne s en uenoit 
 ia fust il miels en cest pais 
que a romme che m est auis 
et si ueist cheualeries 
et apreist des cortoisies 
or est en une tour enclos 
a tous iors mais sera plus fos  
dex le confonde et saint engnien 
qu ele ne l disoit pas por bien 
tant dist au roi son fil manda 
trois messages i enuoia 
qu a la toussains a lui en uiegne 
et bien gart que riens ne l detiegne 
ses maistres en amaint od soi 
et che saichent il bien par foi 
que il lor rendra leur seruiche 
molt larghement a lor deuise 
li message atant s en tornerent 
et en lor chemin s en entrerent 
a romme uinrent li message 
la ou estoient li siet sage 
molt bonnement les saluerent 
et la parole au roi conterent 
 l emperere par nous uous mande 
cinc cens salus et si commande 
que li enuoiés son enfant 
de lui ueoir a grant talent 
car les siet ans a bien contés 
molt uous donra grans richetes  
quant l oirent molt s esfreerent 
l empereour molt redouterent 
dist baucillas  quel le feron 
li rois mande cest ualeton 
s il n est a son talent apris 
d une chose sui ge bien fis 
ke il nous fera tous destruire 
a lui ne se puet nus deduire 
oir deurions et ueoir 
s il est auques de grant sauoir  
trestout siet ensi estriuerent 
et en un uergie s en entrerent 
illuec s asirent les a les 
car chascuns d iaus fu esfreés 
ne uentoit pas l air fu em pais 
el ciel pert estoiles adies 
gentillus amont regarda 
enuers le ciel son uis torna 
et uit la lune ki fu biele 
tout enuiron larghe roele 
merueilles uit fist un souspir 
les autres sages fist fremir 
 signor  dist l enfes  regardés 
en cele lune ministrés 
c est grans signes que iou i uoi  
lors dist anchilles  par ma foi 
d une chose sui iou certain 
se li enfes s en uait demain 
tel chose oiant le roi dira 
par coi premiers occis sera 
et nous autres che n est pas gas 
en remorrons isniellepas  
lors enuoient por le meschin 
et il uint a iaus el gardin 
molt fu cortois et afaitiés 
deuant iaus s asist a lors pies 
dist gentillus  par saint marchel 
mar uous ueismes damoisiel 
l empereres uous a mandé 
sa gent sont en cele cite 
k a lui alois a ceste feste 
k a la toussains tenra honeste 
et nous auoec aussi le mande 
et ainsi faire le commande 
mar ueismes ta noureture 
molt nous sera et aspre et dure  
dist li enfes  signor pour coi 
si m ait dex che poise moi 
se li rois ne uous uoloit rendre 
le seruiche de moi aprendre 
se ie puis estre empereour 
chascun de uous donrai honor  
et il respondent trestout siet 
 biaus dous amis autrement uait 
regardés lassus en cel air 
ués cel chemin ki uient d ynfier  
li damoisiaus amont garda 
enuers le chiel son uis torna 
la lune uit ki estoit biele 
tout enuiron larghe roele 
merueilles uit fist un souspir 
les autres sages fist fremir 
 signor  dist il  ueraiement 
ie uoi hideus encombrement 
s a la court uois u sui mandés 
ic est ore la uerites 
tel chose oiant le roi dirai 
par coi le chief premiers perdrai 
et uous autre che n est pas gas 
en remorrois isniellepas 
mais ie reuoi de l autre part 
mon sauuement la ou i esgart 
en chele petite estoilete 
or esgardés comme ele est nete 
se ie me pooie tenir 
d omme acoler et de ioir 
ke ie de siet iors ne parlaisse 
ne nul homme n araisonnaisse 
par tant me poroie sauuer 
et moi et uous bien eschaper  
chil esgardent l estoile uirent 
et lor sauuement i coisirent 
dist baucillas  uous estes maistre 
comment pora ceste chose estre 
quant li rois uous araisnera 
et il parole n en traira 
pour chou que uous tornés de nous 
si m ait dex le glorious 
dira que tu uiels sormonter 
couronne en son uiuant porter 
adont nous fera tous destruire 
k a lui ne se puet nus deduire 
signor  dist l enfes  ie tairai 
et bien le uous deuiserai 
saués uous or que uous ferois 
auoecques moi uous en uenrois 
ne uenrois pas en constentin 
ains remanrois a saint martin 
el borch de cha ki molt est gent 
illuec prendrois heberghement 
et ie irai en la cite 
auec iaus par cui sui mandé 
tes gens i a ki m aideront 
et tes i a ki me nuiront 
et ma marastre me nuira 
a son pooir me greuera 
et me metra sore la rage 
et me querra molt grant hontage 
bien sai que ie serai iugiés 
et de la mort molt aprimiés 
ne uenés mie tuit ensamble 
de la paour li cuers me tramble 
chascuns de uous uigne a son iour 
que ne soiés mie en errour 
anchois soiés bien porpensé 
et en uos cuers bien proposé 
si sui iugiés a desraison 
que uous truisiés tele ochoison 
que me fachois cel ior passer 
ne me laissiés pas tormenter 
a l uitisme iour parlerai 
et uous tous siet deliuerrai 
car onques ne fu l auenture 
tant pesante ne ainc si dure 
que len ne puisse trestourner 
qui en la lune set garder  
tuit respondent communalement 
 nous en ferons uostre commant  
adont se uont apparillier 
chascons sages mena soumier 
si les cachierent de richece 
car mener uolront grant nobleche 
que hons ki est poures d auoir 
a grant painne fait son uoloir 
il mainnent biele compaignie 
et molt riche bachelerie 
clers cardounaus et autre gent 
as cheuaus furent plus de cent 
au partir esmerent lor uoie 
or gart cascuns k il ne foloie 
la uegille de la toussains 
de contentins oe les sains 
en l eglise sainte sophie 
molt par i a riche abbeye 
en l abbeie a grant tresor 
car li bachin i sont tuit d or 
ki sont sor les lampes pendus 
che dient cil qu es ont ueus 
k es poroit uendre par raison 
l auoir ualent de monbrison 
li bors de saint martin fu biaus 
moignes i a grans tropiaus 
li siet saige i hebregierent 
dedens le borch et aaisierent 
l enfes les maistres apiela 
et deuant iaus agenoilla 
 signor  dist il  g irai auant 
ne m oubliiés por saint amant 
pensés de uenir a droiture 
la pute gent uous corront seure  
dist baucillas  il est en uous 
si m ait dex le glorious  
dist li enfes  ains est en de 
le glorieus de maiste 
ne me metront tant a escole 
que ia de moi traient parole  
molt furent cortois li siet sage 
il apielent les trois message 
 signor  font il  auant irés 
uostre signor en conduirés 
ne dites pas que soions chi 
bien nous celés uostre merchi 
l empereour nous salués 
nous li mandons uous li contés 
que por diu de rien ne s esfroie 
k il onques oie ne k il uoie  
cil respondent  bien le dirons 
et uostre message ferons  
atant s en tornent li meschin 
et se sont mis au grant chemin 
l enfes auoec chelui ala 
a cui ses peres le liura 
au damoisiel dist en oiant 
 enuoiés auant un serghant 
dira au roi que uous uenés 
si en serois plus honerés 
quant la nouuiele en ert seue 
communalment parmi la rue 
contre uous uenra la commune 
ki au cop del cros saint aune  
l enfes a dit com deboinaire 
 uo plaisir sire doi bien faire 
errés et si soiés haitiés 
gardés hui mais ne m araisniés  
leua sa main lors se saigna 
le parler a itant laissa 
li messagiers s en est tornés 
sor son bon cheual est montés 
a la cite en uint errant 
uaspasiien trouua seant 
en l enclostre sainte souphye 
enuiron lui grant baronie 
li messages descent a pie 
que plus n i auoit atargié 
del roi s aprime si l apiele 
ia li dira bonne nouuiele 
 sire  dist il  soiés molt lies 
et baus et ioians et haitiés 
car uostre fils uient chi de romme 
en cest siecle n a plus sage homme 
ie l laissai de cha saint martin 
il est au fraine au grant chemin 
alés encontre faites ioie 
n a si biel homme iusqu en troie  
li rois saut sus en son estal 
il escrie  cha mon cheual  
et li seruant li apresterent 
en la plache li amenerent 
tout premiers est montés li rois 
od lui cheualiers et bourgois 
clerc cardonnal et autre gent 
li saint sonnerent hautement 
les rues font encortiner 
flors espandre et enpiumenter 
les pos emplirent de brasier 
encens dedens et flamboier 
li iougleour uont uielant 
et les borioises karolant 
grant ioie font por le signor 
tout reuertira a doulour 
l empereres s est auanchiés 
et od lui maint baron prisiés 
et uait encontre son enfant 
car del ueoir a grant talant 
li uarles a le roi ueu 
au uisage l a conneu 
molt fu cortois et afaitiés 
contre son pere cort a pie 
li rois par la main l auoit pris 
car il ert ses carneus amis 
de maintenant le uolt baisier 
de chou ot il grant desirier 
mais li enfes guenchi le wis 
lors fu li rois espoeris 
 dex  dist il  espirital 
sainte marie uirginal 
molt m esmerueil de mon enfant 
ki me mostre si lait samblant 
biaus fils  dist il  parlés a moi 
ie sui uostre pere li roi  
l enfes ne li a mot sonné 
anchois li a le chief cliné 
tuit li cheualier l araisnierent 
onques parole n en sachierent 
adonc remerent li haut cri 
et tuit en furent esbahi 
lors ueissiés duel demener 
poins detordre cauiaus tirer 
et si s en tornerent plourant 
cil ki uinrent ioie faisant 
au roi ont parlé li message 
 sire che mandent li siet sage 
que de rien ne uous esfraés 
uostre merchie que uous ueés  
che dist li rois  par saint amant 
molt a chi maluais mandement 
trop a eu uilainne escole 
quant il a perdu la parole  
remonté l ont si s en tornerent 
en la cite od tout entrerent 
li rois descent en son palais 
des cheualiers i ot adies 
li enfes fu entr iaus assis 
desous un drap de paile bis 
il ot uestu un chier bliaut 
molt fu coulorés por le chaut 
les iex ot uairs les cauiaus blois 
un poi recercelés detrois 
biele a la chiere et le menton 
bien auoit chiere de baron 
gros par espaule molt fu gent 
uoir uous dirai mon escient 
a tres bien paindre sa faiture 
n auoit riens oublié nature 
entr iaus s assist fist biel samblant 
ne s esmaia ne tant ne quant 
li rois a ses gens apielés 
 consilliés moi se uous saués 
aués ueu quelle auenture 
que i ai perdu ma noureture 
la riens el mont que plus amoie 
et sa uenue desiroie 
prinches de terre sans raison 
ne uauroit mie un seul bouton  
li rois en apiela son maistre 
ki le bailla par la main destre 
 uassaus  dist il  uenés auant 
et si me dites maintenant 
des quant mes bials fils ne parla  
et cil li dist bien le dira 
 puisk il torna de saint martin 
parloit il roumain et latin 
mais en la lune set garder 
espoir k il ne doit pas parler  
de la chambre issi la roine 
ki molt seut de male traine 
de maintenant en uint au roi 
 sire  dist el  bailliés le moi 
se nus le doit faire parler 
tant li saurai dire et conter 
que raison li couuenra rendre 
ia tant ne s en saura desfendre 
dame  dist il  molt le uolroie 
et molt bon gre uous en saroie  
li enfes ne fu pas uilains 
la dame le prist par les mains 
et encontre lui s adrecha 
dedens sa cambre le mena 
les lui s assist cor une cote 
remest la noise et la tumulte 
ses pucieles fist remuer 
et en une autre chambre entrer 
la dame l enfant apiela 
et maintenant l araisonna 
 amis  dist el  parole a moi 
trois moys a que ne giu au roi 
cortois estes et deboinaire 
onques a moi n ot riens a faire 
tant me sui ge par sorcherie 
tres bien desfendu et garnie 
car ta uenue desiroie 
et durement te couuoitoie 
ués uostre pere est ia chanu 
desormais a il trop uescu 
se tu bien uels ie l ocirrai 
et anuit l enpuisonnerai 
lors me poras prendre a moillier 
le regne aurons a iustichier 
car cil est fols ki se tient ius 
quant il puet aler au desus  
