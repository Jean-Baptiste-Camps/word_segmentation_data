aucunes genz dient qu en songes 
n a se fables non et menconges 
mes len puet tex songes songier 
qui ne sont mie mencongier 
ainz sont apres bien aparant 
si en puis bien traire a garant 
un auctor qui ot non macrobes 
qui ne tint pas songes a lobes 
ancois escrit l auision 
qui auint au roi scypion 
qui c onques cuit ne qui que die 
qu il est folor et musardie 
de croire que songes auiegne 
qui se uoudra por fol m en tiegne 
quar endroit moi ai ge fiance 
que songes est senefiance 
des biens as genz et des anuiz 
que li plusor songent de nuiz 
maintes choses couertement 
que len uoit puis apertement 
el uintieme an de mon aage 
el point qu amors prent le paage 
des iones genz couchier m aloie 
une nuit si con ie souloie 
et me dormoie mout forment 
et ui un songe en mon dormant 
qui mout fu biaus et mout me plot 
mes en ce songe onques riens n ot 
qui tretot auenu ne soit 
si con li songes recensoit 
or ueil cel songe rimeer 
por uos cuers plus feire agueer 
qu amors le me prie et comande 
et se nule ne nus demande 
comant ie ueil que li romanz 
soit apelez que ie comanz 
ce est li romanz de la rose 
ou l art d amors est tote enclose 
la matire est et bone et nueue 
or doint dex qu en gre le receue 
cele por qui ie l ai empris 
c est cele qui tant a de pris 
et tant est digne d estre amee 
qu el doit estre rose clamee 
auis m iere qu il estoit mais 
il a ia bien anz ou mais 
qu en may estoie ce sonioie 
el tens enmoreus plain de ioie 
el tens ou toute rien s esgaie 
que len ne uoit buisson ne haie 
qui en may parer ne se ueille 
et courir de nouele fuelle 
li bois recueurent lor uerdure 
qui sunt sec tant come yuer dure 
la terre meismes s orgueille 
por la rosee qui la mueille 
et oublie la pourete 
ou ele a tot l iuer esté 
lors deuient la terre si gobe 
qu el uelt auoir nouele robe 
si set si cointe robe feire 
que de colors i a peire 
l erbe et les flors blanches et perses 
et de maintes colors diuerses 
c est la robe que ie deuise 
por quoi la terre mielz se prise 
li oisel qui se sont teu 
tant come il ont le froit eu 
et le tens diuers et frarin 
sont en may por le tens serin 
si lie qu il mostrent en chantant 
qu en lor cuers a de ioie tant 
qu il lor estuet chanter par force 
li rosignox lores s esforce 
de chanter et de feire noise 
lors se deduit et lors s enuoise 
li papegauz et la kalandre 
lors estuet ioines genz entendre 
a estre gais et amoreus 
por le tens bel et doucereus 
mout a dur cuer qui en may n aime 
quant il ot chanter sus la raime 
as oisiaus les douz chans piteus 
en icelui tens deliteus 
que toute rien d amer s esfroie 
songai une nuit que i estoie 
lors m iere auis en mon dormant 
qu il iere matin durement 
de mon lit tantost me leue 
chaucai moi et mes mains laue 
lors tres une aguille d argent 
d un aguillier mignot et gent 
si prins l aguille a enfiler 
hors de uile oi talant d aler 
por oir des oisiaus les sons 
qui chantent desus les buissons 
en icele saison nouele 
cousant mes manches a uidele 
m an uois lors tot sol esbatant 
et les oiseleiz escoutant 
qui de chanter mout s engoissoient 
por les iardins qui florissoient 
iolis gais et pleins de leesce 
uers une riuiere m adreice 
que i oi pres d ilecques bruire 
car ne me soi aler deduire 
plus bel que sus cele riuiere 
d un tertre qui pres d ilec iere 
descendoit l eue grant et roide 
clere estoit l eue et ausi froide 
come puis ou come fontaine 
si estoit poi maindre de saine 
mes ele estoit plus espandue 
onques mes n auoie ueue 
cele eue qui si bien seoit 
si m abelissoit et seoit 
a regarder le leu pleisant 
de l eue clere reluisant 
mon uis refreschi et laue 
si ui tot couert et paué 
le fonz de l eue de graueile 
la praierie grant et bele 
tresqu au pie de l eue bastoit 
clere et serie et neite estoit 
la matinee et atempree 
lors m en alai parmi la pree 
contreual l eue esbanoiant 
tot le riuage costoiant 
quant i oi un poi auant alé 
si ui un uergier grant et le 
tot clos de haut mur bataillié 
portret dehors et entaillié 
a maintes riches escritures 
les ymages et les pointures 
dou mur uolentiers remirai 
si uos conterai et dirai 
de ces ymages la semblance 
si com moi uient a remenbrance 
enz en le mileu ui haine 
qui de corroz et d ataine 
sembla bien estre meneresse 
corroceuse et tanconeresse 
et plaine de grant cuuertage 
estoit par semblant cele ymage 
si n estoit pas bien atornee 
ainz sembloit fame forsenee 
rechinié auoit et froncié 
le uis et le nes secorcié 
hisdeuse estoit et ruillie 
et si estoit entorteillie 
hisdeusement d une toaille 
un autre ymage d autre taille 
a senestre auoit delez lui 
son non desus sa teste lui 
apelee estoit felonie 
un ymage qui uilanie 
auoit non reui deuers destre 
qui estoit auques d autel estre 
con ces et d autel faiture 
bien sembla male criature 
fole et crueus et outrageuse 
et mesdisant et ramponeuse 
mout bien sot poindre et portroire 
cil qui sot tele image feire 
qui sembloit chose mout uilaine 
bien sembloit estre d afiz plaine 
et fame qui petit seust 
d anorer ceus qu ele deust 
apres fu pointe couoitise 
c est cele qui la gent atise 
de prendre et de noiant doner 
et les granz auoirs auner 
c est cele qui fet a usure 
prester mainz por la grant ardure 
d auoir conquere et d asembler 
c est cele qui semont d embler 
les larrons et les ribaudiaus 
si est granz pechiez et granz maus 
qu en la fin maint en couient pendre 
c est cele qui fet l autrui prendre 
rober tolir et bareter 
en nul pris n en puet en monter 
c est cele qui les tricheors 
fet toz et les faus pledeors 
ont maintes foiz par lor faueles 
as demoisiaus et au puceles 
lor droites heritez tolues 
recorbelees et crochues 
auoit les mains icele ymage 
si fu droiz que totiors enrage 
couoitise de l autrui prendre 
a nule rien ne uelt entendre 
fors que a l autri acrochier 
couoitise a l autrui trop chier 
une autre ymage i ot asise 
coste a coste de couoitise 
auarice estoit apelee 
laide estoit et sale et folee 
cele ymage et meigre et chetiue 
et ausi uert come une ciue 
tant par estoit descoloree 
qu el sembloit estre enlangouree 
chose sembloit morte de fain 
qui uesquist seulement de pain 
pestri a lessu fort et aigre 
et auec ce que ele ert meigre 
ert ele pourement uestue 
cote auoit uiez et derompue 
come s el fust a chiens remese 
poure estoit la cote et arese 
et plaine de uiez paletiaus 
delez li pendoit ses mantiaus 
a une percheite greilleite 
et une cote de bruneite 
el mantel n ot pas penne ueire 
ainz fu uil et de poure afeire 
d aigniaus noirs ueluz et pesanz 
bien auoit sa robe anz 
mes auarice du uestir 
se ueut mout a tart enhastir 
car sachiez que mout li pesast 
se cele robe point usast 
car s el fust usee et mauuaise 
auarice eust grant mesaise 
de robe nueue et grant disete 
auantqu ele eust autre fete 
auarice en sa main tenoit 
une borse qu el reponoit 
et qu el nooit si durement 
qu el demorast mout longuement 
auantqu ele en peust rien treire 
mes el n auoit de ce que feire 
el n aloit pas a ce beant 
que de la borse ostast neant 
apres refu portreite enuie 
qui ne rist onques en sa uie 
n onques por riens ne s esioi 
s ele ne uit ou s el n oi 
aucun grant domage retraire 
nule rien ne li puet tant plaire 
con fet maus et mesauenture 
quant el uoit grant desconfiture 
sor aucun preudome cheoir 
ice li plet mout a ueoir 
ele est trop lie en son corage 
quant el uoit aucun grant lignage 
decheoir ou aler a honte 
et quant aucun a honor monte 
par son sens et par sa proesce 
c est la chose qui plus la bleice 
car sachiez que mout la couient 
estre iriee quant biens auient 
enuie est de tel cruaute 
qu ele ne porte leaute 
a compaignon ne a compaigne 
n ele n a parent qui li taigne 
a qui el ne soit enemie 
car certes el ne uoudroit mie 
que biens uenist nes a son pere 
mes sachiez bien qu ele compere 
sa malice trop malement 
qu ele est en si tres grant torment 
et a tel duel quant gent bien font 
que par un pou qu ele ne font 
ses felons cuers si la detrenche 
que de li deu et la gent uenche 
enuie ne fine nule eure 
d aucun blasme mestre a gent seure 
ie cuit que s ele conoissoit 
le tres plus prodome qui soit 
par deca mer ne dela mer 
si le uoudroit ele blasmer 
et s il iere tant bien apris 
qu el n u peust de tot son pris 
abatre ne li despecier 
si uoudroit ele apeticier 
sa proesce au mains et s anor 
par parole feire menor 
lors ui qu enuie en sa pointure 
auoit trop laide esgardeure 
ele ne regardast neant 
fors en trauers em borneant 
et s auoit trop mauues usage 
car el ne peust el uisage 
regarder rien de plain em plaing 
ainz clooit un oil en desdaing 
qu ele fondoit d ire et ardoit 
quant aucun qu ele regardoit 
estoit ou preuz ou biaus ou genz 
ou amez ou loez de genz 
delez enuie auques pres iere 
tritesce pointe en la mesiere 
tres bien paroit a sa color 
qu ele auoit au cuer grant dolor 
et sembloit auoir la iaunice 
si n i feist riens auarice 
de palete ne de maigreice 
car li corroz et la destreice 
et la pensee et li ennuiz 
qu el soffroit de iorz et de nuiz 
l auoient mout fete iaunir 
et maigre et pale deuenir 
onques rien nee en tel martire 
ne fu mes ne n ot si grant ire 
come il sembloit que ele eust 
ie cuit que nus ne li seust 
feire rien qui li peust pleire 
n el ne se uosist pas retraire 
ne reconforter a nul fuer 
dou duel qu ele auoit en son cuer 
trop auoit son cuer corrocié 
et son duel parfont enforcié 
mout sembloit bien estre dolente 
car el n auoit pas esté lente 
d esgratiner tote sa chiere 
n el n auoit pas sa robe chiere 
en maint leu l auoit desciree 
con cele qui mout fu iree 
si cheuel tuit destrecié furent 
et espanduz par son col iurent 
qu el les auoit tretoz deroz 
de mautalant et de corroz 
si sachiez bien ueriteument 
qu el ploroit mout parfondement 
nus tant fust durs ne la ueist 
a qui grant pitie n en preist 
qu el se desciroit et batoit 
et ses poinz ensemble hurtoit 
mout iere a duel feire ententiue 
la dolereuse la chaitiue 
il ne li tenoit d enuoisier 
de quaroler ne de dancier 
car qui le cuer a bien dolent 
sachiez de uoir qu i n a talant 
de dancier ne de quaroler 
nus ne se porroit amoler 
qui duel eust a ioie feire 
car ioie et duel sont contreire 
apres fu uielleice portrete 
qui estoit bien un pie retrete 
de tele come el soloit estre 
qu a poine qu el se peust pestre 
tant estoit uielle et redotee 
mout estoit sa biaute gastee 
mout estoit laide deuenue 
toute sa teste estoit chenue 
et blanche com s el fust florie 
ce ne fust mie grant morie 
s ele morust ne granz pechiez 
car toz ses cors estoit sechiez 
de uelleice et aneantiz 
mout estoit ia ses uis flestiz 
qui fu iadis soes et plains 
or estoit toz de fronces plains 
les orelles auoit uelues 
et toutes les denz si perdues 
quar ele n en auoit pas une 
tant par estoit de grant uellume 
qu el n alast mie la montance 
de quatre toises sanz potence 
li tens qui s en uet nuit et ior 
sanz repox prendre et sanz seior 
et qui de nos se part et emble 
si celeement qu il nos semble 
qu il s areste ades en un point 
et il ne s i areste point 
ainz ne fine de trespasser 
que len ne puet neis penser 
quel tens ce est qui est presenz 
se l demandez a clers lisanz 
qu encoisque len l eust pensé 
seroient ia tens passé 
li tens qui ne puet seiorner 
ainz uet toriorz sanz retorner 
con l eue qui s auale toute 
n il n en retorne ariere goute 
li tens uers qui neant ne dure 
ne fers ne chose tant soit dure 
car tens gaste tot et meniue 
li tens qui tote chose mue 
qui tot fet croistre et tot norist 
et qui tot use et tot porist 
li tens qui enuellist noz peres 
qui uellist rois et emperieres 
et qui trestoz nos uellira 
ou morz nos desauancera 
li tens qui tot a em ballie 
de gent uellir l auoit uellie 
si durement qu au mien cuider 
qu el ne se pooit mes aidier 
ainz retornoit ia en s enfance 
car certes el n auoit poissance 
ce cuit ie ne force ne sen 
ne plus qu a uns enfes d un an 
neporquant au mien escientre 
ele auoit esté sage et entre 
quant ele ert en son droit aage 
mes ie cuit qu el n iere mes sage 
ainz estoit tote rasotee 
ele ot d une chape forree 
mout bien si come ie recors 
abrié et uestu son cors 
bien fu uestue chaudement 
car ele eust froit autrement 
que uelles genz ont tost froidure 
bien sauez que c est lor nature 
une autre en ot apres escrite 
qui sembla bien estre ypocrite 
papelardie ert apelee 
c est cele qui en recelee 
quant nus ne s en puet penre garde 
de nul mal fere n est coarde 
et fet dehors le marmiteus 
s a ele uis simple et piteus 
et semble seinte criature 
mes soz ciel n a male auenture 
qu ele ne penst en son corage 
mout la resemble bien l ymage 
qui feite fu a sa semblance 
qu el fu de simple contenance 
et si fu chaucie et uestue 
tot ausi com fame rendue 
en sa main un sautier tenoit 
si sachiez que mout se penoit 
de fere deu prieres faintes 
et d apeler et sainz et saintes 
el ne fu gaie ne ioliue 
ainz fu par samblant ententiue 
dou tot a bones oures feire 
et si auoit uestue haire 
si sachiez qu el n iere pas grasse 
ainz sembloit de ieuner lasse 
s auoit la color pale et morte 
as siens et a li ert la porte 
deueee de paradis 
car iceste genz font lor uis 
ameigrir ce dit l euangile 
por auoir lox parmi la uile 
et por un poi de gloire uaine 
qui lor toudra deu et son raine 
portrete fu au derrenier 
pourete qui un sol denier 
n eust pas s el se deust pendre 
tant seust bien sa robe uendre 
qu ele estoit nue come uers 
se li tens fust un poi diuers 
ie cuit qu ele acorast de froit 
qu el n auoit c un uiez sac estroit 
tot plain de mauues paletiaus 
c estoit sa cote et ses mantiaus 
el n auoit plus que afubler 
grant loisir auoit de trembler 
des autres fu un poi loignet 
com poures chiens en un coignet 
se cropoit et estapissoit 
car poure chose ou qu ele soit 
est totiors honteuse et despite 
l eure puise estre la maudite 
que poures hom fu conceuz 
qu il ne sera ia bien peuz 
ne bien uestuz ne bien chauciez 
n il n est amez ne essauciez 
ces ymages bien auise 
que si come i ai deuisé 
furent en or et en azur 
de totes pars pointes ou mur 
hauz fu li murs et toz quarez 
si en estoit clos et barez 
en leu de haies uns uergiers 
ou onc n auoit esté bergiers 
cil uergiers en trop biau leu sist 
qui dedenz mener me uosist 
ou par eschiele ou par degre 
ie l en seuse mout bon gre 
car tel ioie ne tel deduit 
ne uit mes hom si com ie cuit 
come il auoit en cel uergier 
car li leus d oisiaus herbergier 
n estoit ne desdaigneus ne chiches 
onc mes ne fu uns leus si riches 
d arbres ne d oiselons chantanz 
qu il i auoit oisiaus tanz 
qu en tot le reaume de france 
mout estoit bele l acordance 
de lor piteus chanz a oir 
toz li monz s en doit esioir 
endroit de moi m en esioi 
si durement quant ie l oi 
que n en preisse pas liures 
se li passages fust deliures 
que enz n entrasse et ne ueisse 
l asemblee que dex guerisse 
des oisiaus qui laienz estoient 
qui enuoisiement chantoient 
les dances d amors et les notes 
plesanz ioliues et mignotes 
quant i oi les oisiaus chanter 
forment me pris a dementer 
par quel art ne par quel engin 
ie porroie entrer el iardin 
mes ie ne poi onques trouer 
leu par ou ie peuse entrer 
si sachiez que ie ne sauoie 
s il i auoit pertuis ne uoie 
ne leu par ou len i entrast 
ne hom nez qui le me mostrast 
n iert ilec que i estoie seus 
destroiz fui et mout engoiseus 
tantqu au derrean me souint 
c onques en nul sens ce n auint 
qu en si biau uergier n eust huis 
ou eschiele ou quelque pertuis 
lors m en alai grant aleure 
acernant la compasseure 
et la cloison dou mur querré 
tant c un huisset mout bien serré 
trouai petitet et estroit 
par autre leu nus n i entroit 
a l uis comancai a ferir 
qu autre entree n i soi querir 
assez i feri et boute 
et par maintes foiz escoute 
se i oroie uenir nule ame 
le guichoit qui estoit de charme 
adonc m ouri une pucele 
qui estoit assez gente et bele 
cheueus ot blons come bacins 
la char plus tendre que poucins 
front reluisant sorciex uotis 
li entrieuz ne fu pas petis 
ainz ert assez grant par mesure 
le nes ot bien feit a droiture 
et les ieuz uers come faucons 
por feire enuie a ces bricons 
douce aleine ot et sauoree 
et face blanche et coloree 
la bouche petite et grossete 
s ot ou menton une fossete 
le col ot de bone moison 
la char plus soef que toison 
si n i ot bube ne malem 
n auoit iusqu en ierusalem 
fame qui plus bel col portast 
polis ert et soes au tast 
sa gorge estoit autresi blanche 
come la nois desus la branche 
quant il a freschement negié 
le cors ot bien fet et dougie 
il n esteust en nule terre 
nul plus bel cors de fame querre 
d orfrois ot un chapel mignot 
onques nule pucele n ot 
plus cointe ne plus deguisé 
ne l auroie hui bien deuisé 
un chapel de roses tot frois 
ot desus le chapel d orfrois 
en sa main tint un miroer 
si ot d un riche trecoer 
son chief trecié mout richement 
por estre plus apertement 
ot andeus cousues ses manches 
et por garder que ses mains blanches 
ne halassent ot uns blans ganz 
cote ot d un riche uert de ganz 
cosue a lignel tot entor 
il paroit bien a son ator 
qu ele estoit poi enbesoignie 
quant ele s estoit bien pignie 
et bien paree et atornee 
ele auoit feste sa iornee 
mout auoit bon tens et bon mai 
qu el n auoit sousi ne esmai 
de nule rien fors seulement 
de soi atorner noblement 
quant einsi m ot l uis desfermé 
la pucele au cors acesmé 
ie l en mercie bonement 
et si li demandai comant 
ele auoit non ne qui ele iere 
ele ne fu pas uers moi fiere 
ne de respondre desdeigneuse 
 ie me faz  fet ele  oiseuse 
apeler a mes conoissanz 
rice fame sui et poissanz 
s ai d une chose mout bon tens 
que a nule rien ie n entens 
qu a moi iouer et solacier 
et a moi pigner et trecier 
priuee sui mout et acointe 
de deduit le mignot le cointe 
ce est cil qui est cist iardins 
qui de la terre alixandrins 
fist ca les arbres aporter 
qu il fist par le uergier anter 
quant li arbre furent creu 
le mur que uos auez ueu 
fist deduiz lors tot entor fere 
et i fist au dehors portreire 
les ymages qui i sont pointes 
qui ne sont mignotes ne cointes 
ainz sont dolereuses et tristes 
si con uos orendroit ueistes 
maintes foiz por esbanoier 
se uient en cest leu ombroier 
deduiz et les genz qui le sieuent 
qui en ioie et en solaz uiuent 
encor orendroit est sanz doute 
deduiz laienz ou il escoute 
a chanter les rosignolez 
mauuiz et autres oiselez 
il se ieue ilec et solace 
o ses genz que plus bele place 
ne plus biau leu por soi iouer 
ne porroit il mie trouer 
les plus beles genz ce sachiez 
que uos ia mes nul leu truissiez 
si sont li compaignon deduit 
qu il moine ouec soi et conduit  
quant oiseuse m ot ce conté 
et i oi mout bien tot escouté 
ie li dis lores  dame oiseuse 
ia de ce ne soiez doteuse 
puisque deduiz li biaus li genz 
est orendroit ouec ses genz 
en cel uergier cele assemblee 
ne m ert pas se ge puis emblee 
que ne la uoie encor anuit 
ueoir la m estuet que ie cuit 
que bele est tele compaignie 
et cortoise et bien enseignie  
lors entrai sanz plus dire mot 
par l uis que oiseuse ouert m ot 
el uergier et quant ie fui enz 
ie fui liez et bauz et ioienz 
et sachiez que ie cuidai estre 
por uoir em paradis terrestre 
tant estoit li leus delitables 
qu i sembloit estre esperitables 
car si come lors m ert auis 
il ne fet en nul paradis 
si bon estre com il fessoit 
el uergier qui tant me plesoit 
d oisiaus chantanz auoit assez 
par tot le uergier amassez 
en un leu auoit rosigniaus 
d autre part iais et estorniaus 
si rauoit aillors granz escoles 
de roetiaus et de turtoles 
de chardoneriaus d arondeles 
d aloes et de lardereles 
kalendres rauoit amassees 
en un autre leu qui lassees 
de chanter furent a enuis 
melles i auoit et mauuis 
qui beoient a sormonter 
les autres oisiaus por chanter 
il auoit aillors papegauz 
et mainz oisiaus qui par ces gauz 
et par ces bois ou il abitent 
en lor biau chanter se delitent 
trop par fessoient bel seruise 
cil oisel que ie uos deuise 
il chantoient un chant autel 
con fussent angre esperitel 
et bien sachiez quant ie l oi 
que durement m en esioi 
que mes si douce meloudie 
ne fu d ome mortel oie 
tant estoit cil chanz doz et biaus 
qu il ne sembloit pas chant d oisiaus 
ainz le peust len aesmer 
au chanz des seraines de mer 
qui par lor uoiz qu eles ont saines 
et series ont non seraines 
a chanter furent ententif 
li oiselet qui aprentif 
ne furent pas ne non sachant 
si sachiez quant i oi lor chant 
et ie ui le leu uerdaier 
ie me pris mout a agaier 
si n auoie esté encor onques 
si gais com ie deuins adonques 
por la grant delitablete 
fui plains de grant ioliuete 
et lores soi ge bien et ui 
qu oiseuse m auoit bien serui 
qui m auoit en ce deduit mis 
bien deusse estre ses amis 
quant ele m auoit desfermé 
le guichet dou uergier ramé 
desormes si con ie saurai 
tot l afeire uos conterai 
primes de quoi deduiz seruoit 
et quel compaignie il auoit 
sanz longue fable uos uoil dire 
et dou uergier trestot a tire 
la facon uo redirai puis 
tot ensemble dire ne puis 
mes tot uos contere par ordre 
que len n i sache que remordre 
grant seruise et doz et plesant 
aloient li oisel fesant 
lais d amors et sonoiz cortois 
chantoient en lor seruentois 
li un en haut li autre en bas 
de lor chant n estoit mie gas 
la doucor et la melodie 
me mist el cuer grant reuerdie 
mes quant i oi escouté un poi 
les oisiaus tenir ne me poi 
qu adonc deduit uoair n alase 
car a uoair mout desirasse 
son contenement et son estre 
lors m en alai tot droit a destre 
parmi une petite sente 
plaine de fanoil et de mente 
mes auques pres trouai deduit 
car maintenant en un reduit 
m en entrai ou deduiz estoit 
deduiz ileques s esbatoit 
s auoit si beles genz o soi 
que quant ie les ui ie ne soi 
dont si tres beles genz pooient 
estre uenu que il sembloient 
tot por uoir angres empenez 
si beles genz ne ui hom nez 
cestes genz don ie uos parole 
s estoient pris a la querole 
et une dame lor chantoit 
qui leesce apelee estoit 
bien sot chanter et plesanment 
ne nule plus auenanment 
ne plus bel ses refrez feist 
a chanter merueilles li sist 
qu ele auoit la uoiz clere et saine 
et si n estoit mie uilaine 
ainz se sauoit bien debrisier 
ferir dou pie et enuoisier 
ele estoit ades costumiere 
de chanter en toz leus premiere 
car chanters estoit li mestiers 
qu ele fessoit plus uolentiers 
lors ueissiez quarole aler 
et gent mignotement baler 
et fere mainte bele tresche 
et meint biau tor sor l erbe fresche 
la ueissiez fleuteors 
et menestreus et iugleors 
si chantoit li uns rotruenges 
li autres notes lohorenges 
por ce c on fet en loheraigne 
plus beles notes qu en nul raigne 
mout i auoit tableteresses 
ilec entor et timberesses 
qui mout sauoient bien iouer 
car ne finoient de ruer 
le timbre en haut se l recuilloient 
sor un doi c onques n i failloient 
demoiselles mout mignotes 
qui estoient en pures cotes 
et trecies a une trece 
fesoit deduiz par grant noblece 
emmi la querole baler 
mes de ce ne fet a parler 
come eus baloient cointement 
l une uenoit tot belement 
contre l autre et quant eus estoient 
pres a pres si s entregetoient 
les bouches qu i uos fust auis 
qu eus s entrebessoient ou uis 
bien se sauoient debrisier 
ne uos en sai que deuiser 
mes nul ior mes ne me queisse 
remuer tant con ie ueisse 
cestes genz ainsi enforcier 
de queroler et de dancier 
la querole ilec en estant 
regardai iuques a itant 
c une dame mout enuoisie 
me tresuit ce fu cortoisie 
la uaillant et la debonaire 
que dex desfende de contraire 
cortoisie lors m apela 
 biaus amis que fetes uos la  
fet cortoisie  ca uenez 
et aueques nos uos prenez 
a la querole s il uos plest  
sanz demorance et sanz arest 
a la querole me sui pris 
si ne fui pas trop entrepris 
mes sachiez que mout m agrea 
dont cortoisie me prea 
et me dit que ie querolasse 
car de queroler se i ousasse 
estoie enuieus et sorpris 
a regarder lores me pris 
les cors les facons et les chieres 
les samblances et les manieres 
des genz qui ilec queroloient 
si uos dirai queus il estoient 
deduiz fu biaus et lonc et droiz 
ia mes entre gent ne uendroiz 
ou uos ueez nul plus bel home 
la face auoit con une pome 
uermeille et blanche tot entor 
cointe fu et de bel ator 
les ieuz ot uers la bouche gente 
et le nes bel par grant entente 
cheueus ot blons recercelez 
par espaules fu auques lez 
et grailles parmi la ceinture 
il resembloit une pointure 
tant estoit biaus et acesmez 
et de toz menbres bien formez 
remuanz fu et preuz et uites 
plus legier home ne ueistes 
si n auoit barbe ne guernon 
se petiz peuls filoges non 
car il ert ioines demoisiaus 
d un samit portret a oisiaus 
qui estoit toz a or batuz 
fu ses cors richement uestuz 
mout fu la robe deguisee 
s estoit en maint leu encisee 
et decopee par cointise 
chauciez refu par grant mestrise 
d uns sollers decopez a laz 
par druerie et par solaz 
li ot s amie fet chapel 
de roses qui mout li sist bel 
et sauez uos qui est s amie 
leesce qui n ou haoit mie 
l enuoisie la bien chantanz 
que desqu el n auoit que anz 
de s amor li dona l otroi 
deduiz la tint parmi le doi 
a la querole et ele lui 
bien s entrauenoient endui 
qu il estoit biaus et ele bele 
el resembloit rose nouele 
de la color sus la char tendre 
que len li peust tote fendre 
a une petitete ronce 
le front ot bel et plein sanz fronce 
les sorciz bruns et enarchiez 
les ieuz gais et si enuoisiez 
qu il rioient toriors auant 
que la boucheite par couent 
ie ne uos sai dou nes que dire 
len n ou feist pas mieuz de cire 
ele ot la bouche petiteite 
et por beisier son ami prete 
s ot le chief blonc et reluisant 
que uos iroie ie disant 
el fu bele et bien atornee 
d un fil d or estoit galonee 
s ot un chapel d orfrois tot nuef 
ie qu en ai ueu et nuef 
a nul ior mes ueu n auoie 
chaspel si bien ouré de soie 
d un samit qui toz ert dorez 
fu ses cors uestuz et parez 
de quoi ses amis auoit robe 
si en estoit assez plus gobe 
a li se tint de l autre part 
li dex d amors cil qui depart 
amoreites a sa deuise 
c est cil qui les amanz iustise 
et qui abat l orgueil de gent 
et si fet dou seignor sergent 
et les dames refet baesses 
quant il les troue trop engresses 
li dex d amors de la facon 
ne resembloit mie garcon 
de biaute fist mout a prisier 
mes de sa robe deuiser 
crien durement qu encombré soie 
qu il n auoit pas robe de soie 
ainz auoit robe de floreites 
fete par fines amoreites 
a losenges a escuciaus 
a oiselez a lionciaus 
et a betes et a liparz 
fu sa robe de toutes parz 
portrete et ouree de flors 
par diuersete de colors 
flors i auoit de maintes guises 
qui furent par grant sens asises 
nule flor en este ne nest 
qui n i fust nes flor de ienest 
ne uiolete ne paruenche 
ne nule flor noire ne blanche 
ne flor iaune ynde ne perse 
ne nule flor tant fust diuerse 
s i ot par leus entremellees 
fueilles de roses granz et lees 
il ot el chief un chapelet 
de roses mes rosignolet 
qui entor son chief uoletoient 
les fueilles ius en abatoient 
qu il estoit toz couers d oisiaus 
de papegaus de rosigniaus 
de kalendres et de mesanges 
il sembloit que ce fust uns angres 
qui fust tot droit uenuz dou ciel 
delez lui ot un iouencel 
qu il fasoit estre ilec delez 
douz regart estoit apelez 
icil bachelers regardoit 
les queroles et si gardoit 
au dieu d amors ars turquois 
li uns des ars si fu d un bois 
dont li fruiz est mau sauorez 
toz plains de neuz et bocerez 
fu cil ars desoz et deseure 
et si estoit plus noirs que meure 
li autre ars fu d un plancon 
longuet et de gente facon 
si fu bien fez et bien dolez 
et si fu tres bien pipolez 
dames i ot de toz sens pointes 
et uallez enuoisiez et cointes 
et ces ars tint dolz regart 
qui ne sembla pas estre garz 
et bien des floiches son mestre 
il en tint en sa main destre 
mes mout orent ices floiches 
les penons bien fez et les coiches 
si furent totes a or pointes 
fors et tranchanz furent les pointes 
et agues por bien percier 
mes il n i ot fer ne acier 
onc n i ot rien que d or ne fust 
forsque les penons et le fust 
car eus furent enquarrelees 
de saietes d or barbelees 
la meillor et la plus isnele 
de ces floiches et la plus bele 
et cele ou li melor penon 
furent anté biautez ot non 
une de celes qui plus bleice 
rot non ce m est auis simpleice 
une autre en i ot apelee 
franchise cele iert empanee 
de ualor et de cortoisie 
la quarte auoit non compaignie 
en cele ot mout pesant saiete 
el n iere pas d aler loig preste 
mes qui de pres en uosist traire 
il em peust assez mal feire 
la cinquieme ot non bel samblant 
ce fu toute la mains greuant 
neporquant el fet mout grant plaie 
mes cil atent bone menoie 
qui de cele floiche est plaiez 
car ainzqu i soit mout delaiez 
puet bien tost sa sante atendre 
s en doit estre sa dolor mendre 
floiches i ot d autre guise 
qui furent laides a deuise 
li fust estoient et li fer 
plus noir que deables d enfer 
la premiere auoit non orguelz 
l autre qui ne ualoit pas melz 
fu apelee uilennie 
cele si fu de felonnie 
tote tainte et enuenimee 
la tierce fu honte clamee 
et la quarte desesperance 
nouiaus pensers fu sanz doutance 
apelee la derreniere 
les floiches d une maniere 
furent et totes resemblables 
et mout lor estoit couenables 
li uns des ars qui fu hideus 
et plains de neus et bocereus 
il deuoit bien tex floiches traire 
ces floiches force contraire 
as autres orent tot sanz doute 
mes ne dirai ore pas toute 
lor force ne lor poeste 
bien uos en ert la uerite 
contee et la senefiance 
n ou metrai pas en obliance 
ainz uos dirai que tot ce monte 
aincoisque define mon conte 
or reuendrai a ma parole 
des nobles genz de la querole 
m estuet dire les contenances 
et les facons et les samblances 
li dex d amors se fu bien pris 
a une dame de haut pris 
se fu de mout pres aiostez 
cele dame auoit non biautez 
ausi come une des floiches 
en li ot totes bones taches 
el ne fu oscure ne brune 
mes reluisant come la lune 
enuers qui les autres estoilles 
resemblent petites chandailles 
tendre ot la char come rosee 
simple fu come une espousee 
et blanche come flor de lis 
et s ot le uis tendre et alis 
s estoit graillete et aligniee 
n estoit fardee ne guigniee 
car ele n auoit pas mestier 
de soi tifer ne afaitier 
les cheuels ot blondez et lons 
qui li bastoient as talons 
nes ot bien fet et ieuz et bouche 
mout grant doucor au cuer me touche 
si m ait dex quant il me menbre 
de la facon de chascun menbre 
qu il n ot si bele fame ou monde 
briement el fu ionete et blonde 
sade plesant cortoise et cointe 
grasse graillete gente et iointe 
delez biaute se tint richece 
une dame de grant hautece 
de grant pris et de grant afaire 
qui a li ne a siens mesfaire 
osast rien par fez ne par diz 
il fust bien fiers et bien hardiz 
qu el peust mout nuire et aidier 
ce n est mie ne d ui ne d ier 
que riches genz ont grant poissance 
de faire aide ou greuance 
tuit li plus grant et li menor 
portoient a richece honor 
tuit beoient a li seruir 
por sa grace mielz deseruir 
chascuns sa dame la clamoit 
que toz li mondes la cremoit 
toz li mont ert en son dangier 
a sa cort ot maint losengier 
maint traitor maint enuieus 
ce sont cil qui sont curieus 
de desprisier et de blasmer 
toz celz qui mielz font a amer 
par deuant por eus losengier 
loent les genz li losengier 
et tot le mont par parole oignent 
mes lor losenges les genz poignent 
par deriere desiqu a l os 
siqu a mainz font torner les dos 
cil losengier par lor losenges 
car i font ceus de cort estranges 
qui deussent estre priué 
mal puissent il estre ariué 
icil losengier plain d enuie 
car nus preudons n aime lor uie 
richece ot d une porpre robe 
n u tenez ore pas a lobe 
que ie uos di bien et afiche 
qu il n ot si bele ne si riche 
el monde ne si enuoisie 
la porpre fu toute enfroisie 
s i ot portretes a orfrois 
estoires de dus et de rois 
d une bende d or naelee 
a esmaus fu au col orlee 
mout richement la ceuecaille 
et s i ot ce sachiez sanz faille 
de riches pierres grant plante 
qui mout rendoient grant clarte 
richeice ot un mout cointe ceint 
onc fame plus riche ne ceint 
la boucle d une pierre fu 
qui ot grant force et grant uertu 
que cil qui sor soi la portoit 
de nul uenin rien ne doutoit 
rien n u peust enuenimer 
bien fesoit tel pierre a amer 
ele uausist a un riche home 
plus que trestoz li ors de rome 
d une autre pierre ert li mordanz 
qui guerissoit dou mau des denz 
et si auoit itel eur 
que cil pooit estre aseur 
trestot le ior de sa ueue 
qui a ieun l auoit ueue 
li clou furent d or esmeré 
qui furent el tesu doré 
si estoient gros et pesant 
en chascun ot bien un besant 
richece ot sus ses treces sores 
un cercle d or onques encores 
ne fu ueuz si biau ce cuit 
li cercles fu d or fin recuit 
mes cil seroit bons deuisierres 
qui uos sauroit conter les pierres 
qui estoient ne deuiser 
que len ne porroit pas priser 
l auoir que les pierres ualoient 
qui en l or asises estoient 
rubiz i ot saphirs iagonces 
esmeraudes plus de deus onces 
mes deuant ot el cercle asise 
une escharbocle par mestrise 
et la pierre si clere estoit 
que maintenant qu il anuitoit 
len s en ueoit bien au besoig 
conduire d une liue loig 
tel clarte des pierres issoit 
qu a richeice en replandissoit 
durement le uis et la face 
et entor li tote la place 
richece tint parmi la main 
un ualet de grant biaute plain 
qui fu ses amis ueritex 
c est uns hom qui en biaus ostiex 
maintenir mout se delitoit 
il se chaucoit bien et uestoit 
si auoit les cheuaus de pris 
qu il cuidast bien estre repris 
ou de murtre ou de larrecin 
se en s estable eust roncin 
por ce amoit mout l acointance 
de richece et la bienuoillance 
qu il auoit totiors son espens 
en demener les granz despens 
et el les pooit bien formir 
et ses despenses maintenir 
qu el li donoit autant deniers 
con s el les puisast en greniers 
apres se fu largesce prise 
qui bien fu duite et bien aprise 
de fere honor et de despendre 
el fu dou lignage alixandre 
si n auoit tel ioie de rien 
con quant el pooit dire  tien  
neis auarice la chaitiue 
n ert pas si a prendre ententiue 
con largeice estoit de doner 
et dex li fessoit foissoner 
toz ses biens qu ele ne sauoit 
tant doner come el plus auoit 
mout ot largeice pris et lox 
ele ot les sages et les fox 
outreement a son bandon 
tant auoit fet par son biau don 
s ensi fust qu aucuns la haist 
si cuit ie que ele en feist 
son ami par son grant seruise 
et por ce ot ele a deuise 
l amor des poures et des riches 
mout est fox hauz hom qui est chiches 
hauz hom ne puet auoir nul uice 
qui tant li griet come auarice 
car auers hom ne puet conquere 
ne seignorie ne grant terre 
car il n a pas d amis plante 
dont il face sa uolente 
mes qui amis uoudra auoir 
si n ait mie chier son auoir 
mes par biaus dons amis aquiere 
car trestot en autel maniere 
con la pierre de l aymant 
tret a soi le fer soutiment 
ausi atret le cuer des genz 
li ors qu en done et li argenz 
largesce ot robe tote fresche 
d une porpre sarazinesche 
s ot le uis bel et bien formé 
mes ele ot son col desfermé 
qu ele auoit ilec em present 
a une dame fet present 
n auoit guerres de son fermal 
mes ce ne li seoit pas mal 
que la cheuecaille ert ouerte 
s auoit sa gorge descouerte 
sique par outre la chemise 
li blancheoit la char alise 
largeice la uaillant la sage 
tint un cheualier dou lignage 
le bon roi artu de bretaigne 
ce fu cil qui porta l enseigne 
de ualor et le gonfanon 
encor est il de tel renon 
que len conte de li les contes 
et deuant rois et deuant contes 
cil cheualiers noueilement 
fu uenuz d un tornoiement 
ou il ot fete por s amie 
mainte ioste et mainte estormie 
maint uert hiaume i ot descerclé 
et percié maint escu bouclé 
et maint cheualier abatu 
et pris par force et par uertu 
apres toz ceus se tint franchise 
qui n estoit pas brune ne bise 
ainz estoit blanche plus que nois 
si n ot mie nes orlenois 
eincois ot nes lonc et tretiz 
euz uairs rianz sorciz uoutiz 
s ot les cheueus blondez et lons 
et fu plus simple c uns colons 
le cuer ot dolz et debouneire 
ele n ousast dire ne feire 
a nului rien qu el ne deust 
et c ele un home coneust 
qui fust destroiz por s amitie 
tost en eust ce cuit pitie 
qu ele ot le cuer si piteable 
et si dolz et si amiable 
que se nul por lui mal tresist 
s el ne li aidast el crensist 
qu el feist mout grant uilennie 
el fu en une sorquenie 
qui ne fu mie de boraz 
n ot si riche iusqu a arraz 
et si fu si cueillie et iointe 
qu il n i ot une seule pointe 
qui en son droit ne fust asise 
mout fu bien uestue franchise 
car nule robe n est plus bele 
de sorquenie a demoiseile 
fame est plus cointe et plus mignote 
en sorquenie que en cote 
la sorquenie qui fu blanche 
senefioit que douce et franche 
estoit cele qui la uestoit 
uns bachelers lez lui s estoit 
pris a franchise lez a lez 
ne sai coment ert apelez 
mes biaus estoit se il fust ores 
filz au seignor de guindesores 
apres se tenoit cortoisie 
qui mout estoit de toz proisie 
qu el n iere orgueilleuse ne fole 
c est cele qui a la querole 
la seue merci m apela 
tot maintenant que ie uin la 
ele ne fu nice n onbrage 
mes sage et antre sanz outrage 
de biaus respons et de biaus diz 
onc ne fu hom par li desdiz 
ne ne porta autrui rancune 
ele fu une clere brune 
gente ert et bele et auenant 
ie ne sai fame mieuz pleisant 
ele ert en totes corz bien dine 
d estre empereriz ou roine 
a li se tint un cheualiers 
acointables et biau paliers 
qui bien sot fere honor a genz 
li cheualiers fu biaus et genz 
et as armes bien acesmez 
et de s amie bien amez 
la bele oiseuse uint apres 
qui se tint de moi asez pres 
de cele uos ai ge sanz faille 
la facon dite et la taille 
ia plus ne uos en ert conté 
car ce fu cele qui bonte 
me fist premiers qu ele m ouri 
l uis dou uergier seue merci 
apres se tint mon esciant 
ioinece au uis cler et riant 
qui n auoit pas encor passez 
si com ie cuit anz d assez 
niceite fu si ne pensoit 
nul mal ne nul engin qui soit 
mes mout ert enuoisie et gaie 
car ioine chose ne s esmaie 
fors de iouer bien le sauez 
ses amis fu de lui priuez 
en tel guise qu i la bessoit 
toutes les foiz qu il li plessoit 
uoiant toz ceus de la querole 
car qui tenist d aus parole 
il n en fussent ia uergondeus 
ainz les ueissiez entr eus deus 
baisier come colombiaus 
li ualez fu ioines et biaus 
si estoit bien d autel aage 
con s amie et d autel courage 
ensi queroloient ilecques 
cestes genz et autres auecques 
qui estoient de lor mesnies 
franches genz et bien enseignies 
et gent de bel afaitement 
estoient tuit comunement 
quant i oi ueues les semblances 
de ceus qui menoient les dances 
i oi lors talant que le uergier 
alasse ueoir et cerchier 
et remirer ces biaus loriers 
ces pins ces coudres ces noiers 
les queroles ia remenoient 
car tuit li plusor s en aloient 
o lor amies ombroier 
soz ces arbres por donoier 
dex com menoient bone uie 
fox est qui n a de tel enuie 
qui autel uie auoir porroit 
de meillor bien se soufreroit 
qu il n est nus graindres paradis 
d auoir amie a son deuis 
d ileques me parti atant 
si m en alai seus esbatant 
par le uergier de ca en la 
et li dex d amors apela 
trestot maintenant dolz regart 
n a or plus talant qu il li gart 
son arc doré sanz plus atendre 
li a lors comandé a tendre 
et cil gaires n i atendi 
tot maintenant l arc li tendi 
si li bailla et saietes 
fors et luisanz de trere pretes 
li dex d amors tantost de loing 
me prist a siure l arc ou poing 
or me gart dex de mortel plaie 
se tant auient qu il a moi traie 
ie cui de ce ne fu noient 
m alai adez esbanoiant 
par le uergier tot a deliure 
et cil pensa tost de moi siure 
mes en nul leu ne m areste 
tantque i oi par trestot esté 
le uergier par compasseure 
fu toz de droite quarreure 
s ot autant de lonc con de large 
nul arbre n i a qui fruit charge 
se n est aucuns arbres hideus 
dont il n i ait ou trois ou deus 
ou uergier ou plus se deuient 
pomiers i ot bien m en souient 
qui chargoient pomes guernades 
c est uns fruiz mout bons a malades 
de noiers i ot a foison 
qui chargoient en la seson 
tel fruit come sont noiz mugades 
qui ne sont ameres ne fades 
alemandiers i ot plante 
que len ot ou uergier planté 
maint figuier et maint bon datier 
i trouoit qui en ot mestier 
il ot ou uergier meint espice 
clos de girofle et ricalice 
graine de paradis nouele 
citoaut anis et canele 
et maint espice delitable 
que bon mangier fet apres table 
el uergier ot arbres domesches 
qui chargoient et coinz et pesches 
chastaines noiz pomes et poires 
nesfles prunes blanches et noires 
cereses fresches uermeilleites 
cormes alies et noiseites 
de granz loriers et de haus pins 
fu pueplez trestoz li iardins 
et d oliuiers et de cipres 
auoit il ou uergier ades 
ormes i ot branchuz et gros 
et aueques charmes et fos 
coudres droites trembles et fresnes 
arables hauz sapinz et chesnes 
qu iroie ie ci acontant 
de diuers arbres i ot tant 
que mout en seroie encombrez 
ainzque les eusse nombrez 
mes li arbre ce sachez furent 
si loing a loing con estre durent 
li uns fu loing de l autre asis 
plus de toises ou de sis 
mes li rain furent lonc et haut 
et por le leu garder de chaut 
furent si espes par deseure 
que li solaus a nes une eure 
ne puet a la terre descendre 
ne fere mal a l erbe tendre 
el uergier ot dains et cheuriaus 
si ot grant plante d escuriaus 
qui par ces arbres grauissoient 
conins i auoit qui issoient 
toute ior hors de lor tesnieres 
em plus de quarante manieres 
aloient entr aus tornoiant 
sor l erbe fresche uerdoiant 
il ot par leus cleres fontaines 
sanz barberotes et sanz raines 
cui li arbre fessoient ombre 
mes n en sai pas dire le nombre 
par petiz ruisiaus que deduiz 
i ot fet fere par conduiz 
si en aloit l eue fesant 
une noise douce et plessant 
entor les ruisiaus et les riues 
des fontaines cleres et uiues 
poignoit l erbe freschete et drue 
ausi i pooit len sa drue 
couchier come sus une coute 
car la terre est et douz et moute 
por les fontaines i uenoit 
tant d erbe come il couenoit 
mes mout rembelissoit l afaire 
li leus qui ere de tel aire 
qu il i auoit de flor plante 
totiorz et iuer et este 
uiolete i auoit trop bele 
espanie fresche et nouele 
s i ot flors blanches et uermeilles 
de iaunes en i ot merueilles 
trop par ert cele terre cointe 
car ele ert pipolee et pointe 
de flors de diuerses colors 
dont mout estoit bone l odors 
ne uos tendre pas longe fable 
dou leu plesant et delitable 
orendroit m en couendra teire 
car ie ne porroie retreire 
dou uergier toute la biaute 
ne la grant delitablete 
mes i alai tant destre et senestre 
que i oi tot l afere et tot l estre 
dou uergier cerchié et ueu 
et li dex d amors m a seu 
endementieres aguetant 
con li uanieres qui atant 
que la beste en bon leu se meite 
por lessier aler la saeste 
en un trop biau leu ariue 
en un destor ou ie troue 
une fontaine soz un pin 
mes puis charle ne puis pepin 
ne fu ausi biaus pins ueuz 
et si estoit si hauz creuz 
qu el uergier n ot nul plus haut arbre 
dedenz une piere de mabre 
ot nature par grant mestrise 
soz le pin la fontaine asise 
si ot desus la pierre escrites 
el bort amont letres petites 
qui disoient ilec desus 
estoit morz li biau narcisus 
narcisus fu uns demoisiaus 
qui amors tint en ses raisiaus 
et tant le sot amors destraindre 
et tant le fist plorer et plaindre 
qu il li couint a rendre l ame 
car equo une haute dame 
l auoit amé plus que rien nee 
et fu por lui si mal menee 
qu ele dit que il li donroit 
s amor ou ele se mouroit 
mes il fu por sa grant biaute 
plains de desdaing et de fierte 
si ne le li uost ostroier 
ne por dire ne por proier 
quant ele s oi escondire 
si en ot tel duel et tel ire 
et le tint a si grant despit 
qu ele fu morte sanz respit 
mes tot auantqu ele morist 
el pria a deu et requist 
que narcisus au cuer farasche 
qu el ot troué d amer si lache 
fust asproiez encor un ior 
et destroiz d autretele amor 
dont il ne peust mire atendre 
si poroit sauoir et aprendre 
quel duel ont li loial amant 
qui les refuse si uilmant 
ceste priere fu resnable 
et por ce la fist dex estable 
que narcisus par auenture 
a la fontaine clere et pure 
se uint soz le pin ombroier 
un ior qu il uenoit de chacier 
qu il auoit soffert grant traual 
de corre et amont et aual 
tantqu il ot soif por l asprete 
dou chaut et por la lassete 
qui li ot tolue l alaine 
et quant il uint a la fontaine 
que li pins de ses rains couroit 
ilec pensa que il beuroit 
sus la fontaine toz adenz 
se mist lors por boiure dedenz 
si uit en l eue clere et nete 
son uis son nes et sa bouchete 
et cil maintenant s esbahi 
car ses ombres l auoit trai 
qu il cuida uoair la figure 
d un esfant bel a desmesure 
lors se sot bien amors uenchier 
dou grant orguil et dou dangier 
que narcisus li ot mené 
bien li fu lors guerredoné 
qu il musa tant en la fontaine 
qu il ama son ombre demainne 
si en fu morz a la parclouse 
c est la some de ceste chose 
car quant il uit qu il ne porroit 
acomplir ce qu il desiroit 
et qu il estoit si pris par fort 
qu il ne porroit auoir confort 
en nule fin ne en nul sen 
il perdi d ire tot le sen 
et fu morz en poi de termine 
ensi si out de la meschine 
qu il auoit deuant escondite 
son guerredon et sa merite 
dames cest essample aprenez 
qui uers uos amis mesprenez 
car se uos les lessiez morir 
dex le uos saura bien merir 
quant li escrit m ot fet sauoir 
que ce estoit trestot por uoir 
la fontaine au bel narcisus 
ie me suis trez un poi ensus 
que dedenz n ousai esgarder 
ainz comancai a coarder 
que de narcisus me souint 
cui malement en mesauint 
mes me pensai que a seur 
sanz peor de mauues eur 
a la fontaine aler pooie 
por folie m en esloignoie 
de la fontaine m apressai 
quant ie i fui si m abessai 
por uoair l eue qui couroit 
et la graueile qui bouloit 
au fonz plus clere qu argenz fins 
de la fontaine c est la fins 
en tot le monde n a si bele 
l eue est totiorz fresche et nouele 
qui nuit et ior sort a grant ondes 
par doiz cleres et parfondes 
tot entor croist l erbe menue 
qui uient por l eue espesse et drue 
ne en yuer ne puet mourir 
ne l eue sechier ne tarir 
el fonz de la fontaine aual 
auoit pierres de cristal 
qu a grant entente remirai 
mes une chose uos dirai 
qu a merueille ce cuit tendroiz 
maintenant que uos l entendroiz 
quant li solaus qui tot aguiete 
ses rais en la fontaine giete 
et la clarte aual descent 
lors perent colors plus de cent 
ou cristal qui par le soleil 
deuient inde iaune et uermeil 
si est cil cristaus merueilleus 
une tel force a que li leus 
arbres et flors et quanqu aorne 
le uergier i pert tot a orne 
et por la chose feire entendre 
un essample uos uoil aprendre 
ausi con li mireors montre 
les choses qui sont a l encontre 
et i uoit len sanz couerture 
et lor color et lor figure 
tot autresi uos di por uoir 
que li cristaus sanz deceuoir 
tot l estre dou uergier encuse 
a celui qui en l eue muse 
car toriors quelque part qu il soit 
l une moitie dou uergier uoit 
et c il se torne maintenant 
porra ueoir le remenant 
si n i a si petite chose 
tant soit reposte ne enclouse 
dont demontrance ne soit feite 
con s ele ert ou cristal portrete 
c est li miroers perilleus 
ou narcisus li orgueilleus 
mira sa face et ses ieuz uers 
dont il iut puis morz toz enuers 
qui en ce miroer se mire 
ne puet auoir garant ne mire 
que il tel chose as ieuz ne uoie 
qui d amors l a mis tost en uoie 
maint uaillant home a mis a glaiue 
cil miroers car li plus saiue 
li plus preu li mieuz afetié 
i sont tost pris et agaitié 
ci sort as genz noueile rage 
ici se changent li corage 
ci n a mestier sens ne mesure 
ci est d amer uolente pure 
ci ne se set conseiller nus 
car cupido li filz uenus 
sema d amors ici la graine 
qui toute acueure la fontaine 
et fist ses laz enuiron tendre 
et ses engins i mist por prendre 
demoiseilles et demoisiaus 
qu amors si ne uelt autre oisiaus 
por la graine qui fu semee 
fu ceste fontaine apelee 
la fontaine d amors par droit 
dont plusor ont en maint endroit 
parlé en romanz et en liure 
mes ia mes n oroiz mielz descriure 
la uerite de la matere 
quant i aure apost le mistere 
ades me plot a demorer 
a la fontaine remirer 
et as cristaus qui me mostroient 
mil choses qui entor estoient 
mes de fort eure m i mire 
las tant en ai puis soupiré 
cil miroers m a deceu 
se i eusse auant coneu 
quex ert sa force et sa uertuz 
ne m i fusse ia enbatuz 
que maintenant ou laz chei 
qui maint home a pris et trai 
el miroer entre mil choses 
choisi rosiers chargiez de roses 
qui estoient en un destor 
d une haie bien clos entor 
et lors m en prist si grant enuie 
que ne lessasse por pauie 
ne por paris que ie n alasse 
la ou ie ui la greignor tase 
quant cele rage m ot si pris 
dont maint autre ont esté sorpris 
uers les rosiers tantost me tres 
et bien sachiez quant ie fui pres 
l odor des roses sauoree 
m entra iusques en la coree 
que por noiant fusse enbasmez 
et s asailliz ou mesamez 
n en cuidasse estre i en cueillisse 
au moins une que ie tenisse 
en ma main por l odor sentir 
mes peor oi dou repentir 
que il en peust de legier 
desplaire au seignor dou uergier 
des roses i ot grant monciaus 
ausi beles n auoit soz ciaus 
si ot boutons petiz et clous 
et tex qui sont un poi plus grous 
si en i a d autre moison 
qui traient ia a lor seson 
et s aprestoient d espanir 
icil ne font pas a hair 
les roses ouertes et lees 
sont en un ior toutes alees 
et li bouton durent tuit frois 
a tot le moins iors ou trois 
icil bouton mout m enbelurent 
onques si bel nu leu ne crurent 
qui em poroit un arachier 
il le deuroit auoir mout chier 
se chapel en peuse faire 
ie n amasse tant nul afaire 
entre les autres en eslui 
un si tres bel enuers celui 
nul des autres rien ne prise 
puisque celui bien auise 
car une color l enlumine 
qui est si uermeille et si fine 
con nature le pot plus faire 
des fueilles i a quatre paire 
que nature par grant maistire 
i ot asisses tire a tire 
la tige ere droite con ions 
et par desus siet li boutons 
siqu i ne cline ne ne pent 
l odor de lui entor espent 
la soautume qui en ist 
tote la place replenist 
et quant i ou senti si fleirier 
ie n oi talant de repairier 
ainz m en apressai por le prendre 
se g i osasse les mains tendre 
mes chardon agu et poignant 
m en aloient trop esloignant 
espines tranchanz et agues 
orties et ronces cornues 
ne me lessoient auant trere 
car ie me cremoie mal feire 
li dex d amors qui l arc tendu 
auoit toutiorz mout entendu 
a moi porsiure et espier 
s iere arestez soz un figuier 
et quant il ot aperceu 
que i auoie ensint esleu 
ce bouton qui plus me seoit 
que nul des autres ne fessoit 
il a tantost pris une floiche 
et quant la corde fu en coche 
il entesa iusqu a l oreille 
l arc qui estoit fors a meruoille 
et tret a moi par tel deuise 
que parmi l ueil m a ou cuer mise 
sa saiete par grant roidor 
et lors me prist une froidor 
dont ie desoz chaut pelicon 
ai puis sentu mainte fricon 
quant i oi ensint esté bersez 
arieres sui tantost uersez 
li cuers me faut li cuers me ment 
pasmez fui ilec longuement 
et quant ie uin de pasmoison 
et i oi mon sens et ma resson 
ie fui mout uains et si cuidie 
grant fes de sanc auoir uidié 
mes la saiete qui me point 
ne tret onques sanc de moi point 
ainz fu la plaie toute soiche 
ie pris lors a mains la floiche 
et comencai fors a tirer 
et en tirant fort soupirer 
et tant tirai que i amene 
le fust a moi tot enpené 
mais la saiete barbelee 
qui biaute estoit apelee 
m ot si dedenz le cuer fichiee 
qu ele n en pot estre esrachiee 
ancois remest encor dedens 
et si n en isi onques sans 
angoissiez fu mout et troblez 
por le peril qui fu doublez 
ne soi que fere ne que dire 
ne de ma plaie trouer mire 
car por herbe ne por racine 
n en atendoie medecine 
mes uers le bouton me traioit 
li cuers qui aillors ne beoit 
se ie l eusse en ma baillie 
il m eust rendue la uie 
li ueoirs sanz plus et l odors 
aligoit mout de mes doulors 
ie me comencai lors a traire 
uers le bouton qui souef flaire 
et amors ot ia recouree 
une saiete a or ouree 
simpleice ot non c est la segonde 
qui maint home parmi le monde 
et mainte dame a fet amer 
quant amors me uit aprimer 
il tret a moi sanz menacier 
la floiche ou il n ot point d acier 
sique par l ueil ou cuer m entra 
la saiete qui me naura 
ia n en gerrai par home né 
car au tirer en amene 
le fust a moi sanz grant contenz 
mes la saiete remaint enz 
or sachiez bien de uerite 
que se i auoie auant esté 
dou bouton bien entalantez 
lors fu graindre la uolentez 
et quant li maus plus m engrignoit 
et la uolente me croissoit 
totiorz d aler uers la rousete 
qui mielz oloit que uioleite 
si me uenist mieuz reuser 
mes ne pooie refuser 
ce que mes cuers me comandoit 
tot ades la ou il tendoit 
m estouoit aler tot a force 
mes li archier qui mout s esforce 
de moi greuer et mout se poine 
ne m i let pas aler sanz poine 
ainz m a fet por mieuz afoler 
la tierce floiche ou cors uoler 
que cortoisie ert apelee 
la plaie fu parfonde et lee 
si me couint cheoir pasmé 
desoz un oliuer ramé 
grant piece i iui sanz remuer 
quant ie me poi esuertuer 
dont pris la floiche et si oste 
tantost le fust de mon coste 
mes la saiete ne poi traire 
por rien que ie seuse faire 
en mon seant lores m asis 
mout angoisseus et mout pensis 
mout me destraint iceste plaie 
qui me semont que ie me traie 
uers le boton qui m atalante 
mes li archiers me rapoente 
et me doit bien espouenter 
qu eschaudez doit eue douter 
mes grant chose a en estouoir 
se ie ueise ilec plouoir 
carriaus et pierres pellemelle 
ausint espesse come grelle 
si estuet il que i i alasse 
qu amors qui tote chose passe 
me donoit cuer et hardement 
de feire son comandement 
ie me sui lors en piez dreciez 
foibles et uains come bleciez 
et m esforcai mout de marchier 
n ou lessai onques por l archier 
uers la rousete ou mes cuers tent 
mes espines i auoit tant 
chardons et ronces qu onques n oi 
pooir de passer l espinoi 
siqu au bouton peuse ateindre 
lez la haie m estut remaindre 
qui au roses estoit ioignant 
fete d espines mout poignant 
mout bel me fu dont ie estoie 
si pres que dou boton sentoie 
la douce odor qui en issoit 
et durement m abelisoit 
ce que i ou ueoie a bandon 
s en auoie grant guerredon 
que mes maus en entroblioie 
por le delit et por la ioie 
mout fui ioianz et mout fui aise 
ia mes n ert rien qui tant me plaise 
come estre illec a seior 
n en queisse partir nul ior 
mes quant g i oi esté grant piece 
li dex d amors qui tot despiece 
mon cors dont il a fet bersaut 
me redonne un nouel asaut 
et tret por moi mestre a meschief 
une autre floiche de rechief 
sique ou cuer soz la memele 
m a fet une plaie nouele 
compaignie ot non la saiete 
il n est nule qui plus tost mete 
a merci dame ou damoiseile 
la grant dolor me renoueile 
de mes plaies de maintenant 
foiz me pasme en un tenant 
au reuenir plains et soupire 
car ma dolors croist et empire 
sique ie n ai mes esperance 
de garison ne d aliiance 
mielz uoudroie estre morz que uis 
car en la fin ce m est auis 
fera amors de moi martir 
ie ne m en puis par el partir 
il a endementiere prise 
une autre floiche que mout prise 
et que ie tien a mout pesant 
c est biau samblant qui ne consent 
a nul amant qu i se repente 
d amors seruir que que il sente 
ele est ague por percier 
tranchant come rasoer d acier 
mes amors auoit mout bien ointe 
d oignement precieus la pointe 
por ce qu ele ne puist trop nuire 
qu amors ne ueut pas que ie muire 
ainz ueut que i aie aligement 
por l ointure de l oignement 
qui ere toz de confort plains 
amors l auoit fet o ses mains 
por les fins amanz conforter 
et por les miens maus deporter 
a il cele floiche a moi traite 
si m a ou cuer grant plaie fete 
mes li oignement s espandi 
par mes plaies si me rendi 
le cuer qui m ert dou tot failli 
ie fusse mort et mal bailli 
se li douz oignement ne fust 
lors ai a moi tost tret le fust 
mes la saiete est enz remese 
qui ot esté de nouel rese 
si en i ot encrotees 
qui en seront a poine ostees 
li oignement mout me ualut 
par mes plaies si me dolut 
la plaie sique la dolor 
me fessoit muer la color 
cele floiche ot fiere costume 
docor i ot et amertume 
i ai bien sentu et coneu 
qu el m a aidié si m a neu 
il ot angoise en la pointure 
si tost m asouage l ointure 
d une part m oint d autre me cuit 
ausint m aide ausint me nuit 
lors est tot maintenant uenuz 
amors uers moi les saus menuz 
en ce qu il uint si m escria 
 uasaus pris estes rien n i a 
de destorner ne de desfendre 
ne fai pas dangier de toi rendre 
quant plus uolentiers te rendras 
et plus tost a merci uendras 
il est fox qui moine dangier 
uers celui que doit losengier 
et qu il couient a souploier 
tu ne puez uers moi forcoier 
et si te ueil bien enseignier 
que tu ne puez rien gaaignier 
en felonie n en orgueil 
mes ren toi puisque ie le uoil 
em pais et debonoirement  
et ie respondi maintenant 
 par deu uolentiers me rendrai 
ia uers uos ne me desfendrai 
ia deu ne place que ie pense 
que i aie ia uers uos desfense 
car il n est pas resson ne droiz 
uos poez quanque uos uoudroiz 
feire de moi pendre ou tuer 
bien sai que ie ne puis muer 
car ma uie est en uostre main 
ne puis uiure iusqu a demain 
se n est par uostre uolente 
i atent par uos ioie et sante 
que ia par autre ne l aure 
se uostre main qui m a nauré 
ne me done la guerison 
et se de moi uostre prison 
uolez fere ne ne daigniez 
ne m en tieng pas a engigniez 
et sachiez que n en ai point d ire 
tant ai oi de uos bien dire 
que metre ueil tot a deuise 
cuer et cors en uostre deuise 
car se ge faz uostre uoloir 
ie ne me puis de rien doloir 
encor ce cuit en aucun tens 
aure la merci que i atens 
et par ce couent me ren gie  
a ce mot uols bessier son pie 
mes il m a parmi la main pris 
et me dit  ie t ain mout et pris 
dont tu as respondu issi 
onques uoir tex respons n issi 
d ome uilain mal enseignié 
et si i as tant gaaignié 
que ie ueil por ton auantage 
que tu me faces tost homage 
si me besseras en la bouche 
ou onques nus uilains ne touche 
ie n i lesse mie touchier 
chascun uilain chascun porchier 
ainz doit estre cortois et frans 
cui ge ensint a home prans 
sanz faille il i a poine et fais 
en moi seruir mes ie te fais 
honor mout grant et si doiz estre 
mout liez dont tu as si bon mestre 
et seignor de si haut renon 
qu amors porte le gonfanon 
de cortoisie et la baniere 
si est de si bone maniere 
si douz si frans et si gentis 
que qui c onques est ententis 
a li seruir et honorer 
dedenz li ne puet demorer 
uilenie ne mesprison 
ne nule mauuese aprison  
atant deuins ses hom mains iointes 
et sachiez que mout me fis cointes 
dont sa bouche baisa la moie 
ce fu ce dont i oi greignor ioie 
il m a lores requis ostages 
 amis  fet il  i ai mainz homages 
et d uns et d autres receuz 
dont i ai puis esté deceuz 
li felon plain de fausete 
m ont par mainte foiz bareté 
d aus ai oie mainte noise 
mes il sauront come il m en poise 
se ie les puis a mon droit prendre 
ie lor uoudrai chierement uendre 
or uoil ie por ce que ie t ains 
de toi estre si bien certains 
et te ueil si a moi lier 
que tu ne me puisses nier 
ne promesse ne couenant 
ne fere nul desauenant 
pechiez seroit se tu trichoies 
qu il me semble que loiaus soies 
sire  fis ie  or m entendez 
ne sai por quoi uos demandez 
plege de moi ne seurte 
ia sauez uos de uerite 
que mon cuer m auez si toloit 
et si pris que s il bien uouloit 
ne puet il fere rien por moi 
se ce n estoit par uostre ostroi 
li cuers est uostres non pas miens 
car il couient soit maus soit biens 
que il face uostre pleisir 
nus ne uos en puet desaisir 
tele garde i auez uos mise 
qui le garde bien a deuise 
et par tot ce se rien doutez 
fetes i clef si l emportez 
et la clef soit en leu d outages 
par mon chief ce n est mie outrages  
respont amors  ie m i acors 
il est assez sire dou cors 
qui a le cuer en sa comande 
outrages est qui plus demande  
lors a de s aumouniere treite 
une petite clef bien feite 
qui fu de fin or esmeré 
 a ceste  dist il  fermere 
ton cuer ne quier autre apoal 
soz ceste clef sont mi ioal 
si te di uerite sus m ame 
que ele est de mon escrin dame 
et si a mout grant poeste  
lors la me toucha au coste 
et ferma mon cuer si souef 
qu a grant poine senti la clef 
ensi fist sa uolente toute 
et quant ie l oi mis hors de doute 
 sire  fis ie  grant talant e 
de fere uostre uolente 
mes mon seruise receuez 
en gre foi que uos me deuez 
n ou di pas par recreandise 
que point ne dot uostre seruise 
mes sergenz en uain se trauaille 
de fere seruise qui ualle 
se li seruise n atalante 
au seignor cui len le presente  
amors respont  or ne t esmoie 
puisque mis t es en ma menoie 
ie resoif ton seruise en gre 
si te metrai en haut degre 
se mauuestie ne le te tost 
mes espoir ce n ert mie tost 
granz biens ne uient pas en poi d eure 
il i couient poine et demeure 
aten et suefre la destrece 
qui orendroit te nuit et blece 
car ie sai bien par quel poison 
tu seras trez a gairison 
se tu te tiens en loiaute 
ie te donrai tel diaute 
qui de ta plaie te garra 
mes par mon chief or i para 
se tu de bon cuer seruiras 
et coment tu acompliras 
nuit et ior les comandemenz 
que ie coment as fins amanz 
sire  fis ie  por deu merci 
auantque uos mouez de ci 
uos comandemenz m enchargiez 
ie sui dou feire encoragiez 
mes espoir se ge n es sauoie 
tost porroie issir hors de uoie 
por ce sui engrant de l aprendre 
que ie n i ueil de rien mesprendre  
amors respont  tu diz mout bien 
or les enten et les retien 
li mestres pert sa poine toute 
quant li deciples qui escoute 
ne met son cuer el retenir 
si qu il l en puise souenir  
li diex d amors lors m encharia 
tot issi com uos oroiz ia 
mot a mot ses comandemenz 
bien les deuise cist romanz 
qui amer ueut or i entende 
que li romanz des or amende 
des or le fet bon escouter 
s il est qui le sache conter 
car la fin dou songe est mout bele 
et la matire en est nouele 
qui dou songe la fin ora 
ie uos di bien que il porra 
des ieus d amors assez aprendre 
puisque il ueille tant atendre 
que ie die et que i encomance 
dou songe la senefiance 
la uerite qui est couerte 
uos sera lores toute ouerte 
quant espondre m oroiz le songe 
car il n i a mot de menconge 
 uilenie premierement  
ce dist amors  uoel et conment 
que tu gerpisses sanz reprendre 
se tu ne uelz uers moi mesprendre 
si maudi et escommenie 
touz ceus qui aiment uilenie 
uilenie fait les uilains 
por ce n est pas drois que ie l ains 
uilains est fel et sanz pitie 
sanz seruise et sanz amitie 
or te garde bien de retreire 
chose de gent qui face a teire 
n est pas proece de mesdire 
a keu le senechal te mire 
qui iadis par son moqueiz 
fu mal renomez et haiz 
tant con gauuains li bien apris 
par sa cortoisie ot de pris 
autretant ot de blasme keus 
por ce qu i fu fel et crueus 
remponieres et mal paliers 
desor toz autres cheualiers 
soies cortois et acointables 
de paroles douz et resnables 
et au granz genz et aus menues 
et quant tu iras par les rues 
gart que tu soies coutumiers 
de saluer les genz premiers 
et s aucuns auant te salue 
si n aies pas ta bouche mue 
ainz te garnis de saluz rendre 
sanz demorer et sanz atendre 
apres gardes que tu ne dies 
ces orz moz ne ces ribaudies 
ia por nomer uilainne chose 
ne doit ta bouche estre desclouse 
ie ne tien pas a cortois home 
qui orde chose et laide nome 
toutes fames ser et honore 
en aus seruir poine et labeure 
et se tu oz nul mesdisanz 
qui aille fame despisant 
blasme le et di qu il se taise 
fai se tu puez chose qui plaise 
as dames et as demoiseilles 
si qu eus oient bones noueles 
de toi dire et raconter 
par ce porras em pris monter 
empres tot ce d orgueil te garde 
car qui entent bien et esgarde 
orgueil est folie et pechiez 
et qui d orgueil est entechiez 
il ne puet son cuer aploier 
a seruir ne a souploier 
orgueilleus fet tot le contraire 
de ce que fins amant doit feire 
mes qui d amors se uelt pener 
il se doit cointement mener 
hons qui porchace druerie 
ne uaut neant sanz cointerie 
cointerie n est pas orguiauz 
qui est cointes il en uaut miaus 
por que il soit d orgueil uuidiez 
qu il ne soit fox n outrecuidez 
moine toi bel selonc ta rente 
et de robe et de chaucemente 
bele robe et bel garnement 
amendent home durement 
et si doiz ta robe baillier 
a tel qui sache bien taillier 
qui face bien seanz les pointes 
et les manches uestanz et cointes 
solers a laz et estiuaus 
aies souent frais et nouiaus 
et gart qu i soient si chaucant 
que cil uilain aillent tencant 
en quel guise tu te chaucas 
et de quel part tu i entras 
de ganz d aumouniere de soie 
et de ceinture te cointoie 
et se tu n es de la richeice 
que fere puisses si t adreice 
mes au plus bel te doiz deduire 
que tu poras sanz toi destruire 
chapel de flor qui petit coste 
ou de rouses a pentecoste 
ice puet bien chascuns auoir 
qu il n i couient pas grant auoir 
ne sueffre sus toi nul ordure 
laue tes mains tes denz escure 
s en tes ongles pert point de noir 
ne l i lesse point remanoir 
cous tes manches tes cheueus pigne 
mes ne te fardes ne ne guignes 
ce n apartient s a dames non 
ou a cels de mauues renon 
qui amors par male auenture 
ont recourees sanz droiture 
empres ce te doit souenir 
d anuoiserie maintenir 
a ioie et a deduit t atorne 
amor n a cure d ome morne 
c est maladie mout cortoise 
len en ioe et rit et enuoise 
il est ensi que li amant 
ont par eures ioie et torment 
amant sentent les maus d amer 
une eure douz autre eure amer 
maus d amer est mout corageus 
or est li amanz en ses geus 
or est destroiz or se demente 
une eure pleure autre eure chante 
se tu sez nul bel deduit fere 
par quoi tu puisses a gent plere 
ie te comant que tu le faces 
chascuns doit fere en totes places 
ce qu i set qui mieuz li auient 
car los et pris et grace en uient 
se tu te senz haste et legier 
ne fai pas dou saillir dangier 
et se tu es bien a cheual 
tu doiz poindre amont et aual 
et se tu sez lances brisier 
tu t en puez mout fere prisier 
et s aus armes es acesmez 
par ce seras yy tanz amez 
se tu as la uoiz clere et saine 
tu ne doiz mie querre essoine 
de chanter se len t en semont 
car biaus chanter abelist mont 
si auient bien a bacheler 
que il sache de uieler 
de citoler et de dancier 
par ce se puet mout auancier 
ne te fai tenir por auer 
que ce te pouroit mout greuer 
il auient bien que li amant 
doignent dou lor plus largement 
que cil uilain entule et sot 
onques hom rien d amer ne sot 
cui il n abelist a doner 
se nus se ueut d amors pener 
d auarice trop bien se gart 
que cil qui a por un regart 
ou por un ris douz et serin 
douné son cuer tot enterin 
doit bien apres si riche don 
doner ce qu il a a bandon 
or te ueil briement recorder 
ce que t ai dit por remenbrer 
que la parole mains engrieue 
a retenir quant ele est brieue 
qui d amors ueut fere son mestre 
cortois et sanz orgueil doit estre 
cointe se tiengne et enuoisiez 
et de largesce soit proisiez 
enpres te doing em penitance 
que nuit et ior sanz repentance 
en amors metes ton penser 
tot iorz i pense sanz cesser 
et te menbre de la douce eure 
dont la ioie tant te demeure 
et por ce que fins amanz soies 
ueil ie et comant que tu aies 
en un seul leu tot ton cuer mis 
si qu il n i soit mie demis 
ainz toz entiers sanz tricherie 
car ie n aim pas metoierie 
qui en mains leus son cuer depart 
par tot en a mauuesse part 
mes de celui point ne me dout 
qui en un leu met son cuer tout 
por ce ueil qu en un leu le metes 
mes gardes bien que ne le pretes 
car se tu l auoies presté 
i ou tendroie a chaitiuete 
mes done le en don tot quite 
si en auras greignor merite 
car bontez de chose prestee 
est tost rendue et aquitee 
mes de chose donee en dons 
doit estre grant li guerredons 
donc le done tot quitement 
si le fai debonairemant 
car len doit chose auoir mout chiere 
qui est donee a bele chiere 
et ie ne pris le don un pois 
que len done desus son pois 
quant tu auras ton cuer doné 
si con ie t ai ci sarmoné 
lors te uendront les auentures 
qui as amanz sont gries et dures 
souent quant il te souendra 
de tes amors te couendra 
partir de gent par estouoir 
qu il ne puissent aperceuoir 
le mal dont tu es angoisseus 
a une part iras tot seus 
lors te uendront soupirs et plaintes 
fricons et autres dolors maintes 
em plusors sens seras destroiz 
une eure chaut autre eure froiz 
uermaus une eure et autre pales 
onques fieures n eus si males 
ne cotidianes ne quartes 
bien auras ainzque tu t em partes 
les doulors d amors essaies 
or auendra autre foies 
qu en pensant t entroblieras 
et une grant piece seras 
ausi come une ymage mue 
qui ne se croule ne remue 
sanz pie sanz main sanz doi croller 
sanz ieuz mouoir et sanz paler 
a chief de piece reuendras 
a ton memoire et tressaudras 
el reuenir en esfreor 
ausi com hom qui a peor 
et soupirras de cuer parfont 
car bien saches qu ensi le font 
cil qui ont les maus essaiez 
dont tu es or si esmaiez 
apres est droiz qu i te souiengne 
que trop est t amie lointaigne 
lors diras  dies con sui mauuois 
quant la ou mes cuers est ne uois 
mon cuer seul por quoi i enuoi 
ades i pens et rien n en uoi 
quant ie puis les ieuz enuoier 
apres por le cuer conuoier 
se mi oil mon cuer ne conuoient 
ie ne pris rien quenque il uoient 
doiuent se il ci arester 
nenil mes aillent uisiter 
ce don li cuer a tel talant 
ie me puis bien tenir a lent 
quant de mon cuer sui si lointiens 
si m aist diex por fol m en tiens 
or irai plus n ou lesserai 
ia mes a aise ne serai 
deuant qu aucune enseigne en oie  
lores te metras en la uoie 
et iras la par tel couant 
qu a ton esme faudras souent 
et gasteras en uain tes pas 
ce que tu quiers ne uerras pas 
si couendra que tu retornes 
sanz plus fere pensis et mornes 
lores seras a grant meschief 
et te uendront tot de rechief 
soupirs et pointes et fricons 
que poignent plus que herisons 
qui ne le set si le demant 
a ceus qui sont loial amant 
ton cuer ne porras apoier 
ainz iras encor essaier 
se tu uerras par auenture 
ce don tu es en si grant cure 
et se tu te puez tant pener 
qu au ueoir puises asener 
tu uoudras mout ententis estre 
a tes ieuz saouler et pestre 
grant ioie en ton cuer demoinras 
de la biaute que tu uerras 
et saches que dou regarder 
feras ton cuer frire et larder 
et tot ades en regardant 
auiueras le feu ardant 
qui ce qu il aime plus regarde 
plus alume son cuer et larde 
cil larz alume et fet flamer 
le feu qui fet les genz amer 
chascuns amanz suit par costume 
le feu qui l art et qui l alume 
quant il le feu de plus pres sent 
et il s en uet plus apressant 
li feus si est ce qu i remire 
s amie qui le fet defrire 
quant il de lui se tient plus pres 
et il plus est d amer engres 
ce seuent tuit sage et musart 
qui plus est pres dou feu plus art 
tant con ta ioie einsi uerras 
ia mes mouoir ne t en querras 
et quant partir t en couendra 
trestot le ior te souendra 
de ce que tu auras ueu 
si te tendras a deceu 
d une chose mout laidement 
car onques cuer ne hardement 
n eus de li aressoner 
ainz as esté sanz mot soner 
lez li con fox et entrepris 
bien cuideras auoir mespris 
dont tu n as la bele apelee 
auantqu ele s en fust alee 
torner te doit a grant contreire 
car se tu n em peuses treire 
fors seulement un bel salu 
si eust il yy mars ualu 
lors te penras a demaler 
et querras achoison d aler 
de rechief encor en la rue 
ou tu auras cele ueue 
que tu n ousas mestre a resson 
mout iroies en sa meson 
uolentiers s achoison auoies 
il est droiz que toutes tes uoies 
et tes alees et ti tor 
s en reuienent par la entor 
mes uers la gent trop bien te cele 
et quier autre achoison que cele 
qui cele part te fet aler 
qu il est granz sens de soi celer 
s il auient chose que tu troues 
la bele ou point que tu la doiues 
araisoner ne saluer 
lors t estoura color muer 
si te fremira tot li sans 
parole te faudra et sens 
quant tu cuideras comancier 
et se tant te puez auancier 
que ta resson comencier oses 
quant tu deuras dire yy choses 
tu n en diras mie les yy 
tant seras uers li uergondeus 
il n ert ia nus si apensez 
qui en ce point n oblit asez 
se tex n est que de guille serue 
mes faus amanz content lor uerue 
si come il ueulent sanz peor 
icil sont fort losengeor 
il dient un et pensent el 
li traitres felon mortel 
quant ta reison auras fenie 
sanz dire mot de uilenie 
mout te tendras a conchié 
quant tu auras rien oublié 
qui te fust auenant a dire 
lores seras en grant martire 
c est la bataille c est l ardure 
c est li contanz qui tot iors dure 
amanz n aura ia ce qu i quiert 
tot iors i faut ia em pais n iert 
ia fin ne prendra ceste guere 
tant que i en ueille la pes querre 
quant ce uendra qu il sera nuiz 
lors auras plus de mil anuiz 
tu te coucheras en ton lit 
ou tu auras poi de delit 
que quant tu cuideras dormir 
tu comenceras a fremir 
a tressaillir a demener 
sor coste t estoura torner 
et puis enuers et puis adenz 
con home qui a mal es denz 
lors te uendra en remenbrance 
et la facon et la samblance 
a qui nule ne s apareille 
si te dirai fiere merueille 
tel foiz sera qu il t ert auis 
que tu tendras cele au cler uis 
entre tes braz trestote nue 
ausi con s el fust deuenue 
dou tot t amie et ta compaigne 
lors feras chastiaus en espaigne 
et auras ioie de noiant 
tant con tu iras foloiant 
en la pensee delitable 
ou il n a que menconge et fable 
mes poi i poras demorer 
lors comanceras a plorer 
et diras  dex qu ai ge songié 
qu est or ce ou estoie gie 
ceste pensee dont me uint 
certes le ior yy foiz ou uint 
uoudroie qu ele reuenist 
el me pest tot et replenist 
de ioie et de bone auenture 
mes ce m a mort que poi me dure 
diex uerai ie ia que ie soie 
en itel point que ie pensoie 
g i uoudroie estre par couent 
que ie moruse maintenant 
la mort ne me greueroit mie 
se ge moroie es braz m amie 
mout me grieue amors et tormente 
souent me plain et me demante 
mes se tant fait amors que i oie 
de m amie enterine ioie 
bien seront mi mal acheté 
ie ment trop i a chier chete 
ie ne me tien mie por sage 
dont ie demendai tel outrage 
car qui demande musardie 
bien est droiz que len l escondie 
ne sai coment dire l ose 
maint plus preu et plus alosé 
de moi auroient grant honor 
en un loier assez menor 
mes se sanz plus d un seul bessier 
me deignoit la bele aasier 
mout auroie riche deserte 
de la poine que i ai souferte 
mes fort chose est a auenir 
ie m en puis bien por fol tenir 
quant i ai mis mon cuer en tel leu 
dont ia n aure ioie ne preu 
si di ge que fol et que garz 
que mieuz uaut de li un regarz 
que d autre li deduit entiers 
mout la uerroie uolentiers 
orendroites se diex m aist 
gariz fust c un poi la ueist 
dex quant sera il aiorné 
trop ai en cest lit seiorné 
ie ne pris guieres tel gesir 
quant ie n ai ce que ie desir 
gesirs est aniieuse chose 
quant len ne dort ne ne repose 
mout m anuie certes et grieue 
quant l aube orendroit ne lieue 
et que la nuit tost ne trespasse 
car s il fust iorz ie me leuasse 
ha solaus por deu car te haste 
ne seiorne ne ne t areste 
fai departir la nuit oscure 
et son anui que trop me dure  
la nuit ensint te contendras 
et de repos petit prendras 
s onques le mal d amer conui 
et quant tu ne porras l anui 
sosfrir en ton lit de ueillier 
lors t estoura apareillier 
uestir chaucier et atorner 
ainzque tu uoies aiorner 
lors t en iras en recelee 
soit par pluie soit par ielee 
tot droit uers la meson t amie 
qui se sera bien endormie 
et a toi ne pensera gueres 
une eure iras a l uis derieres 
sauoir s il est remainz desfers 
et iucheras ilec defoirs 
touz seus a la pluie et au uent 
apres uendras a l uis deuant 
et se tu treues fendeure 
par fenestre par serreure 
oreille et escoute parmi 
s il se sont laienz endormi 
et se la belle sanz plus ueille 
cou te lo ge bien et conseille 
qu el t oie plaindre et doloser 
si qu el sache que reposer 
ne puez en lit por s amitie 
bien doit fame aucune pitie 
auoir de celui qui endure 
tel mal por lui se mout n est dure 
si te dirai que tu doiz faire 
por amor dou haut seintuaire 
de quoi tu ne puez auoir aise 
au reuenir la porte baise 
et por ce que len ne te uoie 
deuant la meson n en la uoie 
gart que tu soies repairiez 
ainzque li iorz soit esclariez 
icil uenirs icil alers 
icil ueilliers icil pensers 
fet aus amanz soz les drapiaus 
durement amesgrir les piaus 
bien le sauras par toi meismes 
il couient que tu t esseimes 
car bien saches qu amors ne lesse 
sor fin amant color ne gresse 
a ce sont bien cil parissant 
qui uont les dames traissant 
il dient por eus losengier 
qu il ont perdu boiure et mengier 
et ie les uoi les gangleors 
plus gras qu abez ne que priors 
encor te comant et encharge 
que tenir te faces a large 
a la pucele de l ostel 
un garnement li done tel 
qu el die que tu es uaillanz 
t amie et toz ses bienuoillanz 
doiz honorer et chiers tenir 
granz biens te puet par eus uenir 
quant cil qui de li sont priué 
li conteront qu il t ont troué 
preu et cortois et afaitié 
mieuz t an amera la moitie 
dou pais gaires ne t esloigne 
et se tu as si grant besoigne 
que il esloignier te couiengne 
gardes bien que tes cuers remaigne 
et pense dou tost retorner 
tu ne doiz gueres seiorner 
fai samblant que ueoir te tarde 
cele qui ton cuer a en garde 
or t ai dit coment n en quel guise 
amanz doit fere mon seruise 
or le fai donques se tu uiaus 
de la belle auoir tes auiaus  
quant amors m ot ce comandé 
ie li ai lores demandé 
 sire en quel guise ne coment 
pueent endurer cil amant 
les maus que uos m auez contez 
forment en sui espouentez 
coment uit hom et coment dure 
qui est em poine et en ardure 
en duel en soupirs et en lermes 
et en toz poinz et en toz termes 
est en sousi et en esueil 
si m aist dex mout me merueil 
coment hom s il iere de fer 
puet un an uiure en tel enfer  
li dex d amors lors me respont 
et ma demande bien m espont 
 biaus amis par l ame mon pere 
nus n a bien s il ne le compere 
s en aime len mieuz le chate 
quant len l a plus chier acheté 
et plus en gre sont receu 
li bien ou len a mal eu 
il est uoirs que nus maus n ataint 
a celui qui les amanz taint 
nes qu em puet espuisier la mer 
ne poroit nus les maus d amer 
conter en romanz ne en liure 
et totes uoies couient uiure 
les amanz qu il lor est mestiers 
chascuns fuit la mort uolentiers 
cil que len met en chartre oscure 
en uerminiere et en ordure 
qui n a que pain d orge ou d auaine 
ne se muert mie por la poine 
esperance confort li liure 
et se cuide uoair deliure 
encor par aucune cheance 
trestote autretele beance 
a cil qu amors a en prison 
il espoire sa guerison 
ceste esperance le conforte 
et cuer et talant li aporte 
de son cors a martire offrir 
esperance li fet souffrir 
les maus dont nus ne set le conte 
por la ioie qui yy tanz monte 
esperance par sosfrir uaint 
et fet que li amant uiuaint 
beneoite soit esperance 
qui les amanz ensint auance 
mout est esperance cortoise 
el ne lera ia une taise 
nul uaillant home iusqu au chief 
ne por peril ne por meschief 
nes au larron que len ueut pendre 
fet ele ades merci atendre 
iceste te garantira 
que ia de toi ne partira 
qu el ne te sequeure au besoing 
et aueques ce ie te doing 
trois autres biens qui granz solaz 
font a ceus qui sont en mes laz 
li premiers biens qui solaz face 
ceus que li laz d amors enlace 
est douz pensers qui lor recorde 
ce ou esperance s acorde 
quant li amant plaint et soupire 
et est en duel et en martire 
douz pensers uient a chief de piece 
qui l ire et la dolor despiece 
et a l amant en son uenir 
fet de la ioie souuenir 
que esperance li promet 
et apres au deuant li met 
les ieuz rianz le nes tretiz 
qui n est trop granz ne trop petiz 
et la boucheite coloree 
dont l alaine est tant sauoree 
si li plest mout quant i li menbre 
de la biaute de chascun menbre 
encor uait ce solaz doublant 
quant d un ris ou d un biau sanblant 
li menbre ou d une bele chiere 
que fet li a s amie chiere 
douz pensers ensint asoage 
la dolor d amors et la rage 
icetui ueil bien que tu oies 
et se tu l autre refusoies 
qui n est mie mains doucereus 
tu seroies mout dangereus 
li autres biens est douz palers 
qui a fet a mainz bachelers 
et a maintes dame secors 
car chascuns qui de ses amors 
ot paler toz s en esbaudist 
si me souient que por ce dist 
une dame qui mout amot 
en sa chancon un cortois mot 
 mout sui  fet ele  a bone escole 
qui de mon ami me parole 
si m aist dex i m a garie 
qui m en parle quequ il m en die  
cele de douz paler sauoit 
quenqu il en ert que ele auoit 
essaié en maintes manieres 
or te lo et ueil que tu quieres 
un compaig sege et celant 
a cui tu dies ton talant 
et descueures tot ton corage 
cil te fera grant auantage 
quant ti mal t angoisseront fort 
tu iras a li par confort 
et parleroiz endui ensemble 
de la bele qui ton cuer emble 
tot ton estre li conteras 
et conseil li demanderas 
coment tu poras chose fere 
qui a t amie puise pleire 
se cil qui tant ert tes amis 
en bien amer son cuer a mis 
lors uaudra mieuz sa compaignie 
si est reson qu il te redie 
se s amie est pucele ou non 
qui ele est et coment a non 
si n auras pas peor qu il muse 
a t amie ne qu il t en ruse 
ainz uos entreporteroiz foi 
et tu a li et il a toi 
saches que c est mout plesant chose 
quant len a home a qui len ose 
son conseil dire et son secre 
ce deduit prendras mout en gre 
et t en tendras bien a paié 
puisque tu l auras essaié 
li tierz biens uient de regarder 
c est douz regart qui seut tarder 
a ceus qui ont amors loigtienes 
mes ie te lo que tu te tiegnes 
bien pres de li por douz regart 
que ses solaz trop ne te tart 
car il est mout as amoreus 
delitables et sauoreus 
mout ont au matin bone encontre 
li oil quant damedex lor montre 
le saintuaire precieus 
de quoi i sont si enuieus 
le ior qu i le puent ueoir 
ne lor doit mie mechoair 
il ne doutent poudre ne uent 
ne nule autre chose greuant 
et quant li oil sont en deduit 
si sont si apris et si duit 
que seul ne seuent auoir ioie 
ainz ueulent que li cuers s esioie 
et font ses maus rasoagier 
car li oil con droit mesagier 
tot maintenant au cuer enuoient 
noueles de ce que il uoient 
et por la ioie couient lors 
que li cuer oblit ses dolors 
et les teniebres ou il ere 
tot autresi con la lumiere 
les teniebres deuant soi chace 
tot ausi douz regarz achace 
les teniebres ou li cuers gist 
qui nuit et ior d amors languist 
car li cuers de rien ne se diaut 
quant li oil uoient ce qu il uiaut 
or t ai ce m est uis esclaré 
ce dont ie te ui esgaré 
car ie t ai conté sanz mentir 
les biens qui pueent garantir 
les amanz et garder de mort 
or sez qui te fera confort 
car au mains auras esperance 
s auras douz pensers sanz doutance 
et douz parler et douz regart 
chascuns de ceus ueil qu i te gart 
iusque tu puisses mieuz atendre 
qu autre biens qui ne sont pas mendres 
mes greignor auras ca auant 
mes ie te doing a ia itant  
tot maintenant que amors m ot 
son plaisir dit ie ne soi mot 
que il se fu esuanouiz 
et lors ie fui mout esbahiz 
quant ie ne ui lez moi nului 
de mes plaies mout me dolui 
et soi que guerir ne pooie 
fors par le bouton ou i auoie 
tot mon cuer mis et ma beance 
si n auoie en nului fiance 
fors ou diex d amors de l auoir 
aincois sauoie bien de uoir 
que de l auoir neant estoit 
s amors ne s en entremetoit 
li roser d une haie furent 
clos enuiron si comme il durent 
mes ie passasse la cloisson 
mout uolentiers por l achoison 
dou bouton qui eut mieuz de basme 
se ie n en cuidasse auoir blasme 
mes assez tost peust sembler 
que les rosiers uosisse embler 
ensi con ie me porpensoie 
s outre la haie passeroie 
ie ui uers moi tot droit uenant 
un uallet bel et auenant 
en cui il n ot rien que blasmer 
bel acueil se fessoit clamer 
fiuz fu cortoisie la large 
cil m abandona le passage 
de la haie mout doucement 
et me dit amiablement 
 biaus amis chiers se il uos plest 
pasez la haie sanz arest 
por l odor des roses sentir 
ie uos i puis bien garantir 
n i auroiz mal ne uilanie 
por quoi uos gardez de folie 
se de rien uos i puis aidier 
ie ne m en quier feire pleidier 
car pres sui de uostre seruise 
ie le uos di tot sanz fointise 
sire  fi ge a bel acueil 
 ceste promesse en gre recueil 
si uos rent graces et merites 
de la bonte que uos me dites 
car mout uos muet de grant franchise 
et quant uos plest uostre seruise 
sui pres de prendre uolentiers  
par ronces et par esglantiers 
dont en la haie auoit assez 
sui maintenant outre passez 
uers le bouton m en uois errant 
qui miaudre odor des autres rent 
et bel acueil me conuoia 
si uos di que mout m agrea 
dont ie me poi si pres remaindre 
que au bouton peuse ateindre 
bel acueil m ot mout bien serui 
quant le bouton de si pres ui 
mes uns uilains qui grant honte oit 
mout pres d ilec repost estoit 
dangiers ot non si fu closiers 
et garde de touz les rousiers 
en un destor fu li cuuers 
d erbe et de fueilles tot couers 
por ceus espier et sorprendre 
qu il uoit au roses la main tendre 
ne fu mie seus li gaignons 
ancois auoit a compaignons 
male bouche la iangleor 
et auec li honte et peor 
li mieuz uaillanz d aus si fu honte 
et sachiez que qui a droit conte 
son parente et son lignage 
el fu fille resson la sage 
et ses peres ot non maufez 
qui est si hideus et si lez 
c onques a lui reson ne iut 
mes dou ueoir honte concut 
quant dex ot honte fete nestre 
chasteez qui dame doit estre 
et des roses et des boutons 
ert asaillie de glotons 
si qu ele auoit mestier d aie 
et uenus l auoit enuaie 
qui nuit et ior souent li emble 
boutons et roses tot ensemble 
lors requist a reson sa fille 
chasteez que uenus essille 
por ce que desconseillie ere 
uost resson fere sa priere 
et li presta a sa resqueste 
honte qui est simple et honeste 
et por les rousiers mieuz garnir 
i fist ialousie uenir 
peor qui bee durement 
a fere son comandement 
or sont au roses garder yy 
qui ainz se leroient bien batre 
que nus bouton ne rouse emport 
or fuse ariuez a bon port 
se par aus ne fusse agaitiez 
car li frans li bien afaitiez 
bel acueil se poine de faire 
quenqu il sot qui me doie plaire 
souent me semont d aprochier 
uers le bouton et d atouchier 
au rousier qui estoit chargié 
de tot ce me done congie 
por ce qu il cuide que i ou ueille 
si a culli une uert fueille 
uers le bouton qu i m a donee 
por ce que pres ot esté nee 
de la fueille me fis mout cointes 
et quant ie me senti acointes 
de bel acueil et si priuez 
ie cuidai bien estre ariuez 
lors ai pris cuer et hardement 
de dire bel acueil coment 
amors m auoit pris et nauré 
 sire  fi ge  ia mes n aure 
ioie se n est par une chose 
que i ai dedenz le cuer enclouse 
une mout pesant maladie 
mes ne sai coment ie la die 
car ie uos crien trop corocier 
mieuz uoudroie a coutiaus d acier 
piece a piece estre depeciez 
que uos en fussiez corociez 
dites  fet il  uostre uoloir 
que ia ne m en feroiz doloir 
de chose que uos ueilliez dire  
lors li ai dit  sachiez biau sire 
qu amors durement me tormente 
ne cuidez pas que ie uos mente 
il m a ou cors yy plaies fetes 
ia les dolors n en seront tretes 
se le bouton ne me bailliez 
qui est des autres mieuz tailliez 
ce est ma mort ce est ma uie 
de nule rien n ai plus enuie  
lors s est bel acueil esfreez 
et me dit  frere uos beez 
a ce qui ne puet auenir 
coment me uolez uos honir 
uos m auriez bien asoté 
se le bouton auiez osté 
de son rosier n est pas droiture 
que len l oste de sa nature 
uilains estes du demender 
lessiez le croistre et amender 
n ou uoudroie auoir deserté 
dou rosier qui l a aporté 
por nul home uiuant tant l ains  
atant saut dangiers li uilains 
de la ou il s estoit muciez 
granz fu et noirs et hericiez 
s ot les ieuz roges come feus 
le nes froncié le uis hideus 
et s escrie com forcenez 
 bel acueil por quoi amenez 
entor ces rosiers ce uassaut 
uos fetes mal se dex me saut 
qu il bee a uostre nuisement 
dahez ait fors uos seulement 
qui en cest uergier l amena 
qui felon sert itant en a 
uos li cuidiez bonte fere 
et il uos quiert honte et contraire 
fuiez uassaus fuiez de ci 
par poi que ie ne uos oci 
bel acueil mal uos conoissoit 
qui de uos seruir s angoissoit 
si le beez a conchier 
ne me quier plus en uos fier 
car bien est ore esprouee 
la traison qu auez couee  
n osai ilec plus remenoir 
por le uilain hideus et noir 
qui me menace a asaillir 
la haie me fet tressaillir 
a grant poor et a grant heste 
et li uilain crolle la teste 
et dit se ia mes i retor 
il me fera prendre un mal tor 
lors s en est bel acueil fuiz 
et ie remainz tot esbaiz 
honteus et maz si me repens 
dont onques dis ce que ie pens 
de ma folie me recors 
si uoi que liurez est mes cors 
a duel a poine et a martire 
et de ce ai la plus grant ire 
que ie n ose passer la haie 
nus n a mal qui amors n essaie 
ne cuidez pas que nus conoisse 
s il n a amé qu est grant angoisse 
amors uers moi mout bien s aquite 
de la poine qu il m auoit dite 
cuers ne porroit mie penser 
ne bouche d ome recenser 
de ma dolor la quarte part 
par poi que li cuers ne me part 
quant de la rose me souient 
que si esloignier me couient 
en cest point ai grant piece esté 
tant que me uit ensi maté 
la dame de la haute engarde 
qui de sa tor aual esgarde 
reson fu la dame apelee 
lors est de sa tor deualee 
si est tot droit a moi uenue 
el ne fu ioine ne chanue 
ne fu trop haute ne trop basse 
ne fu trop grelle ne trop crasse 
li oil qui en son chief estoient 
con yy estoiles reluisoient 
si ot ou chief une corone 
bien resembloit haute persone 
a son semblant et a son uis 
part qu el fu fete ou parauis 
car nature ne seust pas 
oure fere de tel compas 
sachiez se la letre ne ment 
que dex la fist ou firmament 
a sa semblance et a s image 
et li dona tel auantage 
qu ele a pooir et seignorie 
de garder home de folie 
por tant qu il soit tex qu il la croie 
einsi con ie me dementoie 
atant e uos reson comence 
 biaus amis folie et enfance 
t ont mis em poine et en esmoi 
mar ueis le bel tens de moi 
qui fist ton cuer trop agueer 
mar t alas onques ombreer 
ou uergier dont oiseuse porte 
la clef dont el t ouri la porte 
fox est qui s acointe d oiseuse 
s acointance est trop perilleuse 
el t a trai et deceu 
amors ne t eust ia ueu 
s oiseuse ne t eust conduit 
ou biau uergier qui est deduit 
se tu as folement ouré 
or fai tantqu il soit recouré 
et garde bien que plus ne croies 
le conseil por quoi tu foloies 
buer folie qui se chastie 
et quant ioines hom fet folie 
len ne s en doit pas merueillier 
or te ueil dire et conseillier 
que l amor metes en oubli 
dont ie te uoi si afoibli 
et si conquis et tormenté 
ie ne uoi mie ta sante 
ne ta garison autrement 
car mout te bee durement 
dangier le fel a guerroier 
tu ne l as mie a essaier 
et de dangier neant ne monte 
auersque de ma fille honte 
qui les roses desfent et garde 
con cele qui n est pas musarde 
si en dois auoir grant peor 
car a ton oes n i a peor 
auecques ceus est male boche 
qui ne sueffre que nus i toche 
auantque la chose soit fete 
l a ele en yy cenz leus retrete 
mout as a fere a dures genz 
or garde quex est li plus genz 
ou du lessier tot ou du siure 
ce qui te fet a dolor uiure 
c est li maus qui amors a non 
ou il n a se folie non 
folie si m ait diex uoire 
hons qui aime ne puet bien fere 
ne a nul preu dou monde entendre 
s il est clers i piart son aprendre 
et se il fet autre mestier 
il n em puet gaires esploitier 
ensorquetot il a plus poine 
que n ont hermite ne blanc moine 
la poine en est desmesuree 
et la ioie a corte duree 
qui ioie en a petit li dure 
et de l auoir est auenture 
car ie uoi que maint s en trauaillent 
qui en la fin dou tot i faillent 
onques mon conseil n atendis 
quant au dieu d amors te rendis 
le cuer que tu as trop uolage 
te fist entrer en tel folage 
la folie fu tost emprise 
mes a l issir a grant mestrise 
or met l amor en nonchaloir 
qui te fait uiure et non ualoir 
que la folie ades engraigne 
qui ne fet tant qu ele remaigne 
pren durement au denz le frain 
si dente ton cuer et refrain 
tu doiz metre force et desfense 
encontre ce que tes cuers pense 
qui totes eures son cuer croit 
ne puet estre qu il ne foloit  
quant i oi tel chastiement 
ie respondi ireement 
 dame ie uos ueil mout prier 
que me lessiez a chastier 
uos me dites que ie refraigne 
mon cuer qu amors plus n ou soupraigne 
cuidez uos dont qu amors consente 
que ie refraigne et que ie dente 
le cuer qui est siens trestoz quites 
ce ne puet estre que uos dites 
ancois a si mon cuer denté 
qu i n est fors qu a sa uolente 
il le iustice si forment 
qu il i a fete clef fermant 
or me lessiez tot quoi ester 
que uos poriez bien gaster 
en oiseuse uostre francois 
ie uosdroie morir encois 
qu amors m eust de fausete 
ne de traison aresté 
ie me ueil loer ou blasmer 
au daerrain de bien amer 
si m anuie qui me chastie  
atant reson s est departie 
qu el uoit bien que por sarmoner 
ne me porroit de ce torner 
ie remes d ire et de duel plains 
souent plorai souent me plains 
car de moi ne soi cheuisance 
tantqu il me uint en remenbrance 
qu amors me dit que ie queise 
um compaignon qui ie deise 
mon conseil tot outreement 
ce m osteroit de grant torment 
lors me porpensai que i auoie 
un compaignon que ie sauoie 
a mout loial amis a non 
onques n oi meillor compaignon 
a li m en uins grant aleure 
si li desclos l encloeure 
dont ie me sentoie encloé 
si come amors m auoit loé 
et me plains a lui de dangier 
qui par pou ne me uout mengier 
et bel acueil en fist aler 
quant il me uit a li paler 
dou bouton a qui ie beoie 
et me dit que ie comparroie 
se ia mes por nule achoison 
me ueoit passer la cloison 
quant amis sot la uerite 
il ne m a mie espouenté 
ainz m a dit  compainz or saiez 
seurs et ne uos esmaiez 
ie conois bien pieca dangier 
il a apris a lesdengier 
a laidir et a menacier 
ceus qui aiment au comencier 
pieca que ie l ai esproué 
se uos l auez felon troué 
il ert autres au derrenier 
ie le conois come un denier 
el se set bien amoloier 
par biau parler et souploier 
or uos dirai que uos feroiz 
ie lo que uos i requeroiz 
qu il uos pardoint sa malueillance 
par amors et par acordance 
et li metez bien en couent 
que ia mes des ore en auant 
ne feroiz rien qui li desplaise 
c est une rien qui mout l apese 
qui l aparole et le blandist  
tant parla amis et tant dist 
qu il m a auques reconforté 
car hardement et uolente 
me dona d aler essaier 
se dangier porroie apaier 
a dangier sui uenuz honteus 
de ma pais fere couoiteus 
mes la haie ne passai pas 
por ce qu il m ot ueé le pas 
ie le trouai en piez drecié 
fel par samblant et corocié 
en sa main un baston d espine 
ie tins uers li la teste encline 
et li dis  sire or sui ici 
uenuz por uos crier merci 
mout me poise s il peust estre 
dont ie uos fis onc irié estre 
mes or sui pres de l amender 
si con uos sauroiz comander 
sanz faille amors le me fist fere 
dont ie ne puis mon cuer retrere 
mes ia mes ior n aure beance 
de rien ou uos aiez greuance 
ie ueil mieuz sosfrir ma mesaise 
que fere rien qui uos desplaise 
or uos pri ge que uos aiez 
pitie de moi et apaiez 
uostre ire que trop m espoente 
et ie uos iur et acreante 
que uers uos si me contendre 
que ie de rien n i mesprendre 
por quoi uos me ueilliez greer 
ce que uos ne poez ueer 
uos ueilliez que i ain solement 
autre chose ne uos demant 
totes uoz autres uolentez 
ferai se ce me consentez 
si ne me poez destorber 
ie ne uos quier de ce lober 
car i amere puisqu i me siet 
cui qu il soit bel ne cui qu il griet 
mes ne uoudroie por mon pois 
d argent qu i fust sor uostre pois  
mout trouai dangier dur et lent 
de pardoner son mautalent 
et si le m a il pardoné 
en la fin tant l ai sarmoné 
et me dit par parole brieue 
 ta requeste rien ne me grieue 
si ne te uoil pas escondire 
saches ie n ai uers toi point d ire 
et se tu aimes moi que chaut 
ce ne me fet ne froit ne chaut 
ades aime mes que tu soies 
loing de mes roses totes uoies 
ie ne te porterai menoie 
se tu ia mes passes la haie  
ensi m otroia ma requeste 
et ie l alai conter en heste 
a ami qui s en esioi 
con bon compainz quant i l oi 
 or uet  fet il  bien uostre afere 
encor uos sera debonaire 
dangier qui fet a mainz lor ban 
quant il a mostré son boban 
s il iere pris en bone uaine 
pitie auroit de uostre paine 
or deuez sosfrir et atendre 
tantqu en bon point le puissiez prendre 
i ai bien esproué que len uaint 
par sosfrir felon et refraint  
mout me conforta doucement 
amis qui mon auancement 
uousist autresi bien con gie 
atant ai pris de lui congie 
a la haie que dangier garde 
sui retornez que mout me tarde 
que ie le boton au moins uoie 
desqu auoir n en puis autre ioie 
dangier se prent garde souent 
se ge li tien bien son couant 
mes ie redot tant sa menace 
que ie n ai soig que rien li face 
ainz me sui penez longuement 
de fere son comandement 
por lui acointier et atraire 
mes ce me torne a grant contraire 
que sa merci trop m i demeure 
il uoit maintes foiz que ie pleure 
et que ie me plain et sopir 
por ce qu il fet trop cropir 
delez la haie que ie n ose 
passer por aler uers la rose 
et tantqu il a certainement 
ueu en mon contenement 
qu amors malement me iostice 
et que il n a point de fointice 
en moi ne de desloiaute 
mes il est de tel cruaute 
qu il ne se doigne encore froindre 
tant m oie dementer ne plaindre 
si com i estoie en ceste poine 
atant e uoz que dex m amoine 
franchise et auec li pitie 
n i ot onques plus respitié 
a dangier uont endeus tot droit 
car l une et l autre me uoudroit 
aidier s eus pueent uolentiers 
qu eus uoient qu il en est mestiers 
la parole a premiere mise 
seue merci dame franchise 
et dist  dangier se dex m ament 
uos auez tort de cest amant 
qui par uos est trop mal menez 
sachiez que uos auilenez 
car ie n ai pas encore apris 
qu il ait de rien uers uos mespris 
s amors le fet par force amer 
deuez l en uos por ce blasmer 
plus i piart il que uos ne fetes 
qu il en a poines maintes tretes 
mes amors ne ueut consentir 
que il s en puise repentir 
qui le deuroit tot uif larder 
ne s em poroit il pas garder 
mes biau sire que uos auance 
de li fere anui ne greuance 
auez uos guerre en lui emprise 
por ce qu il uos redoute et prise 
et que il est uostre sougiez 
s amors le tient pris en ses giez 
et le fet a uos obeir 
l en deuez uos por ce hair 
ainz le deussiez espernier 
plus c un orgueilleus pautonier 
cortoisie est que len sequeure 
celui dont len est au deseure 
mout a dur cuer qui ne se ploie 
quant il trueue qui le souploie  
pitiez respont  c est ueritez 
qu engraintie uaint humilitez 
et quant trop dure l engraintiez 
c est felonie et mauuestiez 
por ce dangier uos uoil requerre 
que uos ne mainteniez plus guerre 
uers le chaitif qui languist la 
qui d amors onques ne guilla 
auis m est que uos le greuez 
assez plus que uos ne deuez 
il tret trop male penitance 
des lors en ca que l acointance 
bel acueil li auez toloite 
que c est la rien que plus couoite 
il ert auant assez troblez 
mes or est ses anuis doublez 
or est il morz et mal bailliz 
car bel acueil li est failliz 
por quoi li fetes nul contreire 
que trop li fait amors mal treire 
il a tant mal que il n eust 
mestier de pis s il uos pleust 
or ne l alez plus gordeant 
que uos n i gaaigniez neant 
sosfrez que bel acueil li face 
des ore mes aucune grace 
de pecheor misericorde 
puisque franchise s i acorde 
et ie uos pri et amoneste 
ne refusez pas sa requeste 
mout par est fel et deputaire 
qui por nos yy ne ueut rien fere  
lors ne puet plus dangier durer 
il le couient amesurer 
 dames  dist il  ie ne uos ose 
escondire de ceste chose 
que trop seroit grant uilenie 
ie ueil qu il ait la compaignie 
bel acueil puisque il uos plest 
ie n i metrai ia mes arest  
lors est a bel acueil alee 
franchise la bien emparlee 
et li a dit cortoisement 
 trop uos estes de cel amant 
bel acueil grant piece esloigniez 
qui regarder ne le daigniez 
mout a esté penssis et tristes 
des lores que uos n ou ueistes 
or pensez de lui conioir 
se de m amor uolez ioir 
et de fere sa uolente 
sachiez que nos auons denté 
entre moi et pitie dangier 
qui uos en fessoit estrangier 
ie fere quenque uos uoudroiz  
fet bel acueil  que il est droiz 
puisque dangier l a ostraié  
lors le m a franchise enuoié 
bel acueil au comencement 
me salua mout doucement 
et me mostra plus bel samblant 
que onques n auoit fet deuant 
il m a lores par la main pris 
por mener dedenz le porpris 
que dangier m auoit chalangié 
or ai partot d aler congie 
or sui cheoiz ce m est auis 
de grant enfer en paradis 
car bel acueil partot me moine 
qui de mon gre fere se poine 
si con i oi la rose apressie 
un poi la trouai engroisie 
et ui qu ele estoit puis creue 
que quant ie l oi premiers ueue 
la rose auques s eslargissoit 
par amont si m abellissoit 
ce qu el n iere pas si ouerte 
que la graine fust descouierte 
encois estoit encor enclose 
entre les fueilles de la rose 
qui amont droites se leuoient 
et la place dedenz emploient 
si ne pooit paroir la graine 
por la rose qui estoit pleine 
ele fu diex la beneie 
asez plus bele espanie 
qu el n iere auant et plus uermeille 
dont m esbahis de la meruoille 
et amors plus et plus me lie 
de tant come ele est embelie 
et tot ades estraint ses laz 
tant con ie uoi plus de solaz 
grant piece ai ilec demoré 
qu em bel acueil grant amor e 
et grant compaignie trouee 
et quant ie uoi qu i ne me uee 
ne son solaz ne son seruise 
une chose li ai requise 
qui fet bien a amenteuoir 
 sire  fi ge  sachiez de uoir 
que durement sui enuieus 
d auoir un baisier precieus 
de la rose qui soef flaire 
et s il ne uos deuoit desploire 
ie le uos requerroie en dons 
sire por dieu dites moi dons 
se il uos plest que ie la bese 
car ce n ert ia tantqu il uos plaise 
amis  fet il  se dex m aist 
se chastee ne m enhaist 
ia ne uos fust par moi ueé 
mes ie n osse por chastee 
uers qui ie ne ueus pas mesprendre 
ele me seut toriorz desfendre 
que du bessier congie ne doigne 
a nul amant qui m en semoigne 
car qui au bessier puet ateindre 
a poine puet a tant remaindre 
et sachiez bien cui len ostroie 
le besier il a de la proie 
le mieuz et le plus auenant 
si a erres du remenant  
quant ie l oi ensi respondre 
ie n ou uoil plus de ce semondre 
que i ou cremoie correcier 
len ne doit pas home enchaucier 
outre son gre n engoissier trop 
uos sauez bien qu au premier cop 
ne coupe len mie le chene 
ne len n a pas le uin de l ene 
tantque li presors soit estroiz 
ades me tarda li otroiz 
dou bessier que ie desiroie 
mes uenus qui toriorz guerroie 
chastee me uint au secors 
ce est la mere au deu d amors 
qui a secoru maint amant 
ele tint un brandon flanblant 
en sa main destre dont la flame 
a eschaufee mainte dame 
si fu si cointe et si tifee 
qu el resembla deesse ou fee 
dou grant ator que ele auoit 
bien puet conoistre qui la uoit 
qu el n iert pas de religion 
ne ferai or pas mancion 
de sa robe et de son ore 
et de son trecoer doré 
ne de fermail ne de corroie 
por ce que trop i demoroie 
mes bien sachiez seurement 
qu ele fu cointe durement 
et si n ot point en li d orguieil 
uenus se troit uers bel acueil 
si li a comencié a dire 
 por quoi uos fetes uos biau sire 
uers cest amant si dangereus 
d auoir un bessier doucereus 
ne li deuroit estre ueez 
car uos sauez bien et ueez 
qu il sert et ainme en leaute 
si a assez en lui biaute 
por qu il est dignes d estre amez 
ueez come il est acesmez 
come il est biaus come il est genz 
et douz et frans uers totes genz 
et auec ce il n est pas uieuz 
ainz est enfes dont il uaut mieuz 
il n est dame ne chastelaine 
que ie ne tenise a uilaine 
s ele fessoit de lui dangier 
ses cors ne fet pas a changier 
se le bessier li otroiez 
mout est en lui bien emploiez 
qu il a ce cuit mout douce aleine 
et sa bouche n est pas uilaine 
ainz semble estre fete a estuire 
por solacier et por deduire 
car ses leures sont uermeilletes 
et les denz blanches et si netes 
qu il n i a teignes ne ordure 
bien est ce m est auis mesure 
que uns beisiers li soit greez 
donez li se uos m en creez 
car tant con uos plus atendroiz 
tant ce sachiez de tens pardroiz  
bel acueil qui senti l eer 
du brandon sanz plus deloer 
m otroia un bessier en dons 
tant fist uenus et ses brandons 
n i ot donques plus demoré 
un besier douz et sauoré 
pris de la rose erraument 
se i oi ioie nus n ou demant 
car une odor m entra ou cors 
qui en geta la dolor hors 
et adouci les maus d amer 
qui me souloient estre amer 
onques mes ne fui si a aise 
bien est gariz qui tel flor baise 
qui est si sade et bien olenz 
ie ne serai ia si dolenz 
s i m en souient que ie ne saie 
toz plains de delit et de ioie 
et neporquant i ai mainz anuiz 
sosferz et maintes males nuiz 
puisque i oi la rose besie 
la mer n ert ia si apesie 
qu el ne soit troble a poi de uent 
amors se rechange souent 
il oint une eure autre eure point 
amors n est gueres en un point 
des or est droiz que ie uos conte 
coment ie fui melez a honte 
par qui ie fui puis mout greuez 
et coment li murs fu leuez 
et li chastiaus riches et forz 
qu amors prist puis par ses esforz 
tote l estoire ueil parsuiure 
ia ne m est parece d escriure 
por quoi ie cuit qu il abelise 
a la bele que dex guerisse 
qui le guerredon m en rendra 
mieuz que nule quant el uoudra 
male bouche qui la couine 
de mainz amanz pense et deuine 
et tot le mal qu il set retret 
se prist garde du bel atret 
que bel acueil me deignoit fere 
et tantque il ne se pot tere 
qu il fu fiuz d une uielle irese 
si ot la geule mout punese 
et mout poignant et mout amere 
bien en retraioit a sa mere 
male bouche des lors en ca 
a encuser me comenca 
et dit que il metroit son oil 
que entre moi et bel acueil 
a un mauues acointement 
tant parla li gloz folement 
de moi et dou fil cortoisie 
qu il fist esueiller ialousie 
qui se leua en esfreor 
quant ele oi le iangleor 
et quant ele se fu leuee 
si acorut come desuee 
uers bel acueil de maintenant 
car corociee ert duremant 
lors l a de parole asailli 
 garz neanz por quoi t a failli 
sens que bien fusses d un garcon 
dont i ai mauuese soupeson 
bien uoi que tu croiz les losenges 
de legier as garcons estranges 
ne me ueil plus en toi fier 
certes ie te ferai lier 
ou enserrer en une tor 
que ie n i uoi autre retor 
trop s est de toi honte esloignie 
et si ne s est pas bien poignie 
de toi garder et tenir cort 
si m est auis qu ele secort 
mout mauuesement chastee 
qui lesse un garcon desree 
en nostre porprise uenir 
por moi et li auilenir  
bel acueil ne sot que respondre 
ancois se fust alez repondre 
s el ne l eust ilec troué 
et pris ouec moi tot proué 
mes quant ie ui uenir la griue 
qui enuers nos plede et estriue 
ie sui tantost tornez en fuie 
por la riote qui m anuie 
honte s est lores auant trete 
qui se crient mout estre sorfete 
si fu humelienz et simple 
et ot un uoille en leu de guimple 
ausi con nonain d abaie 
et por ce qu el fu esbahie 
comenca a paler em bas 
 por dieu dame ne creez pas 
male bouche le losengier 
c est uns hom qui ment de legier 
et maint prodome a amusé 
s i a bel acueil encusé 
ce n est pas ore li premiers 
car male bouche est costumiers 
de raconter fauses noueles 
de uallez et de damoiselles 
sanz faille ce n est pas menconge 
bel acueil a trop longue longe 
len li a sosfert a atraire 
tel gent dont il n auoit que fere 
mes certes ie n ai pas creance 
que il ait eue beance 
de mauuestie ne de folie 
mes ce est uoirs que cortoisie 
qui est sa mere li enseigne 
que d acointier gent ne se faigne 
qu el n ama onques home entule 
en bel acueil n a autre ulle 
ce sachiez n autre encloeure 
fors qu il est plains d anuoiseure 
et qu il ieue a gent et parole 
sanz faille i ai esté trop fole 
de li garder et chastier 
si uos en ueil merci crier 
se i ai esté un poi trop lente 
de bien fere i en sui dolente 
de ma folie me repens 
mes ie metrai tot mon apens 
des or en bel acueil garder 
ia mes ne m en quier retarder 
honte honte  fet ialousie 
 grant paor ai d estre traie 
que lecherie est mout montee 
que tost poroie estre ahontee 
n est merueille se ie me dot 
car luxure regne partot 
ses poouer ne fine de croistre 
en abaie ne en cloitre 
n est mes chastee a seur 
por ce fere de noueil mur 
clore les rosiers et les roses 
n es lerai plus issi descloses 
qu en uostre garde poi me fi 
car ie uoi bien et sai de fi 
que en meleur conduit pert len 
ia ne ueroie passer l en 
que len m en tendroit por musarde 
se ge ne m en prenoie garde 
mestiers est que ie m en poruoie 
certes ie lor clore la uoie 
a ceus qui por moi conchier 
uienent mes roses espier 
il ne me sera ia parece 
que ne face une forterece 
qui les rosiers clora entor 
el mileu aura une tor 
por bel acueil mestre em prison 
car i ai peor de mesprison 
ie cuit si bien garder son cors 
qu il n aura pooir d eisir hors 
ne de compaignie tenir 
as garcons qui por lui honir 
de parole le uont chuant 
trop l ont troué icil truant 
fol et berchier a deceuoir 
mes se ge uif sache il de uoir 
mar lor fist onques bel semblant  
a ce mot uint peor tramblant 
mes el fu si fort esbahie 
quant ele a ialousie oie 
c onques mot ne li osa dire 
por ce qu el la sauoit en ire 
ensus se tret a une part 
et ialousie atant s em part 
poor et honte lesse ensemble 
toz li megres dou cul lor tremble 
peor qui tint la teste encline 
parole a honte sa cosine 
 honte  fet ele  mout me poise 
dont il nos couient oir noise 
de ce dont nos ne poons mes 
maintes foiz est auris et mais 
pasez c onques n eumes blasme 
or nos lesdenge et nos mesame 
ialousie qui nos mescroit 
alons a dangier orendroit 
si li mostron bien et dison 
qu il a fete grant mesprison 
dont il n a greignor poine mise 
en bien garder ceste porprise 
trop a a bel acueil soffert 
a fere son gre en apert 
si couendra qu il s en ament 
ou sache il bien ueraiement 
foir l en estuet de la terre 
qu il ne durroit pas a la guerre 
ialosie n a l ataine 
s ele le cuilloit en haine  
a ce conseil se sont tenues 
puis en sont a dangier uenues 
si ont troué le peisant 
desoz un aubespin gisant 
il ot en leu de cheuecel 
a son chief d erbe un grant moncel 
et comancoit a someillier 
mes honte l a fet esueillier 
qui le lesdenge et li cort seure 
 coment dormez uos a ceste eure  
fet ele  par male auenture 
fox est qui en uos s aseure 
de garder rose ne boton 
ne qu en la queue d un mouton 
trop estes recreanz et laches 
qui deussiez estre faraiches 
et tot le mont estoutoier 
folie uos fist otroier 
que bel acueil caienz meist 
home qui blasmer nos feist 
quant uos dormez et nos oon 
les noises que mes n em poon 
estiez uos ore couchiez 
leuez tost sus et si bouchiez 
toz les pertuis de cele haie 
si ne portez nului menaie 
il n afiert pas a uostre non 
que uos faciez se anui non 
soit bel acueil et franc et douz 
et uos soiez fel et estouz 
et plains de rampone et d outrage 
uilains qui est cortois enrage 
ce oi dire et reprouier 
ne len ne puet fere espreuier 
en nule guise de buisart 
tuit cil uos tienent por musart 
qui uos ont troué debonaire 
uolez uos donques as genz plaire 
ne fere bonte ne seruise 
ce uos muet de recreantise 
si aurez mes partot le los 
que uos estes laches et mos 
et que uos creez iangleors  
lors apres a parlé poors 
 certes dangier mout me merueil 
que uos n estes en grant esueil 
de garder ce que uos deuez 
tost em poroiz estre greuez 
se l ire ialousie engraigne 
qu ele est mout fiere et mout grifaigne 
et de tancier apareillie 
ele a hui bien honte asaillie 
et dechacié por sa menace 
bel acueil fors de tote place 
et iuré qu il ne puet durer 
qu el n u face uif enmurer 
c est tot par uostre mauuestie 
qu en uos n a mes point d engrestie 
ie cuit que cuers uos est failliz 
mes uos en seroiz mal bailliz 
et en auroiz poine et anui 
s onques ialousie conui  
lors leua li uilains s aumuce 
frote les ieuz se s aberruce 
fronce le nes les ieuz roille 
et fu plains d ire et de ruille 
quant il s oi si menacier 
 bien doi  fet il  uis forsener 
quant uos me tenez por uaincu 
certes or ai ge trop uescu 
se cest porpris ne puis garder 
tot uif me face len larder 
se ia mes hom uiuanz i entre 
mout ai irié le cuer dou uentre 
dont onques i mist nus les piez 
mieuz amase de yy espiez 
estre feruz parmi le cors 
i ai fet que fox bien m en recors 
or l amenderai par uos deus 
ia mes ne serai pareceus 
de ceste porprise deffendre 
se g i puis nului entreprendre 
mieuz li uendroit estre a pauie 
ia mes a nul ior de ma uie 
ne me tendront a recreant 
bien le uos iur et acreant  
lors s est dengier en piez dreciez 
semblant fet d estre corociez 
en sa main a un baton pris 
et uet cerchant par le porpris 
s il trouera sentier ne trace 
ne pertuis qui a bouchier face 
des or est changiez mout li uers 
quar dangier deuient plus diuers 
et plus fel qu il ne souloit estre 
mort m a qui si l a fet irestre 
car ie n aure ia mes loisir 
de ueoir ce que ie desir 
mout ai le cuer du uentre irié 
dont i ai bel acueil adirié 
et bien sachiez que tuit li membre 
me fremissent quant il me menbre 
de la rose que ie soloie 
ueoir de pres quant ie uoloie 
et quant du bessier me recors 
qui me mist une odor ou cors 
assez plus douce que de basme 
par un poi que ie ne me pasme 
qu encor ai ge ou cuer enclose 
la douce sauor de la rose 
et sachiez quant il me souient 
que a consirrer m en couient 
mieuz uoudroie estre morz que uis 
mar touchai la rose a mon uis 
et a mes ieuz et a ma bouche 
s amors ne sueffre que g i touche 
tot de rechief autre foie 
se i ai la sauor essaie 
tant est grainde la couoitise 
qui esprent mon cuer et atise 
or reuendront plor et sopir 
longues pensees sanz dormir 
fricons et plointes et complaintes 
de tex dolors aure ie maintes 
car ie sui en enfer cheoiz 
male boche soit maleoiz 
sa langue deslaial et fause 
m a porchacie ceste sausse 
des or est tens que ie uos die 
la contenance ialousie 
qui est en male soupecon 
ou pais ne remaint macon 
ne pionier qu ele ne mant 
si fet fere au comencemant 
entor les rosiers uns fossez 
qui costerent argent assez 
qu i sont mout le et mout parfont 
li macon sus les fossez font 
un mur de quarriaus taillaiz 
qui ne siet pas sor croleiz 
ainz est fondez sor roche dure 
li fondemenz tot a mesure 
iusqu au piez des fossez descent 
et uient amont en atrecent 
s en est l ueure plus forz d assez 
li murs si est si compassez 
qu il est de droite quareure 
chascuns des pans yy toises dure 
si est autant lons come lez 
les torneilles sont lez a lez 
qui sont durement bataillies 
et fetes de pierres taillies 
au quatre coingnet en a yy 
qui seroient fors a abatre 
et si i a quatre portaus 
dont li murs est espes et haus 
il en a un ou front deuant 
bien desfensable par couant 
et yy de coste et un d ariere 
qui ne dotent cop de perriere 
si a bones portes coulanz 
por fere ceus dehors dolanz 
et por aus prendre et retenir 
c il osoient auant uenir 
enz ou mileu de la porprise 
font une tor par grant mestrise 
cil qui de fere furent mestre 
nule plus bele ne pot estre 
qu ele est et grant et lee et haute 
li murs ne doit pas fere faute 
por engin qui sache giter 
que len destrempa le mortier 
de fort uin egre et de chauz uiue 
la pierre est de roche naiue 
de quoi len fist le fondement 
si est dure come aimant 
la tor i fu tote roonde 
il n ot plus riche en tot le monde 
ne par dedenz mieuz ordenee 
ele est dehors enuironee 
d un baille qui uet tot entor 
si qu entre le baille et la tor 
sont li rosier espes planté 
ou il a roses a plente 
dedenz le chastel a perrieres 
et engins de maintes manieres 
uos peusiez les mangoniaus 
ueoir par desus les creniaus 
et es archieres tot entor 
sont les arbelestes a tor 
qu armeure ne puet tenir 
qui pres des murs uoudroit uenir 
il poroit bien fere que nices 
hors des fossez a unes lices 
de bon mur fort et quarniaus bas 
si que cheual ne puent pas 
iusqu au fossez uenir d alee 
qu il n i eust auant mellee 
ialousie a garnison mise 
ou chastel que ie uos deuise 
si m est auis que dengier porte 
la clef de la premiere porte 
qui oure deuers oriant 
ouec li au mien essient 
a bien yy serganz a conte 
et l autre porte garde honte 
qui oure par deuers midi 
el fu mout sage et si uos di 
qu ele ot serianz a grant plente 
prez de fere sa uolente 
poor rot grant conestablie 
e fu a garder establie 
l autre porte qui est asise 
a main senetre deuers bise 
poor n i sera ia seure 
s el n est fermee a serreure 
si ne l ueure pas mout souent 
que quant ele ot bruire le uent 
ou el uoit saillir yy langoutes 
si l em prent il tel eure est soutes 
male boche que dex maudie 
ot soudoiers de normandie 
cil garde la porte detrois 
et si sachiez qu aus autres trois 
uet souent et uient quant il set 
qu il doit la nuit fere le guiet 
il monte le soir as quarniaus 
et atrempre ses chalumiaus 
et ses buisines et ses cors 
une foiz dit chanz et descors 
et sons nouiaus de controuaille 
as estiues de cornuaille 
autre foiz dit a la flaute 
c onques ne troua fame iute 
 il n est nule qui ne se rie 
c ele ot parler de lecherie 
ceste est pute ceste se farde 
et ceste folement regarde 
ceste est uilaine ceste est fole 
et ceste si a trop parole  
male bouche qui riens n esperne 
trueue a chascune quelque herne 
ialousie que diex confonde 
a garnie la tor reonde 
et si sachiez qu el i a mis 
des plus priuez de ses amis 
tantqu il i ot grant garnison 
et bel acueil est em prison 
amont en la tor enserrez 
dont li huis est si bien barez 
qu il n a pooir que il en isse 
une ueille que diex honisse 
a auec lui por lui garder 
qui ne fet nul autre mestier 
fors espier tant seulement 
qu il ne se moine folement 
nus ne la poroit engignier 
de seignier ne de guignier 
qu il n est baras qu el ne congnoisse 
qu ele ot des biens et de l angoisse 
que amors a ses gens depart 
en sa ionece bien sa part 
bel acuel se taist et escoute 
por la uielle que il redoute 
et n est si hardis qu il se mueue 
que la uielle en lui n apercoiue 
aucune fole contenance 
qu el set toute la uielle dance 
tot maintenant que ialousie 
se fu de bel acueil saisie 
et ele l ot fet enmurer 
dont se prist a aseurer 
son chastel qu ele uit si fort 
li a doné mout bon confort 
el n a mes garde que gloton 
li emblent rose ne boton 
trop sont li rosier clos forment 
et en ueillant et en dorment 
puet ele estre bien a seur 
mes ie qui sui dehors le mur 
sui liurez a duel et a poine 
qui sauroit quel uie ie moine 
i l en deuroit grant pitie prendre 
amors me set ore bien uendre 
les biens que il m auoit pretez 
i es cuidoie auoir achetez 
or les me uent tot de rechief 
que ie sui a plus grant meschief 
por la ioie que i ai perdue 
que s onques ne l euse eue 
que uos iroie ie disant 
ie resemble le paisant 
qui giete a terre sa semance 
et a ioie grant ou comance 
a estre bele et drue en herbe 
mes auantqu il en cueille gerbe 
l empire tel eure est et grieue 
une male nue qui lieue 
quant li espi doiuent florir 
si fet le grain dedenz morir 
et l esperance au uilain tost 
qu il auoit eue trop tost 
ie criens ausi auoir perdue 
et m esperance et m atendue 
qu amors m auoit tant auancié 
que i auoie ia comencié 
a dire mes granz priuetez 
a bel acueil qui aprestez 
estoit de receuoir mes gieus 
mes amors est si corageus 
qu il me toli tot en une eure 
quand ie cuidai estre au deseure 
ce est ausi con de fortune 
qui met ou cuer des genz rancune 
autre eure les aplaigne et chue 
em poi d eure son semblant mue 
une eure rit autre eure est morne 
ele a une roe qui torne 
et quant ele ueut ele met 
le plus bas amont ou somet 
et celui qui est sor la roe 
reuerse a un tor en la boue 
et ie sui cil qui est uersez 
mar ui les murs et les fossez 
que ie n ous passer ne ne puis 
ie n oi bien ne ioie onques puis 
que bel acueil fu em prison 
que ma ioie et ma guerison 
est toute en li et en la rose 
qui est entre les murs enclose 
et de la couendra qu il isse 
s amors ueut ia que i en garisse 
que ia d aillors ne quier que i oie 
honor ne bien sante ne ioie 
hai bel acueil biau douz amis 
se uos estes em prison mis 
gardez moi seuiaus uostre cuer 
et ne soffrez a neis un fuer 
que ialousie la sauuage 
mete uostre cuer en seruage 
ausi come ele a fet le cors 
et s el uos chastie dehors 
aiez dedenz cuer d aimant 
encontre son chastiement 
se li cors em prison remaint 
gardez seuiaus que li cuers m aint 
frans cuers ne let pas a amer 
por batre ne por mesamer 
se ialousie est uers uos dure 
et uos fet anui et laidure 
feites li engreitie encontre 
et dou dangier qu ele uos mostre 
uos uengiez seuiaus em pensant 
que uos ne poez autrement 
se uos ainsi le fasiez 
ie m en tendroie a bien paiez 
mes ie sui en mout grant sousi 
que uos ne fasiez pas einsi 
car se deuient uos me sauez 
mau gre de ce que uos auez 
esté por moi mis em prison 
si n est ce pas por mesprison 
que i aie encore uers uos fete 
c onques par moi ne fu retrete 
chose qui a taire feist 
ainz m en poise se diex m eist 
plus qu a uos de la mescheance 
car i en sueffre la penitance 
plus grant que nus ne poroit dire 
par un poi que ie ne fons d ire 
quant il me menbre de ma perte 
qui est si grant et si aperte 
si ai poor et desconfort 
qui me donront ce croi la mort 
n en doi ge bien auoir poor 
quant ie sai que losengeor 
et traitor et enuieus 
sont de moi nuire curieus 
he bel acueil ce sai de uoir 
qu il uos beent a deceuoir 
et se deuient si ont il fet 
ie ne sai or coment il uet 
mes durement sui esmaiez 
que entroblié ne m aiez 
si en ai duel et desconfort 
ia mes n iert rien qui me confort 
se ie pert uostre bienueillance 
car ie n ai mes aillors fiance 
