une maniere de gent sont 
qui d estre loial samblant font 
et de si bien conseill donner 
qu i se couuient en eus fier 
et quant uient que on s i descueuure 
tant qu il seuent l amour et l ueuure 
si l espandent par le pays 
et en font leur gas et leur ris 
et auient que cil ioie em piert 
qui le conseill a descouuiert 
et tant com l amours est plus grans 
sont plus courcié li fins amans 
quant li uns d aus de l autre croit 
que il ait dit que celer doit 
et souuent tel meschief auient 
que l amour faillir en couuient 
a grant dolour et a uergoingne 
si com il auint em bourgoingne 
d un cheualier preu et hardi 
et de la dame de uregi 
que li cheualiers tant proia 
que la dame li otroia 
par itel couuenent s amour 
qu il seust au tierme et au iour 
que par lui seroit descouuerte 
lor amour qu il i aroit perte 
et de l amour et de l otroi 
qu ele li ot faite de soi 
et a cele amour otroier 
deuiserent en un uregier 
li cheualiers tous seulz uerrroit 
et au terme que li metroit 
ne se mouuroit d un anguelet 
desi adonc que un chiennet 
uerroit par le uregier aler 
et lors uerroit sans demourer 
en la chambre et si seust bien 
qu a cele eure n i auroit rien 
fors la dame tant seulement 
einsi le fisent longuement 
et fu l amors si bien celee 
que fors eus ne le seut riens nee 
li cheualiers fu biaus et preus 
et par s amour cheualereus 
au duc qui bourgoingne tenoit 
et souuent aloit et uenoit 
a la cort et tant y ala 
que la duchoise l en ama 
et li fist tel semblant d amors 
que s il n eust le cuer ailleurs 
bien se peust aperceuoir 
al semblant qu ele li moustroit 
mez quel semblant qu elle feist 
li cheualiers semblant n en fist 
que poi ne grant s en perceust 
qu elle uers lui s amour eust 
et tant qu ele en ot grant anui 
qu ele parla zz iour a lui 
et mist a raison par mos tex 
 sire uous estes biaus et preus 
ce dient tuit la dieu merci 
si auriez bien deserui 
d auoir amie en si haut leu 
qu en eussiez honnour et preu 
car bien uous seroit tel amie 
ma dame  fet il  ie n ai mie 
encore a ce mise m entente 
par foi  fait elle  longue atente 
uous porroit nuire ce m est uis 
si lo que uous soiés amis 
en un haut lieu se uous ueés 
que uous i soies bien amés  
cilz respont  ma dame par foi 
ie ne sai mie bien pour quoi 
ce que dites ne coi ce monte 
ne ie ne sui ne rois ne contes 
qui si hautement amer doie 
ne ie ne sui mie a yy doie 
d amer dame si souuerainne 
se ie bien n i metoie painne 
si estes  fait elle  s auient 
mainte plus grant merueille auient 
et autel auerra encore 
dites moi se uous sauez ore 
se ie uous ai m amour donnee 
qui sui haute dame honnouree  
et cilz respont isnellepas 
 ma dame ie ne le sai pas 
mez ie uaudroie uostre amour 
auoir par bien et par ennour 
mez diex de tel amour me gart 
qu a moi n a uous tourt cele part 
ou la honte mon seigneur gise 
que a nul fuer n a nule guise 
ne prendroie tel mesproison 
comme de faire traison 
quoi que ce fust ou bien ou mal 
enuers mon seingneur natural 
ha  fet cele qui est marie 
 dant musart et qui uous em prie 
ha  fet cil  ma dame merchi 
ne mes itant ne uous en di  
ele ne tint a lui nul plait 
mez grant courous et grant dehait 
en ot au cuer et si pensa 
s elle puet bien c en uengera 
si fu ele forment iree 
la nuit quant elle fu coucee 
iouste le duc a souspirer 
commenca et puis a plourer 
li dus erraument li demande 
que c est qu elle a et li commande 
qu elle li die maintenant 
 certes  fait elle  i ai duel grant 
de ce que ne set nus haus hom 
qui foi li porte ne qui non 
mez plus de bien et d onneur font 
a ceus qui leur traiteur sont 
et si ne s en aperchoit nus 
par foi dame  fait soi li dus 
 ie ne sai pour coi uous le dites 
mais de tel choze sui ge quite 
car a nul fuer ie n ameroie 
traitour se ie le sauoie 
heés  fet ele  dont celui  
se l nomma  qui ne fina hui 
de moi prier au lonc dou iour 
que ie li donnasse m amour 
et me dist que il a lonc tampz 
qu il a esté en tel pourpanz 
n oncques mes ne le m osa dire 
et ie me pensai biaus douz sire 
tantost que ie le uous diroie 
et ce puet estre chose uoire 
qu il a pieca a ce pencé 
de ce qu il n a aillours amé 
oi nouuelles n en auons 
si uous requiert en guerredons 
que uostre honneur i esgardois 
si com sauez que ce est drois  
li dus a cui semble mout grief 
li dist  i en uerrai bien a chief 
parchainnement si com ie cuit  
a malaise fu celle nuit 
li dus qui dormir ne pooit 
por le cheualier qu il amoit 
et pour ce toute nuit ueilla 
l endemain matin se leua 
et celui fist a lui uenir 
que sa femme li fait hair 
sanz ce que de riens n a mespris 
maintenant l a a raison mis 
seul a seul que n i ot c aus deus 
 certes  fait li dus  c est grans deulz 
quant prouesce auez et biaute 
et il n a en uous loiaute 
si m en auez bien decheu 
que i ai mout longuement creu 
que uous fuissiez de bonne foi 
loiaus a tous le mains uers moi 
car i ai uers uous amour eue 
si ne sai dont uous est uenue 
tel pensee si traitresse 
que proie auez la ducesse 
et requise de druerie 
si auez fet grant uilonnie 
que plus uilainne n estuet querre 
et widiez errant de ma terre 
car ie uous en coniur sanz doute 
et si le uous en deffens toute 
se n i entrez ne tant ne quant 
car se iou des or en auant 
uous i pooie faire prendre 
saichiez ie uous feroie pendre  
quant li cheualiers ce entent 
d ire et de mautalent esprent 
si que tout en tramblent si membre 
quant de s amie li ramembre 
dont il set qu il ne puet ioir 
se n est par aler ou uenir 
et par repairier el pays 
dont li dus ueut qu il soit eschis 
et d autre part li fait mout mal 
ce que traitour desloial 
le tient ses sires et a tort 
s en a au cuer tel desconfort 
qu a mort se tient et a trahi 
 sire  fet il  por dieu merci 
ne pensez ia ne ne creés 
que ie ia fusse si osés 
ce que me metés a tort seure 
n euc em pense ne iour ne eure 
s a mal fait qui le uous a dit 
ne uous uaut riens de l escondit  
fet li dus  que point n en i a 
elle meismes conté m a 
en quel maniere et en quel guise 
uous l auez proie et requise 
comme traitres enuious 
et tel choze desistes uous 
puet estre dont elle se taist 
ma dame dist ce que li plaist  
fait cil qui mout estoit maris 
 si ne me uaut riens escondis 
ne ueritez que i en desisse 
si n est riens que ie n en feisse 
par ce que i en fusse creus 
que de ce n i a riens eu 
si a  fait soi li dus  par m ame  
a cui il souuient de la dame 
qui cuide bien deuoir sauoir 
que sa femme li ait dit uoir 
c onques nus n oi c om parlast 
que cil en autre lieu alast 
dont dist li dus au cheualier 
 se uous me uolez fianchier 
par uostre loial sairement 
que uous me dirés uraiement 
ce que ie uous demanderai 
par uo dit certains en serai 
se uous auez fet ce ou non 
dont i ai uers uous grant souspecon  
cil qui tant conuoite et desirre 
a oster son seigneur de s ire 
que il a uers lui sans deserte 
que il redoute tele perte 
comme de guerpir la contree 
ou cele est ou plus li agree 
respont que tout sanz contredit 
fera ce que li dus a dit 
qui ne pense ne ne regarde 
a ce que li dus se prent garde 
ne courous ne li laist penser 
que li dus uoeille demander 
de riens fors de celle proiere 
le serement en tel maniere 
em prist li dus et cil le fist 
et li dus maintenant li dist 
 saichiez en fine uerite 
que ce que ie uous ai amé 
ca en arriere de fin cuer 
ne me laist penser a nul fuer 
uers uous tel courous ne tel honte 
comme la ducoisse me conte 
ne tant ne le tenisse a uoire 
se ce ne le me fesist croire 
et me mesist a grant doutance 
quant i esgart uostre contenance 
et de cointise et d autre rien 
a quoi on puet sauoir mout bien 
que uous amez ou que ce soit 
et quant d aillours ne s aperchoit 
uous amés damoiselle ou dame 
ie me pens que ce soit ma dame 
qui me dist que uous le prouués 
si n en puis estre desuoiiés 
que ne cuit qu ensi uoist l afaire 
por riens que uous me saichiez faire 
se uous ne me dites c aillours 
amez en tel lieu par amours 
que m en faichiez sanz nulle doute 
sauoir mon la uerite toute 
et se ce faire ne uolés 
comme pariures uous en alés 
fors de ma terre sans delai  
cil ne set nul conseill de soi 
que s il dist la uerite pure 
qu il dira s il ne se pariure 
a mort se tient se il fait tant 
s il trespasse le couuenant 
qu a sa dame et a s amie a 
il est seurs qu il le perdra 
s ele s en pueut apercheuoir 
et s il ne dist au duc le uoir 
pariures est et foi mentie 
et pert le pays et s amie 
mez dou pays ne le chausist 
se s amie li remansist 
qui sor toute rien perdre crient 
et pour ce qu ades li souuient 
de la grant ioie et dou soulas 
qu il a eue entre ses bras 
si se pense s il le messiert 
et que par son meschief le pert 
quant os li ne l en puet mener 
comment porra sans li durer 
si est en tel point autresi 
com li chastelains de couci 
qui au cuer n auoit s amour non 
dist en un uer d unne chancon 
dou douz solas et de la compaingner 
et des biaus mos qu a moi soloit parler 
celle qui m est et compaingne et amie 
et quant sa simple compaingnie 
et le deduit que soliens demener 
comment me puet li cuers el cors durer 
quant il ne part certes trop est maluais  
li cheualiers en tel angoisse 
ne set se le uoir en connoisse 
ou il mente et laist le pais 
et quant il est issi souspris 
qu i ne set li queus li uaut miex 
l yaue dou cuer li monte as yex 
pour l anguisse c om li porchasce 
et li descent aual la face 
si que le uis en a moillié 
li dus n en a pas le cuer lie 
qu il entent qu il y ait tel choze 
qu il recognoistre ne li ose 
si li a dit eneslepas 
 bien uoi que ne uous fiez pas 
en moi tant que uous deussiez 
cuidiez uous se me desissiez 
uostre conseill priueement 
que ie desisse a nulle gent 
ie me lairoie aincois sans faute 
l uns de mes dens traire par l autre 
ha pour dieu  fet il  merci sire 
ie ne sai que ie puisse dire 
ne que ie doie deuenir 
mez ie uaudroie miex morir 
que perdre che que ie perdroie 
se le uoir dit uous en disoie 
et il fust ia de li seu 
que l reconnue 
a riens qui soit el mont uiuant  
lors dist li dus  ie uous creant 
sor le cors sor l ame de moi 
et seur l amour et seur la foi 
que ie uous doi de uostre homaige 
ne uous feroie tel hontaige 
que ia a creature nee 
n en iert parole racontee 
ne son haut fait grant ne petit  
et cil em plourant li a dit 
 sire ie uous dirai 
i aim uostre niece de uregi 
et ele moi tant c om puet plus 
or me dites donc  fet li dus 
 quant uous uolez c om uous en croie 
sauoit nus fors uous deus en uoie  
et cil em plourant li respont 
 nennil crature del mont 
comment i auenez uous toutans 
assez tost le sarez par tens 
ne comment sauiez liu ne tans 
par foi sire  fait cil  par sens 
ie le uous dirai sanz riens taire 
quant tant sauez de nostre afaire  
lors li a toutes acontees 
les uenues et les alees 
et la contenance premiere 
et dou petit chien la maniere 
dont dist li dus  ie uous requier 
que a uostre terme premier 
uoeilliez que uostres compaingz soie 
d aler o uous en cele uoie 
car ie uoeill sauoir sans aloinge 
se ainsi ua uostre besoingne 
sire  fet il  ie le uoeill bien 
puisqu il uous plaist et a moi bien 
mez qu il ne uous griet et anuit 
sire  fet il  g irai anuit  
et li dus dist que il ira 
ne ia ne li anuiera 
ainz li sera soulas et geu 
andoi deuiserent le lieu 
ou il assembleront a pie 
si tost com il fu anuitié 
car assez pres d iluec estoit 
ou la niece le duc manoit 
cele part trerent lor chemin 
tant qu il sont uenu el iardin 
ou li dus ne fu pas grant piece 
quant il uit le chiennet sa niece 
qui s en uient au cor del uregier 
ou il trouua le cheualier 
qui grant ioie fist au chiennet 
tantost a la uoie se met 
le cheualier et le duc laist 
et li dus apres lui s en uait 
pres de la chambre si s estut 
illuec s apuie et ne se mut 
d un arbre mout grant et mout large 
si estoit couuers d unne sarge 
et mout entent a lui celer 
d illuec uit en la chambre entrer 
le cheualier et uit issir 
sa niece encontre lui uenir 
fors de la chambre en un praier 
et uit et oi tel apel 
comme elle li fist par soulas 
de cuer de bouche et de bras 
si tost com ele l a choisi 
de la chambre uers lui sailli 
et de ses bras si l acola 
et plus de yy fois la baisa 
ainsqu il fesist longe parole 
et cil le rebaise et acole 
et li dist  ma dame m amie 
m amours mes cuers ma druerie 
m esperance et tout quanque i ain 
saichiez que i auoie grant fain 
d estre aueuc uous si com ie sui 
tous les iours puisque ie n i fui  
elle redist  mon douz seignours 
mez dous amis ma douce amours 
onques puis ne fu iours ni eure 
que ne m anuiast la demeure 
mez ore de rien ne me dueill 
quant i ai o moi ce que ie woeill 
quant ci estes sains et haitiez 
et li tres bien uenus soiez  
et cil dist  et uous bien trouuee  
tout oi li dus a l entree 
qui assez priez d iluec estoit 
sa niece a la uois connoissoit 
si bien et a la contenance 
or est il hors de la doutance 
et si tient de ce la ducesse 
que il dist qu ele est menterresse 
et mout li plaist or uoit il bien 
que cil ne li a meffet rien 
ce donc il en a mescreu 
illuecques est issi tenu 
toute la nuit endementiers 
que la dame et li cheualiers 
dedens la chambre seur zz lit furent 
et sans dormir toute nuit iurent 
a tel ioie et a tel deport 
que n est raisons que uous racort 
ne ne le die ne ne l oie 
s il auoir a auoir tel ioie 
comme amours a fins amans donne 
quant lor painne lor guerredonne 
car cil qui tel ioie n atendent 
se il l oient riens ni entendent 
por qu il n ont a amours le cuer 
car nus ne saroit a nul fuer 
combien uaut tel ioie a auoir 
s amours ne li faisoit sauoir 
ne teus biens n afiert mie a ceus 
car cou est est ioie sans coureus 
et soulas et enuoiseure 
fors tant i a que petit dure 
s est auis au mal que il a 
ia tant l eure ne duerra 
tant li plaist la uie qu il mainne 
que se nuis deuenoit semainne 
et semainnne deuenoit mois 
et mois zz anz et uns ans trois 
et trois anz yy et yy anz cent 
quant uerrroit au definement 
de la nuit ainzqu il aiournast 
si uaudroit il qu il anuitast 
en itelle pensee estoit 
cil que li dus la aatendoit 
car ains iour aler l en couuient 
et s amie o lui a l uis uient 
quant li dus uit clorre l uisset 
tantost a la uoie se met 
tant que le cheualier ataint 
qui a soi meismes se plaint 
de celle nuit si comme il dist 
qui trop li a duré petit 
autel pensee et autel dis 
ot celle dont il ert partis 
a cui li semble pour la nuit 
que failli ait a son deduit 
ne dou iour ne li sanle point 
li cheualiers ert en tel point 
et de pensee et de parole 
quant li dus l ataint si l acole 
et li a fait ioie mout grant 
et dist li dus  ie uous creant 
que touz iours mez uous amerai 
ne ia mez ne uous mescrerai 
car uous m auez del tout uoir dit 
et la ducoise m a mentit 
sire  fait il  pour dieu merci 
par amours uous requier et pri 
que cel conseill celer uous plaise 
perdu auroie ioie et aise 
et mauroie sans nule faute 
se resauoie que nul autre 
le sauoit fors que uous sans plus 
or n en parlez ia  fet li dus 
 saichiez qu il iert si bien celé 
que ia par moi n en iert parlé  
einsi s en sont parlant uenu 
de la dont estoient meu 
cel iour quant ce uint au mengier 
moustra li dus au cheualier 
plus bel samblant c onques n ot fet 
mez grant courous et grant dehet 
en ot la ducoise sans faille 
qu elle se leua de la taule 
et fist grant semblant par faintise 
que maladie li soit prise 
alee est couchier en son lit 
ou elle ot petit de delit 
et li dus quant il ot mengié 
la gent deduit et festoié 
s il est alez tantost ueoir 
et le fist seur son lit seoir 
et a commandé que nului 
ne remaingne laiens o lui 
on fait tantost ce qu il commande 
et li dus errant li demande 
comment cis maus li est uenus 
ne que cou est qu es ce auenu 
elle respont  se diex me gart 
ie ne m en prenoie regart 
ore quant au mengier m assis 
que plus de sens et plus d auis 
n eust en uous que ie ne ui 
quant uous plus chier deuez celi 
que ie uous ai dit qui pourchace 
comment honte et anui uous fache 
et quant ui que plus bel samblant 
uous li faisiez comme deuant 
si grant duel et si grant ire oi 
que illuec demourer ne poi 
ha  fait li dus  ma douce amie 
certes iou ne l querroie mie 
ne uous ni autre creature 
que onques par nule auenture 
auenist c onques uous me dites 
ainz sai bien qu i en est deliures 
c onques ne pensa de ce faire 
tant ai apris de son afaire 
et si ne m en enquerés plus  
atant se part d iluec li dus 
et cele remest si pensiue 
que ia mais iour qu ele soit uiue 
zz iour a aise ne sera 
deuant ce qu apris plus ara 
de ce que li dus li deffent 
qu i ne li demande noient 
que ia tant ne sara desfense 
car en son cuer engien porpense 
que elle porra bien sauoir 
s elle sueffre iusques au soir 
qu elle ait le duc entre sez bras 
elle set bien que tel solas 
el fera tant ne doute point 
miex son uoloir qu en autre point 
pour ce se tient en cele guise 
que elle mieus l atise 
a croire qu ele soit iriee 
por ce sans plus qu il l a baisiee 
li dist elle  mout estes faus 
et traitres et deloiaus 
qui me moustrez samblant d amour 
et ains ne m amastes iour 
et i ai esté lonc tampz si fole 
que i ai creu uostre parole 
que souuentes fois desissiés 
que de loial cuer m amissiés 
mais hui m en sui aperceue 
que i en ai esté deceue  
et dist li dus  et uous en croi 
ia me desistes uous par foi  
fet celle qui a mal i bee 
 que ie ne fusse si osee 
que ie ne uous enquisse rien 
de ce que uous sauez or bien 
de coi seur sauez uous por de 
de se que cil uous a conté  
fait la dame  mencoingne et uoire 
qui uous a fait penser et croire 
mez de ton sauoir ne me chaut 
mais i ai pensé que petit uaut 
a uous amer de cuer loial 
quoi que se fust ou bien ou mal 
toute choze sanz nul resorst 
que ne seussiez aussi tost 
si saichiez ore sans doutance 
que ia mais n arai tel fiance 
en uous de cuer ne tel maniere 
que i ai eu ca en arriere  
lors a commencié a parler 
la ducoise et a souspirer 
et s esfrea plus qu ele pot 
et li dus grant pitie en ot 
si li a dit  ma douce suer 
ie ne soufferroie a nul fuer 
ne uostre courous ne uostre ire 
et saichiés ie ne woeill pas dire 
ce que uolés que ie uous die 
sans faire trop grant uilonnie  
celle respont isnellepas 
 sire si ne me dites pas 
car ie uoi bien a uo semblant 
qu en moi ne uous fiez pas tant 
que ie saiche uostre conseill 
et saichiez que mout m esmerueill 
c ainz n oistes grant ne petit 
conter que uous m eussiez dit 
et ceu dont uoirs ia n iert par moi 
et si uous di en bonne foi 
ia en ma uie n auendra  
quant ce ot dit forment ploura 
et li dus si l acolle et baise 
de son courous est a mesaise 
si que plus ne s en puet tenir 
de son coraige regehir 
adonc li dist  ma douce dame 
ie ne sai que faire par m ame 
que tant me fie en uous et croi 
que choze celer ne uous doi 
que li miens cuers en saice mot 
mais ie uous pri n en parlés mot 
saichiez et itant uous en dis 
que si i en sui par uous trais 
uous en receuerés la mort  
et elle dit  bien m i acort 
estre ne porroit que feisse 
chose dont uers uous mespresisse  
cil qui l aimme pour ce le croit 
et cuide que ueritez soit 
c ell li die puis li conte 
de sa niece trestout le conte 
com apris l ot del cheualier 
et comment il fu el uregier 
seul a seul ou n i ot c au deus 
et com li chiennes uint a eus 
et de l issue et de l entree 
li a la uerite contee 
si qu il n i a de riens teu 
que il n ait oi ne ueu 
et quant la ducoise l entent 
que cil aimme plus bassement 
qui de s amour l a escondite 
a morte se tient et despite 
mez ainz de ce semblant ne fist 
ainz otroia mout et pramist 
auant a bien celé ceste oeuure 
et s il auient qu elle descueuure 
et qu il le pende a une hart 
et si li est il mout a tart 
de parler a cele qui het 
des icelle heure qu elle set 
que elle est amie a celui 
qui li a fait honte et anui 
pour itant ce li est auis 
qu il ne uaut estre ses amis 
si afferme tout son pourpens 
que s elle uoit ne lieu ne tans 
qu a la niece le duc parot 
qu elle li dira aussitost 
ne ia ne celera tel choze 
ou elle ait felonnie encloze 
mais ains ne pot ne lius n en uient 
tant qu a la penthecouste auient 
qui apres fu et la premiere 
que li dus tint sa court pleniere 
et qu il enuoia partout querre 
toutes les dames de sa terre 
et sa niece la premerainne 
qui de uregi iert chastelainne 
et quant la duchoise le uit 
errant tous li sans li fremist 
com celle del mont que plus het 
mez son coraige celer ne set 
si que plus bel samblant li fet 
c ainz encore ne li ot fet 
mais mout grant talent ot de dire 
se dont elle a au cuer grant ire 
et la demeure mout li couste 
pour selui iour de penthecouste 
quant les taubles furent ostees 
en a la ducoise menees 
les dames trestoutes o soi 
por elles parer en requoi 
pour uenir cointez a la karole 
a la niece le duc parole 
la duchoise qui uit son lieu 
si dist a soi comme par gieu 
 chastelainne soiez bien cointe 
car bel ami auez et cointe  
et elle respont simplement 
 ie ne sai quel acointement 
uous dites ma dame par foi 
car talent n ai d ami auoir 
que ne soit dou tout a l ounour 
et de moi et de mon segnour 
ie le croi bien  fait la duchesse 
 mez uous estes bonne mestresse 
quant auez apris le mestier 
dou petit chiennet affaitier  
les dames ont oi le compte 
mez ne seuent a quoi ce monte 
o la duchesse s en reuont 
as quaroles qui faites sont 
et la chastelainne remaint 
li cuers d ire li tramble et taint 
et alume trestout el uentre 
dedens une chambre s en entre 
la une pucelete estoit 
qui au pie du lit se seoit 
mez elle ne la pot ueoir 
mais n a talent d amy auoir 
mout se complaint mout se demente 
et se detort et se tourmente 
et dist  sire ha dieu merci 
que puet or estre qu ai oy 
que ma dame m a fet retret 
que i ai afaitié mon chiennet 
ce ne set elle par nului 
ce sai ge bien que par celui 
que i amoie et tray m a 
ne se ne li deist il ia 
s ele n eust grant acointance 
et s il ne l amast sans doutance 
plus que moi que il a traie 
bien sai que il ne m aimme mie 
quant il me faut de couuenant 
dous diex et ie l amoie tant 
comme nului puet plus amer 
qu ailleurs ne pooie penser 
ne ia ne pensasse a nul fuer 
qu il peust trouuer a nul fuer 
enuers moi courous ne hayne 
por duchesse ne pour royne 
de lui me pensai autressi 
qu i se tenoit a mon ami 
toute sa uie et son aaige 
car bien connois a mon coraige 
sauoit mout bien que tant l amasse 
et qu apres li petit durasse 
ne le ueisse nule fois 
a fine amour es ce donc drois 
que il a ainssi decouuert 
nostre conseill tout en apert 
ce m est auis quant de lui uient 
et quant de s amour me souuient 
por lui morir pas ne m espargne  
atant se tut la chastelainne 
fors qu elle dit en souspirant 
 fine amour a dieu uous commant  
a ces mos de ses poinz s estraint 
li cuers li faut li uis li taint 
angoisseument chiet pasmee 
et gist palle et descoulouree 
enmi le lit morte sans uie 
mez ses amis ne le sot mie 
qui se deduisoit en la sale 
aus quaroles aus dances bale 
mez ne li plaist riens que il uoie 
quant cele a qui ses cuers s otroie 
ne l uit point dont il s esmerueille 
si a dit au duc en l oreille 
 sire  dist il  ou est uo niece 
qui si demeure si grant piece 
que n est aus quaroles uenue 
l auez uous doncques mise en mue  
et li dus la quarole esgarde 
qui de ce ne se prenoit garde 
si l a a soi par la main trait 
et droit a la chambre s en uait 
li cuers li tremble tout el uentre 
tout droit a la garderobe entre 
quant il uit s amie enuersee 
a la terre descoulouree 
 ha las  dist il  ma douce amour 
la plus courtoise la meillour 
c onques fust et la plus loial 
comme trichierre desloial 
uous ai morte si fust droiture 
que sus moi tournast l auenture 
si que uous n en eussiez mal 
mes le cuer auiez loial 
que sus uous auez auant prise 
mez ie ferai de moi iustice 
por la traison que i ai fete  
du fuerre a une espee trete 
qui ert pendue a un espuer 
se s en feri parmi le cuer 
chair se laist sus l autre cors 
tant a estriué qu i est mors 
et la pucelle est hors saillie 
quant elle uit le cors sans uie 
paour ot de ce qu ele uit 
au duc qu ele encontra a dit 
ce qu ele a oi et ueu 
si qu ele n i a riens teu 
comment l afaire ert commencié 
mez du petit chiennet afaitié 
dont la duchesse auoit pallé 
es uous adonc le duc desué 
tout maintenant en la chambre entre 
au cheualier tret hors du uentre 
l espee dont estoit occis 
tantost s est a la uoie mis 
grant erre droit a la quarole 
sanz plus dire longue parole 
tout maintenant a la duchesse 
en a rendue sa proumesse 
que el chief li a embatue 
l espee que il portoit nue 
sanz parler que trop fu iriez 
la duchesse chiet as sez piez 
uoiant tous ceus de la contree 
lors fu la cours toute troublee 
des cheualiers qui la estoient 
qui grant ioie mené auoient 
et li dus trestout aussi 
dist tout l afere enmi la cort 
et quant s aperchurent et uoient 
les amans qui mors estoient 
meismement quant il l auoient 
et trestout esmari estoient 
donc ce fu grans meschief uilain 
li dus enterre l endemain 
fist les amans en un sarcu 
et la duchesse en autre leu 
par cest exemple puet li hom 
s amour celer que c est grant son 
s ait tous iours en ramembrance 
que li raconter point n auance 
et li chelers en touz poinz uaut 
et que de ce ne crient assaut 
des faus felons enquereours 
qui enquierent autrui amour 
