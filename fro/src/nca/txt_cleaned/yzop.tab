silz liures qu est ci en presence 
contient de grant profit sentence 
raisons qu est de solez paree 
est plus uoluntiers escoutee 
car cilz fait comm un soutilz laz 
qui melle sent auuec soulez 
tulles aussi l ensoigne a faire 
por les cuers des genz plus atraire 
un petit iardin ai hantey 
flours et fruit porte a grant plantey 
li fruiz est bons la flours nouele 
delitauble plaisanz et bele 
li flours est example de fauble 
li fruiz doctrine profitauble 
bone est la flour por delitier 
lou fruit cuil se uuez profitier 
se l uns te plait tu lo puez prandre 
ou les dous se plus uuez aprendre 
mon sent qui uolontiers somoille 
muet a ourer mes cuers qui uoille 
dex la rousee de ta grace 
me done si qu ele me face 
la langue soiche bien soner 
et de uil chanp bien moissoner 
ceste oure en parole legiere 
porte fais d oneste meniere 
aussi con la cruise qu est soiche 
lo bon noeillon danz soi quoiche 
a son fort bec li pous trauaille 
en un femier por sa uitaille 
une iaspe per auenture 
ai trouee don n auoit cure 
habaiz fu quant l a trouee 
et dit con cil cui point n agree 
 he  fait il  preciouse chose 
que ci es si uilmant enclouse 
certes ci ai mout grant domaige 
tu ne uauz riens por mon usaige 
mais se aucuns te puet trouer 
ta bontey sehust esprouer 
ta ualours qu est ci escondue 
prisie fust et chier tenue 
iai fusses richemant essise 
en un ioel per grant maistrise 
las ta bontey ne ta ualour 
ne me fait ne froit ne chalour 
estrange est a moi ta nature 
en toi ne truis point de pasture 
muez ainz grains de fromant ou d orge 
quar miez me font ourir la gorge  
or entent la moralitey 
et la prent por auctoritey 
la riche iaspe c est sauoir 
que li fox pous ne puet auoir 
bone est donc la comparoison 
dou foul a poul qu est sanz raison 
sapience qu est espandue 
entre fous c est chose perdue 
ensic quier un prouerbe fin 
es autres fables en la fin 
et pense bien dou retenir 
quar grant profit t an puet uenir 
entre lo lou et l aignelat 
aloient a un ruisselat 
por lour soi trenprer tote uoie 
chescuns tenoit diuerse uoie 
au dessus boit de la fontaigne 
li lous de pansee mal sainne 
li aigneaux de simple coraige 
beuoit au desoz dou riuaige 
grant paour ai ne seit qu il face 
quar ysegrins fort le menace 
 mauais aigneax  dit li traites 
 a la fontaigne mar uenites 
uos m auez corrociez sanz dote 
l aigue m auez troblee tote  
l aigneax se deffent per raison 
dit qu il n i pensa traison 
mais souant trait per sa nature 
l aigue corrant en soi ordure 
auuec ce l aigue est douce et clere 
ne n est toble ne n est amere 
li lous crie  tu me menaces 
ne fes sire salues uoz graces 
onques n ou pensai nois en songe 
tai toi  dit li lous  c est manconge 
ie t ai cy oi menacier 
de mon domaige porchacier 
ausi me fit et pis essez 
tes peres yy mois ai pessez 
filz de traitour or le compere 
muer por lo pechie de ton pere 
droiz est que tu lo comparoies 
quar tu tienz ses mauaises uoies  
li aigneas respont doucemant 
 sire  fait il  certainnemant 
quar a moi n auoit non de pere 
n estoie encore nez de mere 
cilz qui uos fist si grant iniure 
pour cou m en escuse droiture 
comant doit comparer pechie 
cil qui n en puet estre entoichié 
dou mal ne doit poinne sentir 
cilz qui ne s i puet consentir 
aincoisque fusse nez en uie 
ne pois consentir en folie 
or ne me doiz tuer ne batre 
n a pais encor yy mois ou quatre 
que comancai simplemant uiure 
ignocence a droit me deliure  
dit li lous  mout es de paroles 
tu m as tot empli de friuoles  
li gloz n i ai plus demorey 
prent l aigneal si l ai deuorey 
si con li lous ploins de malice 
occist l aigneal simple senz uice 
autreci a cel examplaire 
soillent es bons li mauais faire 
il s estudient de trouer 
achoison por les bons greuer 
per fausetey per felonie 
ont cilz lous pertout signorie 
au dessoz est en toute place 
mise uertuz droiz et simplace 
li plus fort lo plus foible esquaiche 
poures hons est mort qui ai uaiche 
il couient que uoincu se rende 
qui ne trueue qui lo deffende 
apertemant puis donc conclure 
ou lous raigne morte est droiture 
onques uertuz ne fut segure 
auuec gens qui de deu n on cure 
la rate s an uai per la terre 
por sa poure cheuance querre 
mais quant uient au torner erriere 
ne puet pesser en sa doiere 
l aigue li ot la uoie close 
mout s esbaist de ceste chose 
la rainne plainne de parole 
li uient au deuant si l acole 
et li dit  mout estes lessee 
bele suer soiez confortee 
ie uos metrai a sauetey 
ce uos promest senz fausetey 
ie suis bien de noer aprise 
tost t aurai outre l aigue mise  
la rate en la rainne se fie 
et de ce formant li mercie 
langue uaut pis que nule raige 
qui ne s acorde a son coraige 
les paroles qui de fuers oignent 
celent les maus qui lo cuer poignent 
la rainne per samblant de grace 
a soi la rate a un fy lace 
lo pie li loie d une corde 
mais li foi dou fait se descorde 
pie a pie se sunt aiostees 
mais desiointes sont les pansees 
la rainne noe atout la rate 
et maluaisemant la barate 
la rainne plainne de manconge 
por noier la rate se plonge 
foiz en soi meisme perille 
qui son ami decoit et guile 
de plongier s efforce la rainne 
l autre de sornoier se poine 
paour fait a la rate prandre 
force por sa uie deffendre 
chescune de contretenir 
s efforce tandis uai uenir 
li niebles per dessus uolant 
cilz ne fust tristes ne dolanz 
sa proie trueue aparoillie 
a ses forz ongles l a rauie 
andous les deront fieremant 
s ai feni cest tornoiement 
en fenissant cele bataille 
ai conquestee sa uitaille 
ensinc uienent a maule fin 
tuit cil qui n ainment de cuer fin 
qui ami se font a clamer 
et ne ont loi de bien amer 
que sus son maistre traison 
retornoit c est ieus de raison 
auenant est que du meffait 
portoit la poinne qui lo fait 
li chiens en iugemant apele 
la burbiz et li muet querele 
en cel plait est iuges li lous 
cilz iuges est mout perillous 
li chiens auoit bons consoillours 
por son plait ne querez moillours 
lo nieble et lo uoutour ensamble 
se li uns tost li autres amble 
consoil ne auoit ne haie 
la berbiz s estoit esbaie 
hautemant parle a ploinne goule 
li chiens quant uoit la berbiz soule 
un pain a la berbiz chalonge 
li chiens per faus et per manconge 
et dit qu ele li ai couant 
non pais une foiz mais souant 
la burbiz dit de ceste chose 
ne set riens que li chiens propose 
contre replique la querele 
li chiens et dit en sa nouele 
 eschoisons est de perdre amis 
non randre ce c on ai promis  
li lous es consoillours acorde 
quar tuit tirent a une corde 
et il sont genz senz conscience 
que de rapine font cheuance 
li iuges uuet la berbiz rande 
zz pain a chien por faire amande 
ensinc condampne la chaitiue 
per sentence diffinitiue 
sa toison li couient a uandre 
qu atremant lo pain ne puet randre 
entrant iuert uant sa chemise 
et muert de froit contre la bise 
tost se consent a fausetey 
hons de mauaise pouretey 
tost porte uns mauais tesmoignaige 
por un poul de son auantaige 
por mauaistie souante foiz 
est mise au dessoz bone foiz 
li chiens cui ensoigne nature 
uoluntiers ambler sa pesture 
de char ot une pece amblee 
et a ses denz formant serree 
or saichiez donc n an dotez pas 
fuant s an uai ignellopas 
paour ai qu il ne soit repris 
de recroire ne est apris 
se li sambleroit grant uitance 
s on li fait faire recreance 
des choses est gries li contraire 
que per costume soillent plaire 
por ce de foir se trauaille 
que paour ai c on ne l essaille 
lui samble que fait li ait grace 
fortune que nuns ne lo chace 
en fuant a une aigue uient 
bien uoit que pesser li couient 
mout s an dote comantqu il soit 
dedanz antra l aigue pessoit 
portant la piece a noer prist 
si con nature li aprist 
en l aigue uoit de la char l ombre 
tantost multeplie lo nombre 
li chiens qui estoit fous et nices 
d une cuide auoir doues pieces 
tant le decoit fole esperance 
la char laisse por la samblance 
tandisqu il quiert la uanitey 
de la char pert la ueritey 
ensic se tient por mal bailli 
quar l un et a l autre ai failli 
ce li fit faire auuec folie 
engorsetey et lecherie 
en uiuant ai dou chien la guise 
qui s esperance ou monde ai mise 
quar li mondes ce est une ombre 
qui dou uerai bien nous descombre 
qui l un quiert ce doiz tu sauoir 
l autre ne puet il pas auoir 
ne laissier les choses certainnes 
por querre celes qui sont uainnes 
tost passe dou mont la figure 
ce dit sainz pous en l escripture 
auuec ce pour loi de nature 
chose engendree petit dure 
tout retorne a corrupcion 
quanqu est pour generacion 
ou ciel dois donc non pas en terre 
chose qui touz iours dure querre 
ce qui est tuens certainnemant 
garde ne perdes folemant 
qui quiert ce qui ne li pertient 
droiz est qu il perde ce qu il tient 
li berbiz li uaiche li chieure 
li lions qu a toz iors la fieure 
quar dex uost qu il fust quartenaires 
por ce qu il soit plus debonaires 
cilz quatre con loiaus amis 
foi et amour se sont promis 
lour guain doiuent per soiremant 
entre lour pertir ygalmant 
cilz quatre qui sont aiostey 
au chemin se sont arostey 
un ior por querre lour uiande 
il esgardent en une lande 
uirent zz mout grant cert saillir 
chescuns pense de l essaillir 
mout auoit de bois trespessez 
li cers s ere chauz et lessez 
il estoit des chiens eschapey 
qui tout lo iour l orent glapey 
mais il chaist en pire main 
il li corrent sus mainnemain 
ensamble l essaillent tuit quatre 
trauaillent soi de lui abattre 
tant l ont nauré tant l ont malmis 
qu a derrier l ont au desoz mis 
de toute part font lo sanc corre 
mort l ont quar n est que lo secorre 
li lyons qu ai perti la proie 
dit  la premiere part soit moie 
ie qui ai lo non de seignour 
dois auoir la premiere honour 
la seconde aurai per ma force 
uos ne ualez une belorce 
droiz est plus ait qui plus trauaille 
por ce la tierce aurai sanz faille 
et por enemi me tenez 
se la quarte ne me donez  
tout an porte per tel meniere 
li lyons ce que communs ere 
cilz examples bien nos ensoigne 
que nuns a plus fort ne se proigne 
plus fort de lui acompaignier 
ne doit nuns hons qui uuet gaignier 
de soi ne garde fermetey 
richesce contre pouretey 
force ne set garder droiture 
et richesce n ainme mesure 
une famme a mari preignoit 
un larron ioie li menoit 
ses uisenez et mout grant feste 
en qui n auoit point de moleste 
il chantent et moinnent queroles 
sonent tabours sonent uioles 
uns proudons de grant sapience 
plains de ueraie conoissance 
cele gent uoit s es tient a fole 
en sorriant la teste en crole 
il esraigne la compaignie 
 seignours  dit il  ce est folie 
cilz qui ont tex ieus mantenuz 
souant sont a noiant uenuz 
ce ne est mes que uanitey 
orguil bobanz legeretey 
qui ces choses fait deu oblie 
soi meisme ne cognoit mie 
per cou uiegnent communemant 
telx ieus a mal definemant 
auuecque ce de faire ioie 
n auez raison se deu me uoie 
cilz est lerres qui se marie 
touz iours se uit de roberie 
se fil engendre a lui samblable 
mout nos iert chose damaiable 
se li peres et li fiz amble 
dous max soffreront tot ensamble 
et uos per esprueue sauez 
que de l un sumes trop greuez 
don de ce don mal puet uenir 
ne doit lon tel feste tenir 
une chose lonc tens auient 
uos la dirai bien m en seuient 
li solaz qui est eaz dou monde 
en cui toute clartey habonde 
fiancie out per mariaige 
une dame de haut lignaige 
deuant deu la terre propose 
grant complainte de ceste chose 
 souerains iuges  ce dit ele 
 doigniez entendre ma querele 
quantqu est en ciel en terre en mer 
ta bonte fait ensamble amer 
se uuez zz poul ta main retraire 
lo monde couient guerre faire 
li une pertie destrure 
l autre s efforce per nature 
li sec a moide porte enuie 
li froiz au chaut se contralie 
sire qui bien lo uuet anquerre 
pertout trueue natural guerre 
mais ta bontey ceste descorde 
per grant atemprance concorde 
ta uertuz les fait apaisier 
et ensamble per pais baisier 
droit enmi lo monde a la guise 
de point de compas m es essise 
si que li fais de la bataille 
sor moi chiet quiconques essaille 
soffrir me couient igalmant 
les cos de lour tornoiemant 
s un poul uoillent mostrer lour ire 
liuree sui a grant mertire 
tu sez comant me fit grant honte 
pheton ouides le reconte 
quant ses peres per son solaz 
ce est danz phebus li solaz 
li osai si grant don doner 
ses cheuaus per le ciel mener 
li cheuax furent esperduz 
per le ciel pheton fut perduz 
il fut perilliez a bon droit 
quar il ne sot aler lo droit 
adonc fui ie arse et brulee 
et fui a grant tormant liuree 
en moi n ot une soule uoinne 
qui ne soffrit dolour et poinne 
ne m en sentiz pas soulemant 
mais li ciel et li elemant 
tout auoit li feu deuorey 
se ne l eusses restorey 
muez uaut tost a peril secorre 
que tart quant lon n i puet acorre 
por ce nos couient consoillier 
de damp phebus qui prant moillier 
espoir de lui puet uns hoirs naistre 
qui les cheuaus son pere pastre 
si con fit pheton oiseroit 
don grant domaige nos feroit 
or en di donques ta sentence 
selonc la tue sapience  
li grant iuges de ueritey 
respondit pour auctoritey 
 en nombre en pois et en mesure 
fit lo monde qui encor dure 
ma force mes senz ce sez tu 
touz iours dure en sa grant uertu 
donc puis bien encor mantenir 
ce que i ai fait a conuenir 
dou solat lo cours ordonai 
ce tiegne que ie li donai 
ie sai bien qu a commun profit 
li offices de lui soffit 
por eschiuer si grant domaiges 
ne uoil ie que cilz mariaiges 
per meniere qui soit se face 
uiuez tuit segurs per ma grace  
dex ai lou solat losangié 
tantqu il ai son propos changié 
a iugemant deu s est sozmis 
contenance li ai promis 
ensinc fut la terre apaisie 
de iuge part mout l en mercie  
de ceste fable est li entente 
que nuns a mal ne se consante 
mauais est qui celui consoille 
qui de mal faire s aparoille 
qui saiges est touz iours se garde 
en tout leus son profit regarde 
nuns ne se consante a malfait 
car sorefait uient a deffait 
fains fist issir de sa cauerne 
lo lou cui la goule gouerne 
angoissous fut mout de maingier 
bien cuidoit de fain enraigier 
or se garde cui qu il atiegne 
mors sera maisque a sa main uiegne 
un torel enmi un prel uit 
cil qui de rober se cheuit 
lo prant si li toillit lo corre 
sa froide pance tost an forre 
touz fu desmanbrez et deffait 
de morseas mal tailliez en fait 
de son uantre li ai fait fosse 
mal li auient qu il s en enosse 
quar tant ot soffert fain destroite 
que la gorge l an fut estroite 
si qu auuec ce qu il ere lous 
plus estoit quatre foiz golous 
en maintes terres fait querir 
mees por sa uie guarir 
oiseas et bestes s asemblarent 
per commun consoil acorderent 
que la grue deust ce faire 
quar grant col ai por l os fuer traire 
li lous grant guierdon li promat 
et sa foi en guaige l en mat 
maisque por deu sanz plus atendre 
uuille en sa garison entendre 
li lous hueure sa goule toute 
la grue son col dedanz bote 
fuer en trait l os per sa maitrise 
li lous fut gariz en tel guise 
 mon loier me rent  dit la grue 
 quar ie t ai ta santey randue  
en sorriant respont li lous 
 tu sez que ie suis perillous 
pansa que ie te puisse mordre 
et ton grant col dou burc estordre 
se uuillisse ourer per corrouz 
a mes danz te fust li col rouz 
ne me fust iai tenuz a nice 
s eusse usey de mon office 
quar nuns ne doit mal gre sauoir 
a celui qui fait son dauoir 
tu uiz donc per ma cortoisie 
or recoignois de moi ta uie 
ne me querir autre guierdon 
ta uie tient per mout grant don  
a mauais trop petit seuient 
dou bien que per autrui li uient 
de mauais ne report on grace 
quelque seruise c on li face 
une chine de chelat ploigne 
tantqu ele aloit a mout grant poinne 
uient a une sue compaigne 
por ce qu a li ses max deplaigne 
angoissouse fu mout la chine 
toute li uai pliant la chine 
paroles ot mout atraissanz 
effaities et bien plaisanz 
ele aloit querant abergaige 
a l autre dit en son languaige 
 suer quar me uuilles abergier 
tantque me puisse deschargier 
de cest fes que porte en mon uantre  
l autre li respont  ceanz entre 
en tel point ne te puis faillir 
de mon mes uuil por toi saillir  
leanz entre si se repose 
l autre est de sa maison fuer close 
cele s en uai l autre demore 
deliuré s est en petit d ore 
garie fut enqui seiorne 
et tandis li autre retorne 
de sa maison requiert l antree 
l autre li ai fort refusee 
cele li dist  ie te prestai 
ma maison por toi m an ostai 
li prest fut a certain usaige 
randre la me doiz sanz domaige 
puisque tu es fait ta besoigne 
ran la moi quar droiz lo t ensoigne 
bele suer per ma cortoisie 
ne me randre pes uilonie  
ensinc la prie doucemant 
l autre respont mout fieremant 
 i an suis bien en possession 
muez en uaut ma condicion 
ce que lon tient on doit tenir 
tant come on lo puet mantenir  
cele ai tel duel ne set que face 
lo prier laisse si menace 
dou menacier uient a combatre 
poul dou suen li coste bien batre 
quar l autre qu est por ses cheas grigne 
tant fort cort sus a ceste chine 
qu ele li fait uuidier la place 
tout fuer de son porpris la chace 
ensinc remest en la maison 
et l autre perdit sa raison 
tost sest blanche parole atraire 
per son art lo fol debonaire 
bele parole fait fol lie 
por cou en sont maint perillié 
qui trop ont crui legieremant 
donc dois regarder saigemant 
se la parole est fause ou uoire 
et touz iours dois en dotant croire 
garde iemais ne consentir 
a home qui bel sest mentir 
en celui tens que la froidure 
desuit les bois de lour uerdure 
tout herupelez et chenuz 
estoit yuers li uiez uenuz 
la bise facoit tel effroiz 
que li arz en ere toz froiz 
tant endormit les eas la glace 
que de lour cours perdent la trace 
uns proudons per sa cortoisie 
une colueure ai abergie 
qui de fain et de froit moroit 
dit li que chies lui demoroit 
desoz son toit l a recestee 
et contre le uanz mantelee 
le froit li atempre per chaut 
a la colueure pou en chaut 
son uenin giete per sa boiche 
toute la maison en entoiche 
l ostes li dit  senz retorner 
t an uai senz plus cy seiorner 
ie t abergai per ma pitie 
et tu m as en tant despitié 
que ma maison m es ordoie 
por pitiez me rent felonie  
cele ne uuet prandre congier 
dou depertir fait grant dongier 
au derrier dit qu en cel menoir 
uuet malgre l oste remenoir 
por corroz sibloit la colueure 
por son uenin plus fort esmueure 
en siblant son oste menace 
a lui se ioint au col lo lace 
a ses denz uenimous lo mort 
en poul de tens lou giete mort 
li hons de peruerse nature 
suet randre por bienfait iniure 
por cortoisie rent laidange 
tant du bien con du mal se uange 
felons ne seit autrui amer 
pertout uuet son uenin sammer 
pire lo sent qui miez li fait 
touz iours rant de bienfait col frait 
li cenglers uai la teste encline 
l asnes lo uoit si s an eschine 
li foibles dou fort osse rire 
et samblant fit de faire et dire 
 dex te saut frere  au port sauaige 
dit li asnes au fol uisaige 
sanz eschinement et senz rire 
dost auoir dit  dex uous saut sire  
li ceinglers entent la parole 
per matalent la teste an crole 
sanz respondre la teste en uire 
dedanz soi fremit per grant ire 
s il n eust temprey son corroz 
ia fust li fols asnes derouz 
dit li pors  ta uie en respit 
met ie soulemant per despit 
nuns iugeroit ce a proesce 
se ma force uoint ta paresce 
ma noble dent pas ne demande 
morsel de si orde uiande 
dex ne place que si uil chose 
dedanz ma pance soit enclose 
ta uitez est ort de saison 
aler t en puez en ta maison  
a saige home ne dire effit 
qui de sent coignoit lo profit 
li fols qui est sanz conoissance 
ne set honorer sapience 
li fols ne doit trufer lo saige 
folie n est pas uasselaige 
li hons qui uuet a bien uenir 
doit sapience chier tenir 
une rate en citey norrie 
de seiorner fut enoie 
por recourer son apetit 
esbatre se uai un petit 
li rate des chans l a trouee 
en sa maison l an ai menee 
por son oste de faire feste 
s efforce la tauble fut preste 
la uiande ere essez petite 
bien sambloit uiande d ermite 
orge feues grains de fromant 
li ai doney cortoisemant 
la pouretey sambler richesce 
fait de la chiere la liesce 
bien demostre en son liez uisaige 
la franchise de son coraige 
entent ce tu qui uuez auoir 
honour es hostes receuoir 
se tu es essez essez done 
lo poul uoluntier abandone 
soit poul soit auques ne te chaille 
l un et l autre uoluntier baille 
se tu dones liemant done 
uaille ou ne uaille la persone 
de cortoisie c est la some 
sor toutes chose a uaillant home 
quec on li doint plait bele chiere 
tout refait ouerte meniere 
dou mauais uois tu en apert 
qui plus i mat et plus i pert 
de riens ne se tient a paiez 
mais touz iors se suet gramoier 
por ce de telx genz ne te chaille 
fai ton dauoir uaille que uaille 
a son oste la tauble ostee 
dit ensinc la rate priuee 
 suer mout me plait ta charitey 
uien auuec moi en ma citey 
tu moinnes cy mout poure uie 
ma maison est mout bien garnie 
il n est riens puisque il te plaise 
que tu n i trouoies a t aise  
l autre ot que ceste li promat 
auuec li au chemin se mat 
dedanz un ceillier sont entrees 
maintes uiandes ont trouees 
la priuee l autre sauaige 
semont et li fait lie usaige 
la uiande li aparoille 
tantque li autre s an meruoille 
entr aus pansent de lour deduire 
a tant ez uous en la serruire 
sonent les clers et li huis braient 
celes fuient qui mout s esmaient 
la priuee qu an ere aprise 
en sa doiere s est tost mise 
l autre remest toute esbaie 
que bien cuide perdre la uie 
cort cai cort lai ne set ou fuire 
au mur se ioint per auenture 
la se tient fortune la garde 
que li hussiers ne s an prant garde 
clot ses huis et s an torne erriere 
la rate saut de sa doiere 
a sa compaigne uient qui tramble 
de paour ai fieure ce samble 
bel et doucemant la conforte 
et de maingier formant l enhorte 
 ceste uiande est sauoree 
suer si come bresche enmellee  
l autre respont  ie n an uuil point 
ceste doucours formant me point 
en cel miez ai uenin sanz dote 
en peril se mest qui an goute 
en boiche trop cusancenouse 
n est uiande bien sauerouse 
aise ne puet estre sanz faille 
cui paour et cusant trauaille 
i ain muez ma poure faue rore 
qu estre en peril a chescune hore 
toi sont bones cestes richeces 
qui ne doute cri ne menaces 
tu es tant de l utin aprise 
toi ne chaut se tu es reprise 
ce m est richesce souerainne 
que lon ne m essaille ne taigne  
ua s an sa parole est fenie 
s eslit la plus segure uie 
qui de trop haut choir dote l onte 
saiges est se trop haut ne monte 
liesce font et soffisance 
richesce non pais abondance 
pouretez est non pais richesce 
auoirs c un despent en tristesce 
l aigle out a uulpil sa lignie 
tolue renars li deprie 
que ses anfanz li uuille randre 
mais cele ne lo uuet entendre 
uers son ny adresce sa uoie 
a ses pucins liure la proie 
li uulpillaz crient et braient 
quar por les aigles fort s esmaient 
de son engin renar ourer 
uuet por ses pucins recourer 
prent estoule et bois de bruiere 
et choses qui bien font fumiere 
d entor lo ny lo feu alume 
touz les pucins a l aigle enfume 
l aigle qui fut saige et sotie 
lo peril uit de sa lignie 
ses anfanz rant renar tantost 
qu ele li auoit deuant tost 
por les suens tant doucemant proie 
que renarz sa proiere outroie 
mout fait mal ioer a renart 
bien se set uangier per son art 
li plus grant per force estriuer 
lo petit ne doit ne greuer 
en petit cors git bien grant arme 
qui per sent contre lo grant s arme 
li aigle tandisqu ele chace 
dedanz sa creuse une limace 
rauit en l air l an ai portee 
li corbeax qui l ai encontree 
li dit que cel fais li bailloit 
quar por son us riens ne ualoit 
 ce ne est chose couenable 
pour toi a moi est profitauble 
bone uiande ai danz la cruise 
sou que folie ne te nuise 
se tu la uuez trop haut leuer 
a cheoir se porroit creuer 
use de sent non pas de force 
por garder ce qu est dans l escorce  
l aigle despit cele parole 
tant come puet en haut s en uole 
la cruise brise si li chiet 
por ce que ne cruit li meschiet 
li fos tient doctrine a malice 
por ce n an amande son uice 
a fol samble que lui laidoie 
qui de bien li mostre la uoie 
li saiges croit correction 
et li fos suit s opinion 
maint haut home sont en uitance 
uenuz por lour outrecuidance 
a uulpil cui fain destroignoit 
li corbeas encontre uenoit 
portant en son bec un fromaige 
renars panse son auantaige 
lo croc comance a araignier 
et de paroles aplaignier 
 dex uous saut  dit renars  beas frere 
mout resamblez bien uostre pere 
en noblesce en sent en ualour 
en blanche et en fresche colour 
de perler ne uous fais grant plait 
quantqu est en uous trestot me plait 
et sortout uostre beal chanter 
de cou uous oy ie bien uanter 
qu il n est oisiaus qui si a point 
saiche au soir oucaler zz point 
come uous faites beaus douz sire 
en plusours leu l ai oy dire  
les paroles de baret pointes 
a croc ont les oroilles ointes 
a soi lou fit a consentir 
dam renar per son bel mentir 
li fox touz ploins d outrecuidance 
a chanter prist per sa meschance 
en chantant li chiet ses fromaiges 
renart lo prant qui est plus saiges 
fain auoit si l ai deuorey 
l autre se uoit deshonorey 
corrociez est mais trop pol monte 
li corroz au regart de l onte 
qu en uainne gloire se delite 
essez trueue qui lo despite 
souantes foiz lo cuer li lime 
faus ris cui malice enuenime 
cil pert honour hontousemant 
qui la uuet auoir fausemant 
apres lou desduit de iouante 
ueillesce lo lion tormante 
tost li sa force et sa ualour 
ne li laisse point de chalour 
cil qui fut legiers et gaillars 
ne pot aler tant est ueillars 
li cenglers a ses denz lo blesce 
qui lo dotoit en sa iuenesce 
li toreas ses cornes agues 
danz la char li ai embatues 
l asnes cui fit nature entulle 
enmi lo front a pie lo bulle 
li lions dedanz soi fremit 
amander n u pot si gemit 
 he lais  dit il en sa complainte 
 or suis ie bien menez a tainte 
si i ois onques d atrui uictoire 
bien en ai perdue la gloire 
ie uoi bien que i ai trop uescu 
tout ce me uoint que i ai uoincu 
ma force et mes honours defaut 
tout couient uenir a defaut 
et si me font maint uilenie 
cui i ai fait souant cortoisie  
dou lion mostre l auenture 
folx est qui amis ne procure 
li muedres tresor que lon face 
c est d amis porchacier la grace 
mout tost se trueue au desoz mis 
qui ne est apuiez d amis 
por ce dit lon  muez uaut en uoie 
amis que denier en corroie 
ou tens de ta prosperitey 
te souiegne d auersitey 
garde que per ta seignorie 
ne faces autrui uilonie 
quar fortune qui te norrit 
et te samble qu ele te rit 
se sor toi uuet sa main changier 
bien se puet lon de toi uangier 
li chiens qu est amerouse beste 
a son seignour facoit grant feste 
la coe muet dou pie li tape 
et d un petit esbai lo iape 
ses sires doucemant l aplaigne 
a sa uiande l acompaigne 
chescuns de toute la maignie 
ioie au chien et fait cortoisie 
li asnes a la fole teste 
uoit ce a cuer en ha moleste 
danz soi dit qu il est miez uaillant 
que li chiens et miez trauaillant 
 ie puis  dit il  mout miez seruir 
et plus grant loier desseruir 
que cilz qui per trufes decoit 
mon seignour qui ne s an percoit 
et si suis ie de moillour uie 
que li chiens ploins de lecherie 
donc uuil ioer auuec mon maistre 
por ce que miez me face paistre  
li fols s an uient uers son seignor 
faire li cuide grant honour 
racaner prist a sa uoiz fiere 
mout cuidoit chanter per meniere 
au col li mat ses piez pesant 
bien cuide faire iues plaisant 
li sires crie  aye aye  
tantost fust preste la maignie 
l asne batent de mainte mace 
tant que li font uoidier la place 
fols est qui a ce s abandone 
que sa nature ne li done 
quar communement mal em prant 
li faiz soi meisme reprant 
cilz qui ne conoit son afaire 
en ce desplait qu il cuide plaire 
uns merchanz uai en merchandise 
dou guain l atrait la couoitise 
un asne qu il trouai a uandre 
por certain pris d ergent uai prandre 
charge li mest sus lui si sote 
que l eschine l em ploie toute 
dou baston le fiert et lo blesce 
uiure lo fait en grant destresce 
l asne qui soffre tel meschance 
de sa uie est en desperance 
la nuit quant deschargié repose 
adonc se plaint et se delose 
dou fais qui de iour l a pressey 
se sant las et des cos quessez 
lo iour trauaille et trait grant poinne 
la nuit li donent pou d auoinne 
plus grant est sa male auenture 
quar sa poinne apres sa mort dure 
por dancier et por ieus atraire 
fit li merchanz de la pel faire 
cimbales ou clochates pandent 
a tochier des doiz douz sons randent 
et grant tabours que lon suet batre 
quant lon essamble por combatre 
ensinc de l asne morte et uiue 
fut en poinne la pel chaitiue 
li asnes qu est sanz conoissance 
ce est arme sanz conscience 
li mercheanz c est li deables 
qu est souduanz et deceuables 
et cilz mondes ce est la foire 
ou lon troue pou de foi uoire 
ceste foire son paiemant 
aura au iour dou iugemant 
quant dex les mauais punira 
et les bons reguierdonera 
li deables l arme merchande 
qui sor tout cestui gain demande 
auuec soi uuet que soit dampnee 
cele cui dex ai rachetee 
a chaitis cors honours autesces 
promet et delit et richesces 
certes ci ai fause monoie 
que cilz merchanz a cors presante 
legieremant a ce s outroie 
la char don rent l arme dolante 
quar raison contre se gramoie 
ne uuet que l arme s i consante 
repos li tost et pais et ioie 
ou s il la uoint ou s il la tempte 
s il la tempte ele est tormantee 
s il la uoint a mort est liuree 
ensinc tout iour l arme tormante 
de tel merchie li rant tel uante 
de li greuer ne se retrait 
touz iourz darz de mort a li trait 
en grant poinne uit la pensee 
qu est por pechie desordonee 
quar li faus delit qui pou dure 
en l arme laisse tel pointure 
qui tout iour en uiuant la mort 
senz fin l ocist apres la mort 
ensinc ne en mort ne en uie 
n ai mauaise arme garantie 
au iugemant sera paie 
la char que l arme ai engignie 
auuec cele sera perdue 
cui ele ha fausemant uandue 
fause monoie en ha recue 
sa desserte l en iert rendue 
liuree en iert a dampnemant 
se li escripture ne mant 
or pensoit chescuns du bien faire 
et de maule uie retraire 
bien faire c est monoie bone 
qui souerainne ioie done 
por ce done bone donree 
quar ce est monoie esprouee 
qui sent de pechie la quessure 
tant con il uit i mate cure 
apres la mort n i ai ressort 
ce est de tout li communs sort 
quar apres la mort chescuns trueue 
tel desserte con ses fait prueue 
sa uie gart cui ele nuit 
et s amandoit et iour et nuit 
l arme n est pais de poinne quite 
per la mort mes per bon merite 
a repous de gloire uenir 
fait bone uie mantenir 
en zz bois plaisant pour deduire 
dort li lions sus la uerdure 
d enuiron lui en l erbe fresche 
les rates demoinnent lour tresche 
la noise lo lion esuoille 
lo dormir laisse si somoille 
si con li amoinne fortune 
de ces rates ha prise l une 
cele per dessus li corroit 
tient la pense s il l ocirroit 
la rate doucemant li prie 
que por deu li perdoint sa uie 
li lyons ai tempree s ire 
danz son cuer comance a dire 
 lyons quel gloire auras conquise 
se tu as une rate occise 
n est pas los a puissant mes honte 
s un pou de chose soremonte 
se li lyons occirre doigne 
la rate ce li est uergoigne 
touz iours iert la rate honoree 
se per si grant main est tuee 
se li souerains ha uictoire 
de petit pou conquiert de gloire 
pooir uoincre m est couenables 
mais uoincre ne m est honorables 
s onour i hai tant est moins bone 
con plus chaitiue est la persone 
de foible enemi matre a terre 
ne puet li forz grant pris conquerre 
uictoire doit estre loee 
selonc ce qu ele est conquestee 
tant est cilz qui uoint honorez 
con li uoincuz fut uigorez  
ensinc ai li lions laissie 
la rate cele l en mercie 
au lyon ayde promit 
un sous iours entremi se mit 
l andemain fut cil pris a roy 
qui sus bestes a non de roy 
il puet enqui essez muser 
de force ne li uaut user 
coiemant se uai deplaignant 
tandis uoit la rate uenant 
qui li uuet randre le merite 
de cou qua lessai aler quite 
a sa dant soutiue decoupe 
les laz son seignor desuolope 
ensinc est l autres eschapez 
qui mout estoit bien estrapez 
li lyons la rate guierdone 
au depertir a li se done 
en bone foi li ha promis 
que tout iour sera ses amis 
se per puissance es esleuez 
aide uelontiers es greuez 
ce te dit dou lyon l estoire 
au chaiti fait bon faire aidoire 
car mainte foiz puet despaichier 
tel qui ne porroit empaichier 
l arundele se uoit trufee 
a proudome s est acordee 
en chanter et en bel seruise 
tant fait que s amour ai conquise 
en sa maison o lui habite 
sanz peril toute franche et quite 
legieremant puet sa meschance 
eschiuer qui ai porueance 
et s il ne la puet dou tout fuire 
a moins ne li est pais si duire 
quar a moins de grieue recoit 
les cops qui deuant s an poruoit 
dou lin coudre uient la saison 
li hons l an porte en sa maison 
rois et filers por oiseas prandre 
en fait puis les fit es champs tendre 
enqui sont folemant uenuz 
mains oiseas si sont retenuz 
or reconoissent lour folie 
quant en peril uoient lour uie 
qui ne prant lo consoil dou saige 
lo fol croit si l en uient domaige 
es laz chiet de mal auenture 
qui sa uie trop essegure 
paour tempre fole liesce 
et si retient fole erdiesce 
paour de mainte mal deliure 
quar poruuemant fait a yure 
la fable de moralitey 
porte en soi sent de ueritey 
example done de bien faire 
et des maus ensoigne a retraire 
une gent en une contree 
de grece ot mout fu sennee 
cele gent apele on antique 
de cou perlent pou les croniques 
mes la fable en sa fiction 
lo met per autre entencion 
cele gent franchement uiuoit 
sus lour point de roi ne auoit 
loi ne auoit mes que droiture 
tel con li ensoignoit nature 
ensinc sanz loi de loi usoit 
tant que au derrier se grusoit 
quar n auoit en ses regions 
roi come es autres nacions 
por roi faire ensamble uenirent 
togus ot non cil qu il eslirent 
or s est en subiection mise 
la gent qui uiuoit en franchise 
nouales lois lour ai donees 
li rois cilz les ont bien gardees 
la poinne de la loi ne monte 
entre lour a regart de l onte 
fos samble qui chose nouele 
qu il ai fait maintenant rapele 
en bon fait ne doit consentir 
nuns hons por tantost repentir 
por ce miez au comancemant 
gardent lour establissemant 
chescuns s efforce por s onour 
de miez honorer son seignour 
lo roi firent a coroner 
por lour uie miez ordoner 
si ont lour uoluntey muable 
sobmise a iou de loi estauble 
es comandemanz s obligerent 
qui puis a hennuit lour tornarent 
li rois les bons amer comance 
les mauais punit per sentence 
legieres choses eslegier 
prist et les grez plus a chargier 
lois sus lois lour comance faire 
es citiains prist a desplaire 
il se tiegnent por baratey 
de ueoir tant noueletey 
les lois lour sont ores pesanz 
qui premiers lour furent plesanz 
esopez la subiection 
toiche en ceste narracion 
des citiains qui se complaignent 
de ces qui trop fort sus lour raignent 
segures erent les renoilles 
iohant saloient per lour goilles 
mout menoient paisible uie 
nuns ne lour facoit uilonie 
or requierent per grant desroi 
a iupiter qu il lour doint roi 
iupiter est dex toz puissanz 
cui li monz est obeissanz 
des renoilles se prist a rire 
celes derechief li uont dire 
et prier que per cortoisie 
lour doint de roi la seignorie 
dex dou ciel lour enuoie et done 
un tre qu a chair en l aigue sone 
de paour furent esperdues 
en l aigue se sont escondues 
tant les fist a espaonter 
qu eles perdirent lour chanter 
quant eles furent apaisies 
dessus l aigue sont repairies 
lo tre uoient si se meruoillent 
que cou puet estre et s an consoillent 
loinz se tiegnent mout lo dotoient 
quar encor ne lo conoissoient 
quant celes qu i ne se mut uirent 
uers lui s an uont sus lui s essirent 
au deu font les tierces prieres 
roi lour doint en totes menieres 
iupiter fust mout corrocié 
de cou que tant l ont enchaucié 
 or auroiz roi  dist il  sanz faille  
la cyoigne por roi lour baille 
hydre li liures cy l apelle 
c est aigue en grizoiche nouele 
hydre est por ce li nons de maitre 
que sus les aigues se suet paistre 
ou por ce que la seignorie 
sus les raignes li est baillie 
hydre fut uns serpent en grece 
qu ocist hercules iai grant piece 
de cestui ne doiz pais entendre 
ce ai dit por toi miez aprendre 
enten donc ce que ie t ensoigne 
cy endroit est hydre cyoigne 
hydre ce dist l autre pertie 
est serpent en aigues norrie 
que dex qui ai de tout la cure 
done es rainnes por lour destruire 
ou soit serpent ou soit cyoigne 
des rainnes uai mal la besoigne 
l aigue a tantost enuironee 
li rois ai la goule baee 
en sa goule con feues bainnes 
seuelit cop a cop ces rainnes 
celes qui per raison s esmaient 
en gemissant crient et braient 
 merci iupiter beaul douz sire 
liurees sumes a mertire 
de cest tirant quar nos deliure 
autremant ne poons nos uiure  
iupiter respont per raison 
 uos auez per grant oroison 
achetey cest roi uostre soit 
uostres iert cui c onques an poit 
tant uos auugle la grant aise 
ne trouez chose qui uos plaise 
or soit uostre uie en balance 
qui soloit estre sanz dotance 
de cou priere ne m offriz 
toz iors mais uuil que ce soffriz 
uostre uelontey uous ai faite 
ia por moi ne serai retraite  
des choses ne set la bontey 
qui les ai a sa uelontey 
apres chose amere gostee 
samble estre la bone socree 
maingier aincois ce qu est amer 
fait puis la doucour miez amer 
sa uie en grant ioie mantient 
qui a cou qu a lui apertient 
qui uuet estrange chose querre 
son repos uuet muer en guerre 
qui puet estre de franc coraige 
ne s obligoit a mal seruaige 
les columbes auoient guerre 
a nible or uont ayde querre 
en alant l oitour encontrarent 
a roi sor lour lo coronarent 
por ce qu il les uoille deffendre 
cilz dit qu en ce uuet mout entendre 
mais li gloz autre chose pense 
en rober torne sa deffense 
des plus beax columbaz prannoit 
por maingier se nuns se plaignoit 
il disoit  uos donez m auez 
et uos et quanque uos auez 
ne uos dauez don greuser 
se ie uoil des moillours user  
lo nieble trouent debonaire 
a regart dou roi deputaire 
de lour seignour se uont plaignant 
que si mal les uai demenant 
 muez nous uaut  ce dient  morir 
en bataille los conquerir 
qu auoir seignour qui tant nos presse 
qui de iour et de nuit ne cesse  
a nieble guerroient l oitour 
renoient come traitour 
en touz tes faiz la fin regarde 
tost meschiet qui ne se prant garde 
miez uaut soffrir pou en tirant 
que ferir en main de tirant 
d une maison ourit la porte 
uns lerres dou pain que il porte 
ai doney au chien une piece 
lo chien ne trueue fol ne niece 
mes li dit  por noiant me gites 
ton pain prant lo tiens soit toz quites 
tu n ou me dones pais por m aise 
mais sou por ce que ie me taise 
se tu amble tout mainnemain 
que maingerai ie don demain 
ie ne uoil point de pain de nuit 
miez l ain de iour quar ne me nuit 
i ain muez lou pou que tout ior dure 
c un pou qui me uient d auenture 
tes pains est auche por moi prandre 
autre part te couient entendre 
ne sui poissons por deceuoir 
ua t an si feras grant sauoir 
se ne t an uas i abaerai 
ensinc ton fait encuserai  
tant este con li chiens se quoise 
quant ce uoit li chiens si fait noise 
en esbaiant lo larron iape 
li lerres fuit ensinc eschape 
se tu dones ou s on te done 
garde que la cause soit bone 
en sorquetout ta gorge donte 
s eschiuer uuez domaige et onte 
une true danz soi portoit 
porceax li lous la confortoit 
et li disoit  dame acouchiez 
et ie doucemant ce saichiez 
de mon pouoir uos aiderai 
uos porcelaz bien norrai  
cele dit  gloz ploins de malice 
n ai que faire de ton office 
uai loin de ci et tien ta uoie 
si que suremant enfantoie 
se tu faire me uuez seruise 
ua t en bien conois ta fointise  
a la true auoir fit nature 
de garder ses porceas grant cure 
li lous s an part et tient sa uie 
la true anfante sa lignie 
garde lou tens et la persone 
en conoistre parole bone 
quar traitour lo tens esgaitent 
ou lour manconges miez effaitent 
bien mostre sa fole meniere 
qui tost croit parole legiere 
la terre s enfla grossemant 
et dona grant gemissemant 
con famme qui doit anfanter 
la gent s en prist a gaimanter 
faire doit ce samble meruoille 
la terre qu ensinc s auantroille 
bien cuide ce soit demonstrance 
ou nouele senefiance 
chescuns tremble fuit et fremit 
quant uoit la terre qui gemit 
en ris torne ceste dotance 
quar quant la terre oure sa pance 
ele enfante une grosse rate 
chescuns rit de ceste barate 
qui en mout perler se trauaillent 
ce sont cilz qui en fait moins uaillent 
por une cause mout petite 
est tost fole gent desconfite 
tost fait sa litiere en s estable 
paour en cuer qu est trop muable 
li lous uit en un prey herbu 
l aigneal ioant au boc berbu 
li famme a bouc son lacelat 
donoit sucier a l aignelat 
a l aigneal dit per tricherie 
li lous  moi desplait ta folie 
que tu laisses ta mere bele 
et uas auuec cete chiurele 
tu uoiz qu ele est toute puant 
et tout iour uas a li ihouant 
ta mere ci pres te demande 
qui te garde bone uiande 
a toi garde sa sue toute 
uien en bien t i marrai sanz doute  
li aigneax dist  ne m est amere 
la chieure mes douce con mere 
mes sires uuet que ma norrice 
soit ele fait bien son office 
ie uis por ce qu en sa saison 
tonde mes maistres ma toison 
ie doi faire sa uolontey 
quar ie uis sou per sa bontey 
se ie uoil uers ma mere aler 
tost m auras tolu lo baler 
i amois miez succier la chiurele 
qu estre plongiez en ta boele  
li lechierres atant s an part 
li aigneax retorne en son part 
suremant uiure et en liesce 
soremonte toute richesce 
qui despant en chaitis usaige 
ses biens sers est sans seignoraige 
a bon droit ai non de seignour 
qui ses biens despent a honour 
chose ne demander moillour 
que trouer uerai consoillour 
et ne est chose qui pis uaille 
que cilz qui fausemant consoille 
de consoil doner faintemant 
uaignent mains max certainnemant 
de piez de danz fit armeure 
et de iouante a chien nature 
piez ot legier et danz poignant 
fort iouante et entrepreignant 
de tout ce lo desuit uillesce 
de iouant li tost la proesce 
et des piez la legeretey 
et des forz denz la fermetey 
un lieure ot un iour retenu 
de ce li est mal auenu 
quar de sa boiche deffermee 
li fust tost la beste eschapee 
ses maitres lo bat per grant ire 
li chiens li respont  beaz douz sire 
en mon iouant ce puis mentoiure 
ne pot beste mon pie decoiure 
ma uillesce a bon droit se uante 
dou merite de sa iouante 
de ma proesce et de ma gloire 
doit demorer quelque memoire 
ie uois bien qu amours est tost morte 
qui per doner ne la comporte 
chescuns de tant con puet seruir 
de tant puet amour desseruir 
tandisque ie fis les grans dons 
adonc recui ie les guierdons 
or suis uiez paules et nerci 
et nuns ne ha de moi merci 
ne n est nuns cui de moi seuiegne 
ne qui de moi parole tiegne 
s en mon iouant me pos amer 
ne me doiz or an droit blamer 
rendre me doiz en ma uillesce 
lo seruise de ma iuenesce  
saiches mal ai sa poinne mise 
cil qui a maluais fait seruise 
a ses sers ne a sa maignie 
n esparme hons ploins de felonie 
li bois comance fort a bruire 
et les lieures proignent a fuire 
sus un estant sont arestees 
de paour toutes esgarees 
tant les fist paour esmaier 
qu ales se uoloient noier 
iusqu a tant que les raignes uirent 
qu en l estant per paour saillirent 
li uns dist  haons esperance 
de part nos n est pas la meschance 
la rainne legieremant dote 
paour nait en l aigue se bote 
cuers qu est paourous per nature 
se dote en chose qu est segure 
de cors auons legieretey 
mes de cuer auons pouretey 
d atrui chose alons facant queste 
por ce nous fait paour moleste 
quar qui uuet l autrui chose ambler 
souant suet de paour trambler  
cil fait nos uuet amonester 
qu en esperant dauons doter 
que paour tant ne nos pressoit 
qu esperance nous delaissoit 
esperance lo cuer relieue 
que paour trop soutemant grieue 
per esperance fort reprise 
est mainte uictoire conquise 
quar de mort furent en balance 
mainz que puis salue esperance 
li chieure s an uai en porchet 
ou burgiz laisse son bouchet 
ius a fert a une sarruire 
qu est estachiez a fort clouhuire 
la mere son enfant ensoigne 
que bien de soi garde se proigne 
 beax fils tenez uos d une part 
n alez pas ioant per lo part 
quar tost t auroit iai fait domaige 
li lous qui n ainme ton lignaige  
li cheuriz toz coi s est tenuz 
pou apres li lous est uenuz 
a l us coiemant tape et bote 
petit col fiert de sa grant plote 
de chieure contrefait la guise 
au cheuri dit per grant fointise 
 beax fiz oure moi tost la porte 
mon lait t ai guardé que t aporte  
li cheuriz dit  fous perillous 
ie conois bien que tu es lous 
este de lai faus chiuroterres 
tu samble mout bien estre lerres 
por ce uuez ma mere sambler 
que tu me puisses miez ambler 
ie te uois per une greuaice 
et bien sai conoistre ta face 
ie pri mout pou ton chiuroter 
ua t ent ne te puis riens doter  
li filz qui tient l ensoignemant 
de son pere uit saigemant 
et cil qui n ou uuet retenir 
a poinnes puet a bien uenir 
li flours de bon comancemant 
fait fruit de bon definemant 
cil qui ne uuet croire doctrine 
samble estre de male racine 
un serpent norrit en sa tauble 
uns hons mout lo fist amiable 
tant l adoucoit tant l aplaignoit 
que lo pain en sa main preignoit 
ensinc ai norri cele beste 
li proudons grant tens en grant feste 
apres en ioant se corrouce 
et son seignour en sa main bloce 
li ieus fu tornez en moleste 
quar lo serpent fiert sus la teste 
li proudons per mout grant corrouz 
a bien pres li fust li col rouz 
en une roiche ot sa maison 
la fuit por auoir garison 
pouretey toillit sa sustance 
au proudome et perdit cheuance 
il cuide dex soit corrociez 
de ce qu ost le serpant blaciez 
au serpent merci uai proier 
cil ne li uost pais outroier 
mais li dist  pais n est encour faite 
tu quiers merci l espee traite 
tant con tu portes si grant aiche 
ne sui ie pais sur que ie saiche 
demain a moi retornerés 
la chose que muez amerés 
sanz armes auuec toi amoinne 
ie uous donrai richesce ploinne 
ie sui des serpenz que lon clainme 
fees tost est riches cui i ainme 
de grant auoir gardois la some 
tost en ai fait riche zz proudome  
li proudons de tout se desarme 
sanz porter aiche ne uisarme 
son fil amoinne l andemain 
cil li court sus tout mainnemain 
deuant la face de son pere 
le fist morir de mort amere 
li peres bien s an cuide fuire 
mes cil lo sost trop bien concluire 
contre lui de force s empoint 
ou col lo lace es dans lo point 
a sa langue qu il ot forchue 
l entoise tant que mort lo rue 
cil qui une foiz m a malmis 
saiche ne sui pais ses amis 
pou me nuit sa fause amistie 
puisque ie uoi sa mauaistie 
die cil fol ne s en percoit 
se la seconde me decoit 
en home qu est de foi muable 
c est fiere chose domaiauble 
qui se repent de sa folie 
ie li perdoins per cortoisie 
quar de perdon doit auoir grace 
cil qui de bon cuer lo porchace 
qui une foiz m a uolu nuire 
et puis apres me cuide cuire 
li premiers mesfait estimer 
qu a secon me uuet uenimer 
li corbeaz un muy de fromant 
deuant lo lou en iugemant 
a la simple berbiz demande 
li lous a rendre li comande 
li berbiz respont  beax douz sire 
a uos ne doit nuns contredire 
uostre uelontey uuil bien faire 
quantque uos plait il me doit plaire 
mesque iour m asignez comant 
puisse porchacier cel fromant  
li lous lo termine li mest 
cele per sa foi li promest 
qu a corbeal doit lo fromant randre 
a iour nommey senz plus atandre 
li croc a iour de paiemant 
requiert sa date aitiuemant 
li berbiz respont  couenance 
ne uaut riens c on fait per dotance 
qui est cil qui lo contredie 
puisque uuille garder sa uie 
pour ce m estuet en sa presance 
outroier sa fause sentence 
droiz m aprist soultimant combatre 
lou barat per barat rabatre 
ton outraige per mon sauoir 
uuil a ceste foiz deceuoir  
cist examples nos done entandre 
comant paour nos doit deffendre 
paour qui chiet en cuer estable 
non pas en cuer fol et muable 
si come cil qui tost chancele 
por une petite nouele 
ie di cuers uaillant d ome saige 
qui n a pais flainchissant coraige 
en touz leus doit estre excusable 
qui li fait chose espouantauble 
li droiz suet les consaz noter 
per quoi fort cuers se puet doter 
uirge cui lon uuet faire outraige 
por corrompre son pucelaige 
li hons frans que ne soit submise 
a uil seruitut sa franchise 
peril de mort ou de tormant 
quant la force controint formant 
ce sont les yy plus notables 
s autres causes troues samblables 
de samblant samblant iugemant 
ce dist la latre qui ne mant 
chose per tel paour promise 
ne doit choir en plait ne en mise 
car ele ne uaut simplemant 
en nul communal iugemant 
ne uaut donc chose qu est estorce 
per paour barat ou per force 
de mentir ne recoit point d onte 
cui griez uiolance espaonte 
encontre tel ne uaut chalonge 
quar droit sostient cele manconge 
un uilain chalue mort la moche 
duremant a sa poignant boche 
cil se fiert por ce qu il la fiere 
cele s en fuit puis torne erriere 
lo uilain fiert come en ioant 
et puis s en retorne fuiant 
li uilains dit  tu uas querant 
ton derrier iour en moi ferant 
se ie per toi ma teste uire 
ou se me morz tu prenz a rire 
se ie te fier tu es deliure 
qu apres ce ne porras tu uiure 
des tiens cops puis prou sostenir 
quar granz maus ne m an puet uenir 
por soffrir ma force est garnie 
en toi ne ai plain point de uie  
cil qui ne set ieus receuoir 
ne iooit si ferai sauoir 
cil ne doit ioer a nului 
qui ne uuet c on iooit a lui 
cil qui uuet ioer per meniere 
selonc ce c on lo fiert refiere 
gardoit qu il ne pessoit mesure 
c on ne lo tenit a iniure 
car souant per solaz comance 
li ieus don uient grant maluoillance 
li uulpil la cioigne apelle 
en traison li dist  suer bele 
i ai uoluntey se dex me uoie 
lonc tens ha de uos faire ioye 
uenez auuec moi en maison 
si maingerons a grant foison 
la uiande est aparoillie  
la cioigne ou uulpil se fie 
renarz en sa maison l an moinne 
por noiant li fait auoir poinne 
doney li ai uiande clere 
ne li fut douce ne amere 
a la cioigne tel pasture 
ne afiert selonc sa nature 
mes chose bien sustanciouse 
et en grant col bien sauerouse 
li uulpiz en beuant mainiue 
l autre est de dolour escommue 
la dolour li fait conceuoir 
comant doit renart deceuoir 
de renart part de fain morant 
son chemin s an uai murmurant 
l andemain troue enmi sa uoie 
renart mout doucemant li proie 
 uien an si demarrons grant feste 
la uiande est ia toute preste 
ie ne croi c onques mais gostee 
fut uiande plus sauoree  
chies la cioigne renarz antre 
qui bien cuidoit emplir son uantre 
il ai failli a s esperance 
de uiande uoit la samblance 
la sustance ne puet auoir 
ce fu fait por lui deceuoir 
danz zz pot de uoirre auoit mise 
la uiande per grant fointise 
la cioigne por soi uangier 
uoit la renart n an puet maingier 
l odour sant et uoit la colour 
mes n en puet auoir la ualour 
li fains li est dou uoir doublee 
mes de riens ne li fust soulee 
au moins qu il puet enqui seiorne 
gions en sa maison retorne 
ensinc contre renart descoche 
la cioigne sa propre floche 
ontous est quant decuz se uoit 
qui son ami auoit 
traisons est loial et bone 
quar trop bien son maistre guierdone 
en leu en tens quant n u percoit 
troue zz autre qui lo decoit 
garde ne uuiles autrui faire 
ce que a toi ne porroit plaire 
ne faire autrui que li desplace 
se tu ne uuez qu ainsinc te face 
tandisque li lous uai em proie 
il ai trouey enmi sa uoie 
une teste d ome bien faite 
mout bien pointe et bien portraite 
cop ca cop la dou pie la bote 
cele qui ne uoit ne n ot goute 
et qui n ai esperit de uie 
ne se muet ne brait ne ne crie 
li lous la uire et la reuire 
per mal talant comance a dire 
 o teste contrefaite et pointe 
mout es de main soutiue pointe 
en toi ne ai sanc ne chalour 
raison parole ne ualour 
tu es une uainne figure 
eschurnissemant de nature 
bien uoi l anfant samblent li home 
li anfes miez ainme une pome 
qu il ne fait auoir ne richesce 
bestornee est tant la noblesce 
de la franche nature humainne 
son delit mat en chose uainne 
cele qu est de deuin lignaige 
et qu a ou ciel son heritaige 
son popre engin et sa maistrise 
peruertit en une fointise 
raisons a uerai bien l amoinne 
non a cestui ou pert sa poinne 
ele chiet de sa dignetey 
quant se delite en tel uitey  
li lous s an uai per mal talant 
de cou pense mout en alant 
sanz la bontey de sapience 
uaut pou de beautey la samblance 
quant li cuer n a de senz lumiere 
pou uaut la beaute de chiere 
quar li senz doit estre ou coraige 
qui reluire doit ou uisaige 
li raicles troue d auenture 
d un bel paon la couerture 
mout ere de mirolaz pointe 
et de diuerses colours tointe 
uestuz s en est et bien ornez 
li raicles quant fu atornez 
ses compaignons de son lignaige 
ne doigne uoir per son outraige 
de uerai paon la nature 
mentoit soz cele effubleure 
des paons suet la compaignie 
cil conoissent tost sa folie 
entre lour li uns l autre guigne 
chescuns s an truffe et s an eschigne 
 di nous  font il  es tu trouee 
ceste robe ou se l as amblee  
il li corrent sus tuit ensamble 
nu lo laissent si que fol samble 
il l ont batu a lour regart 
por ce que autre foy se gart 
il s an fuit n a plus demorey 
bien uoit qu il est deshonorey 
des siens ne atent il pitie 
qu il auoit aincois despitié 
or les fuit por courir son onte 
escondre et foir pou li monte 
quar il l orent mout tost trouey 
son orguil li ont bien prouey 
de lui se moquent de lui rient 
 mes sires li paons  ce dient 
 per cortoisie quar nos dites 
de uostre robe que feistes 
a menestrier l auez donee 
espoir por uostre renommee  
li autre dit  mais l a iuhie 
li compains per sa druerie  
l autre dit  mais est en la perche 
se tu ne m an croi si l encerche 
il en uuet faire paremant 
es bons iours por desguisemant  
uns plus saiges prant la parole 
qui parle de moillour escole 
 tu fus raicles or es raclét 
mout t ont ioé de bon eclet 
cil qui t ont ta robe tolue 
fausemant l auoies uestue 
tant con plus haut es uolu tendre 
de plus haut te couient descendre 
tant est li choir plus perillous 
con li monter fut meruoillous 
lon dit en parole commune 
que cou est li iues de fortune 
qui plus haut monte qu il ne doit 
de plus haut chiet qu il ne uoudroit 
em bas te tiegne humilemant 
qui uuet uiure seguremant 
qui passe sa condicion 
et emprant per presumpcion 
plus que nature ne li done 
a poinnes en sent la fin bone 
de son popre cop chiet a terre 
qui folemant uuet honour querre 
se tu huesses heu la cure 
de toi tenir danz ta nature 
tu ne fusses a ce uenuz 
don tu es or por uil tenuz 
ne fusses chaitis ne sanz robe 
tes orgoil trestoz se deffuble  
en autrui bien quiert son profit 
cil cui sa chose ne soffit 
souant auient qu il pert la ioie 
des siens qui tent a autrui proie 
a bon droit pert la soie chose 
qui tost ou a todre propose 
la mule cort a grant alainne 
car cil la destroint qui la moinne 
en mordant et en menacant 
la moche la uai mout chacant 
 mule por qu es si parecouse  
ce li dist la moiche enniouse 
 se tu ne te coites de corre 
ie te mordrai si en la morre 
que tu en coiteras ton pas 
or saiches tu n i faudras pas 
ie te uois si aguillenant 
et tu te uas contretenant 
por chose que ie te pressoie 
ne uuez zz pou coitier ta uoie  
la mule respont  ta parole 
est mout grant bien te conois fole 
ie uois que per ton grant uanter 
cuides ma force espouanter 
riens ne pris fole tes menaces 
chose ne me nuit que tu faces 
fole toi ne sostien ie mie 
ne de toi ne sui riens chargie 
celui port cui li firmamant 
sostient et tuit li elemant 
ie di lo iou de sa puissance 
sostienent per obedience 
cil me fit per sa uolontey 
et me mantient per sa bontey 
sus moi se siet et mon dos presse 
sa uertu si que ne me quesse 
de corre me tost la proesce 
li froins qu il me mit de paresce 
en corrant uois ie lantemant 
ensinc me fit cil qui ne mant 
tardiue me fit ma nature 
tele l aurai tant con ie dure 
per toi ne sui ie don greuee 
orde moiche malheuree  
a folie n est pais tardi 
cohars qui se prant a l ardi 
li foibles qui le fort menace 
ne coignoit le point d ardiesce 
ou cancre ot fait s estacion 
li solet or antre ou lyon 
por l estoile dou chien emprandre 
enqui fait il sa mansion 
l air ample de corrupcion 
la terre por chalour encendre 
nature c on ne puet aprendre 
trop est grant la discrecion 
adonques les moiches engendre 
et forme per corrupcion 
propremant generacions 
se fait de mesle et de female 
ceste per ses perfections 
en perfait estre renouele 
generalcions largemant 
est apelee es autres choses 
des quex tiegnent li elemant 
les semances dedanz lour closes 
or tient a perfaitemant bone 
et uerai generacion 
cele qui lo non de fil done 
et samblable condicion 
et saiches que corrupcions 
ne est sanz aucune matiere 
la quele generacions 
conuertit en autre meniere 
quantqu est per generacions 
tout a corrupcion repaire 
quantqui a corrupcion 
generacions suet refaire 
l une ou point d une meisme hore 
ce que l autre deffait restore 
la loi de nature commune 
ne soffre sanz l autre soit l une 
quant l une faut l autre comance 
c est lour naturas ordenance 
nature une moche ot formee 
en celui tens de porriture 
ou palais do roi l ot menee 
por auoir enqui sa pesture 
de trop maingier fust tost anflee 
es chans uai por son cors deduire 
coillir fromant en une aree 
uit le fremiz per auenture 
la moiche grant noise demoinne 
perle con s ost mangié pyoinne 
mout se uante de sa noblace 
 ie suis  dist ele  toz iours ploinne 
tu frumiz uis ades en poinne 
mes eles me donent proesce 
tu es lenz et plains de paresce 
d autre part pouretey t atresce 
dedanz ta petite doiere 
i ai des granz palais la richesce 
et des granz princes la noblesce 
me norrit per noble meniere 
un pou d auoinne et de fromant 
sont tes dointiers et tes delices 
tu ambles ce ne sai comant 
per barat et per grant malices 
ie croi tu es tout ploins de uices 
porriz con la mauaise pome 
por ce es des genz dessaurey 
compaignie fui de proudome 
quar conscience t a naurey 
ta fausetey t ypocrisie 
te rant toute noire et merrie 
dex de ta mauaistie se uange 
qu il te fait ia boiure la fange 
il ne me fait point de contraire 
come toi qui ne sez bien faire 
bien se mostre ma bone uie 
quar tauble de roi m a norrie 
ie boi ou fin or esmarey 
le bon uin et le bon clairey 
lo limon sucier de la terre 
te couient por ton boiure querre 
tu estes es dures perrieres 
ie me siez es riches chaieres 
des granz rois ou sor lour espaules 
ie sui es chambres et es saules 
quant li rois est en son priuey 
lo soir qu il est bien abriuey 
s a la roiinne riens consoille 
ie lour suis touz iours a l oroille 
ie sai quantqu il font et qu il dient 
s il se truffent ou s il se rient 
de plus me puis ie uanter moche 
la roiynne baise en la boiche  
li moiche ensinc lonc tens fauele 
li fremiz reprant la nouele 
paroles poignant con urties 
li giete mout entoxoyes 
 en ma cause sui sanz riote 
en grant repos sanz nule dote 
de pou de chose ie me passe 
tu n es onques de maingier lasse 
toute iour cai et lai uolates 
de repous n ont point tes alates 
en la cort ne est qui te rie 
ne qui te tiegne por amie 
plus me font mui grains de liesce 
que toi des granz rois la richesce 
moche de mauaise racine 
tu ne uiz mais que de rapine 
en larrecin en roberie 
est touz li deduit de ta uie 
ie ne sui de riens ypocrites 
simplemant uis come hermites 
ie selonc le droit de nature 
ma poure cheuance procure 
li lois de nature comande 
que toute beste sa uiande 
porchacoit ie a cel usaige 
me cheui sanz autrui domaige 
dex dit a l ome en l escripture 
que de son uiure ne ait cure 
quar il doit chescun sa pesture 
il ai de tout ygamant cure 
li hons perdist ceste cheuance 
a tens qu il perdist s inocence 
encor s il uoloit deu amer 
li couenroit pou cusumer 
quar dex de tout lo poruerroit 
ce que meffait li perdonroit 
or ne li laissent li pechiez 
des quex li monz est entoichiez 
de mon poure cors me trauaille 
donques por querre ma uitaille 
dex m a doney la sapience 
per quoi puis aquerre cheuance 
i amasse en estey de fromant 
rois salemon en un sien liure 
te dist la meniere comant 
qui t ensoigne forme de uiure 
uai  dist il  hons plains de paresce 
a fremi s aprant sapience 
nuns n u guie nuns ne l adresce 
en moisson conquiert sa cheuance 
si qu il doute pou la destresce 
de l iuer pour sa porueance 
quant uient au tens que la chalour 
es fromanz done lour ualour 
qu il sont iai de tout mehurez 
et danz lour espiz endurez 
per les blez uois esbaloiant 
cai et lai touz iours porueant 
li quex espiz est miez grenez 
et quant ie l ai bien esseney 
ie monte sus ignelemant 
et fai selonc mon iugemant 
lo moillour grain choir de l escorce 
puis descen et toute ma force 
sormest por porter en maison 
ensinc fais ie a la saison 
se bien lo truis aparoillié 
dou prandre sui touz consoillié 
a tens que lon les fromanz some 
ainzque li grains soient germey 
recuil ie de blef mout grant some 
se li tens n est dou froit armez 
mais tu moiche uis sanz mesure 
tu uiz con ribaut de tauerne 
tu ne garde foi ne droiture 
ne lois ne droiz ne te gouerne 
tant con ie me uis natemant 
tu uis d autre part ordemant 
tout conchies et tout ordoies 
en quelque leu que tu tochoies 
nature te fit puant boche 
moche toi forma porriture 
ordure concuit toi qui toche 
toiche qui toi concuit ordure 
porriture forma toi moche 
boiche puant fit toi nature 
ie me uis sanz faire domaige 
tu nuiz chescun per ton outraige 
d estinance sui examplaire 
a touz proudomes doit desplaire 
t engorsetez ta lecherie 
en maingier est toute ta uie 
des choses ui bien aquereus 
tu ne uiz mais que des tolues 
ie maingois por ce que ie uiue 
tu uis soul por maingier chaitiue 
nuns ne me het ne fait moleste 
tu es non per tout troble feste 
en peril de mort quier ton uiure 
tu boiz lo bon uin qui t enyure 
en peril est ta teste noire 
d esquachier souant por ton boire 
chescuns te fier chescuns te chace 
li flaueas toz iours te menace 
s il t atient la moitie en porte 
ou te laisse toute por morte 
et se tu puez en estey uiure 
ce de l iuer ne te deliure 
yuers nule foiz ne t esparme 
cil te tost et lo cors et l arme  
li moche n a qu i contredie 
retorne s an toute esbaie 
qui uuet oir bele parole 
gardoit qu il n ait la langue fole 
car de tel dart con de ta boche 
eschape uns autres ton cuer toche 
langue n a os s ele s escuisse 
quant ele est de mauaise guise 
pais font norrir et concordance 
langues perlanz per atamprance 
apertemant et senz escondre 
couient uenir en iugemant 
a lou la uulpille respondre 
qui l acuise mauaisemant 
li lous de larrecin l apele 
et dit que bien lou prouera 
l autre respont en sa nouele 
 ia ce se deu plait ne sera 
car toute nate et toute bele 
de tel crime me mostrera  
li singes qui tient ceste essise 
conoit bien dou lou la fointise 
la mauaistie de son coraige 
conoit au samblant dou uisaige 
li singes per sa sapiance 
sus ce prononce sa sentance 
 ysegrins  dit il  tu chalonges 
ce que ton n est par tes manconges 
ie conois mout bien ta malice 
touz iours uses de ton office 
uulpille tes droiz te deliure 
quar tu sez plus loialmant uiure 
n est comparoison de ta uie 
a lou qu est ploins de felonie  
li singes ai feni cel plait 
chescuns s an uai la ou lui plait 
de cuer simple naist ueritey 
et de cuer double fausetey 
lon puet bien uoir a la perole 
quant ele part de bone escole 
cil amandent grief lour pechiez 
qui lonc tens en sont entoichiez 
cil ne set loiaul cuer auoir 
qui est apris de deceuoir 
la mostoile chace les rates 
per tres per cheurons et per lates 
li proudons qui en son lit uoille 
lieue sus si prant la mostoile 
 beax sire  dit ele  or m as prise 
quant ie facoie ton seruise 
ta maison estoit essigie 
de rates ie l an ai uuidie 
or me doiz don reguierdoner 
non pais soulemant perdoner 
perdons doit estre de meffait 
et ie t ai essez de bien fait 
toute iour por toi me trauaille 
contre les rates en bataille 
or me fai donques ores grace 
si me metrai encor en chace 
dou tout de lour me uangerai 
et touz iours t amie serai  
cil dit  mon profit n entendoies 
en ce que les rates proignoies 
bon loier per droit reguierdone 
ce c on fait d entencion bone 
et loier ne doit desseruir 
cil qui ne entent a seruir 
por moi ne t es pas mis en guerre 
mais por tes henemis conquerre 
por toi soulemant lo facoies 
quar moi ne les rates n amoies 
bien sai tu es mes henemis 
et de riens ne es mes amis 
mon pain chescun iour chescune hore 
por moi greuer soloies rore 
de mon pain es tu cele graisse 
que m es amblé or la me laisse 
tu es mout bien la mort desserte 
quar tu m es ma maison deserte  
selonc l entencion iugier 
dois lo fait pesant ou legier 
sor toutes choses en chesque hueure 
uoi que l entencion puet mueure 
la rainne qui est tant lengouse 
contre lo buef fut enuiouse 
d orguil fu danz soi toute anflee 
mout ot meniere despitouse 
ses fiz li dist  quar lesse ester 
tu ne puez a lui contrester 
ne te prandre a buef bele mere 
il t ocirrai de mort amere  
la rainne fut plus corrocie 
plus qu atre foiz a anfler prant 
ses fiz saigemant la chestie 
et de son fol cuer la reprant 
 mere  fait il  raisons m esprant 
que riens ne puez a buef greuer 
s es cornes contre toi se prant 
petite es tost te puet creuer  
cele la tierce foiz enraige 
de mal talant et de corrouz 
tant anfle por son grant outraige 
que li uantres li est toz rouz 
foibles ne se doit comparer 
au fort se n u uuet comparer 
uers lo grant tamproit li petit 
de mal talant son apetit 
per les bois li lions baloie 
et uai querant quelque auenture 
tandisqu il pansoit de sa proie 
ou pie li fist une pointure 
une espine mout s an gremoie 
des piez li ai tost l aleure 
clochant s an uai permi la uoie 
quar trop lo destroint la quessure 
il fut chaut au comancemant 
et corrut dessouteemant 
si que la dolour ne sentit 
tant que li piez li alentit 
adonc sentit la plaie obscure 
et tointe de bloie colour 
quar li facoit la porriture 
que dedanz ere grant dolour 
fortune qui bien set greuer 
et quant ele uuet releuer 
ot aparoillie medicine 
a lyon pour traire l espine 
en son chemin trueue zz bergier 
cil quide qu il uuille chargier 
des berbiz une l an uai tendre 
mais li lions ne la uost prandre 
son pie li mostre et li deprie 
que li aidoit per cortoisie 
une aguille prist a la pointe 
trait l espine de sanc entointe 
de sanc porri et d autre ordure 
tant en trait fuer que bien lo cure 
samblant li fait que mout li plaise 
li lions quar la main li baise 
la main tot entort a sa boiche 
en baisant doucemant li toiche 
li pastres demore en son part 
et li lyons de lui se part 
en son cuer note la samblance 
dou pastour per grant deligence 
grace qu est bien enracinee 
ne puet estre tost obliee 
apres ce lonc tans la iouante 
de rome en chacier mit s entente 
lo lyon prirent per grant gloire 
si come conte li estoire 
a rome lié l amenarent 
en une caiue lo posarent 
lai entre lions de sa guise 
gardoit lon por faire iustise 
li romains es lions liuroient 
mout de ces que il condampnoient 
pou i auoient demorey 
qu il ne fussent tost deuorey 
li pastres per son fait repris 
fust apres de ce longuemant 
lai ou li lyons ere pris 
fut mis toz nuz per iugemant 
si tost con uient au pauemant 
li lyons reconoit sa face 
si lo recoillit doucemant 
por ce que nuns mal ne li face 
n a pas obliee la grace 
que cil li fist tant bonemant 
por les autres lyons l embrace 
qu il ne li facent nuisemant 
li lyons per ensoignemant 
que lour auoit doné nature 
lo laissarent cortoisemant 
que ne li ont faite laidure 
l andemain por doner pasture 
uient es lions cil qui les garde 
de ceste nouele auenture 
s esbaist mout quant le regarde 
esbaie fust la citey 
quant oient ceste ueritey 
essamblez sont de toute rome 
li senatour et li proudome 
lo pastour comandent fuer traire 
por conoistre de cel afaire 
li pastres la chose recite 
ele fut mout bien escoutee 
li senatour lo laissent quite 
ensinc fu sentence acordee 
la parole es romains agree 
dient que li deu grant merite 
lour ont fait quant lour ont mostree 
la chose qu auons dessus dite 
au lyon randent sa franchise 
ioant s an uai en son bochaige 
li pastres por son bel seruise 
s en repaire en son abergaige 
cil examples nos done entendre 
que qui uuet grace receuoir 
en leu et en tens le doit rendre 
non pais son ami deceuoir 
li communs prouerbes te mande 
c unne bonte autre demande 
tandisque li cheuaus mainiue 
en une praerie herbue 
li lyons qui l eit per nature 
lo uoit et mest tote sa cure 
comant se puisse miez garnir 
de barat por lui eschurnir 
or cuide bien emplir sa pance 
dou cheual en leu de pidance 
a cheual uient per tricherie 
li dit  frere dex uos benie 
amours m a ci fait auenir 
por uos compaignie tenir 
frere i ai lonc tenps desirrey 
por amour estre a uos serrey 
uos soiez et maistres et sires 
ie uous serai compains et mires 
ie suis nobles phisiciains 
et suis tres bons cyrorgiains 
ie sai et de pous et d orines 
ie sai de toutes medicines  
li cheuaus uoit la traison 
per sent fait contregarnison 
 sire  dist il  uostre merci 
de ce que uos oi conter ci 
uos me presantez grant bontey 
ie ferai uostre uelontey 
uostre uenue mout grant ioie 
me fait quar mout la desirroie 
ou pie m a naurey une espine 
grant mestier ai de medicine 
et ie sai bien que de phisique 
sauez uos toute la pratique 
s un pou doigniez en moi entendre 
ma santey me pouez tost randre 
adonc uostre plaisir ferai 
uostre sers en touz leus serai  
li lyons ce qu il quiert outroie 
per tel art cuide trouer proie 
fointemant uers lo pie se baisse 
li cheuaus lo pie corre laisse 
enmi lo fronc lo uai saeler 
si que tout lo fait chanceler 
li lyons est choiz estormiz 
toz coiz con s il fust endormiz 
tandis li cheuas de bien fuire 
panse por sa uie conduire 
l autres reuient de pamison 
ne troue pais sa uenoison 
quant il se uit ainsinc mal mis 
et d autre part ses enemis 
li ai dou tout uoidie la place 
esbaiz est ne set qu an face 
danz soi a condampner se prant 
de sa folie se repant 
 las  fait il  per ma felonie 
hai ceste poinne desseruie 
au cheual mostroie amistie 
et i ere plains de mauaistie 
sus ma teste a bon droit repaire 
la traison que uuillis faire  
ne uuilles querre autre samblance 
que celi que te fit nature 
et ne te uanter de science 
don tu n as uehu l escripture 
a bon droit soffre onte et laidure 
qui uuet autrui meniere ambler 
dou lou ne proigne la uesture 
qui ne uuet lo lou resambler 
s autres que tu ne es te mostres 
ce n es tu pais mais es un mostres 
un ualat pormoinne zz cheual 
per la citey lou contreual 
mout se porte orgoillousemant 
li cheuaus por son paremant 
contre lo soloil reluisoient 
li paremant qui d or estoient 
or se tient bien por honorey 
li cheuaus quant se uoit dorey 
tandisqu il uai soresaillant 
zz asne mout fort trauaillant 
uit qui encontre lui uenoit 
si con ses chemins lo menoit 
li grant fais l auoient lessey 
qui li orent lo dos quessey 
aler ne lo laisse la charge 
ne li chemins qu a pou de large 
ce ere en une estroite rue 
li cheuaus point ne lo salue 
mais comance crier et braire 
 fol asnes ce ne dauez faire 
uous honour porter me dauez 
et uos tel despit fait m auez 
que tenez boichie la uoie 
por ce que outre ne passoie 
iai comparriés cest outraige 
se i en creoie mon coraige 
mais de mon grant cuer la franchise 
ne doigne uangier la mesprise  
uers lo cheual fort s umilie 
li asnes et merci li crie 
outre passe cline la face 
n est autre samblant qu il en face 
es autres cheuax combatuz 
s est cil puis il fut tant batuz 
que la bouele li chiet toute 
tant li ont la pance derote 
si qu il ne fut plus couenables 
por porter armes honorables 
sanz froin dorey sanz riche selle 
l ont puis fait traire a la bridele 
magrace lo dos li aguise 
et les espaules li rebuise 
li trauail eschareuotee 
li ai sa crope pomelee 
l asne lo uoit ploins de paresce 
si lo moque de sa magresce 
 di moi  fait il  cheual uaillanz 
qu estoies si soresaillanz 
de la selle ou est la noblesce 
et dou froin dorey la richesce 
tu qu estoies si bien dorez 
por qu es tu si descolorez 
tes granz orguil qu est deuenuz 
que tu es or si uiz tenuz 
ensinc chiet orguil per costume 
quant conoissance ne l alume 
quant tes granz paremanz auoies 
ne toi n atrui ne coignoissoies 
ores t ai abaissié fortune 
ce est sa meniere commune 
a nous t a uolu ygaler 
si qu auuec toi poons aler 
mes por l orguil de ta folie 
ne nos plait point ta compaignie 
honours et beautez et iuenesce 
durent trop pou si fait proesce 
or ui donc en chaitiuetey 
si t ensoignerai pouretey 
moi et tes autres compaingnons 
soffrir que de toi nos plaignons 
or me puis ie bien de toi rire 
qui ne t osoie contredire  
es biens dou monde ne te croire 
quar fortune n est onques uoire 
ele est muable et s est diuerse 
ele est cruere et s est peruerse 
por ce l apele lon fortune 
qu ale ne set onques estre une 
quant plus de grace te promest 
adonques au desoz te mest 
ele ai non folx est qui s i fie 
quar ne fait chose qu ele die 
donc se per puissance t eslieue 
gardes por ce ne faces grieue 
es autres que tu uoiz au bas 
quar de froin d ort fait traire a bas 
tost fait uenir dou trot a pas 
fortune ne t i croire pas 
li cheuaus es oiseax fermarent 
guerre en bataille s asamblarent 
chescuns pense dou miez ferir 
por lo pris d armes aquerir 
uiguerousemant se combatent 
entr aus mout duremant se batent 
la uictoire fut en balance 
nuns n an ot certainne esperance 
en cel point li chaueseriz 
qui ai cors samblant a seriz 
aules de toile et colour noire 
mostre que sa foi n est pas uoire 
por doner es cheuax aye 
laisse sa propre compaignie 
es oiseax fait mout de contraire 
por ce que puisse es cheuas plaire 
l aigle uoit que ses ost chancele 
en haute uoiz les en apele 
 encui auroiz ceste uictoire  
dist ele  uostre en iert la gloire  
li oiseax sont encoraigiez 
ou chanp fierent con enraigiez 
don se prirent a desconfire 
li cheuaus chescuns lo dos uire 
por sauer lour uies s an fuent 
li autre en chacant mains en tuent 
li oiseax en portent lo pris 
li chaueseriz i fu pris 
sa traison fu bien prouee 
la poinne fu tele tensee 
de ses plumes lo despoillerent 
et robe noire li donarent 
et l ont banni en tel meniere 
que iemais ne haut en lumiere 
chestoié l ont per batemant 
ensinc se part dou iugemant 
dois adonc uai toz iours de nuit 
quar la clartey dou iour li nuit 
laissier lou priuey por l estrange 
nuns ne doit faire tel eschange 
a dous seignors ne doit seruir 
hons qui uuet honour desseruir 
cil trauaille essez sanz riens faire 
qui a dous seignours cuide plaire 
li douz rossignolaz ioli 
se deduit en zz chanp poli 
poli per douce melodie 
mout menoit grant enuoiserie 
ce facoit por soi deporter 
et por ses pucins conforter 
li oitours li troble sa ioie 
qui de ses pucins facoit proie 
la mere doucemant li prie 
que por deu ses pucins n ocie 
cil dit  se tu uuez que ie face 
orandroit chose qui te place 
fai mon douz chanz de plaisant note 
ainsinc me puez uoincre sanz dote 
chose don tu faces priere 
ne ferai en autre meniere  
li rossignolaz renouele 
son chant per meniere plus bele 
li oitours l escoute en taisant 
quar li chans ere mout plaisant 
mal pert a douz chant de la boche 
la dolour qui au cuer li toiche 
la boiche chante doucemant 
li cuers gemit ameremant 
li oitours l a mout escoutee 
la mauaistie de sa pensee 
ne li laisse a chant consentir 
mais li fait sa foi a mentir 
 tes chans  dit il  ne me puet plaire 
quant tu ne sez zz beal point faire 
ne sez comant ues oquetant 
ie croi i en feroi bien autant  
les pucins prant deuant la mere 
morir les fait de mort amere 
quant ce uoit la mere chaitiue 
uiuant muert et morant est uiue 
lo cuer li perce tel dolour 
qui li tresmue la colour 
a l une des foiz pert son asme 
a l autre de dolour se pasme 
tant con cil sa lignie mort 
tant la fiert dou glaiue de mort 
tant li estroint dou cuer les uoinnes 
dolours qu ale respire a poinnes 
ainsinc muert senz mort uit sanz uie 
quant uoit ocirre sa lignie 
li pucins furent deuorey 
mais ne ai pais mout demorey 
qu a l oitour auient grant meschief 
a gluz fu pris et enaschiez 
ensinc fu morz chaitiuemant 
ce fu bien per droit iugemant 
bien fait traison son office 
qu a son maistre rant sa malice 
bone uie fait bien fenir 
male uie a mal fait uenir 
bone uie a bone fin moinne 
la male a tormant et a poinne 
qui bien fait a bon droit bien troue 
li fins lo fait de chescun proue 
li lous uiande ot porchacie 
sa maison en ot bien garnie 
tant con sa uiande li duire 
oisous est d ourer ne ai cure 
enuiouse fut la uulpille 
au lou uient et li dist per guile 
 deu uos saut frere  ce dist ele 
 lonc tens ai de uos n oiz nouele 
nule foiz ne suis sanz memoire 
de uos se dex me doint sa gloire 
si lonc tens n auez en maison 
estey ne sai per quel raison  
li lous dist  mout a gre me uient 
ce que de moi tant te souient 
tu pour mes iours multiplier 
ne cesses les dex de prier 
mout es de barat bien garnie 
bien uoi tu me portes enuie 
paroles as bales et pointes 
mes pou m ont les oroilles ointes 
maluaisemant uuez enuahir 
lo mien por ce me uuez trahir 
bien te conois ce doiz sauoir 
dou mien ne puez tu riens auoir 
autrui te couient resambler 
se tu me uuez lo mien ambler  
la uulpille pour deprisie 
se tient mout en est corrocie 
dou lou se part sanz samblant faire 
et s an retorne en son repaire 
or pense de prandre uangence 
dou lou que li fait tel uitance 
a un proudome en est alee 
sa besoigne li ai contee 
 amis  ce dist  ie me trauaille 
por uos lo lou auroiz sanz faille 
se maintenant uolez uenir 
ie lo uos ferai retenir 
il est en sa fosse tout aise 
ne li faut chose que li plaise 
de sa grant garnison mainiue 
segurs est se ne se remue  
li proudons la parole outroie 
auuec li se mest en la uoie 
danz la fosse toz armez antre 
lo lou fiert de s espee ou uantre 
morz est la uulpille est uangie 
la maison dou lou bien garnie 
ai a la uulpille donee 
li proudons ce li mout agree 
enqui se giet et se repose 
tantque guestee fut la chose 
apres ce fut a piler prise 
mout fu tormantee et mal mise 
ele gemit con desparee 
 ie uoi bien ma uie est finee 
senz merci me punit droiture 
por ce qu a lou ai fait eniure 
ce ne est pais por sa bontey 
mais per ma maule uolantey 
la mort auoit bien desseruie 
mais sus moi retorne m enuie 
et m enuie et ma traison 
ocis l ai per grant mesprison 
non pais lo fait mais la meniere 
punit en moi mort droituriere  
tandisqu ele se desconforte 
en grant dolour de cuer est morte 
qui uuet uiure de roberie 
en robant pert souant sa uie 
qui robe autrui per son outraige 
souant recoit d atrui domaige 
per droit qui uuet uiure de proie 
troue qui li troble sa ioie 
li cers soffre de soi destrace 
uers une fontainne s adresce 
la fontainne est clere et bele 
d argent samble estre la grauele 
quant li cers boit per grant delit 
en l aigue sa samblance lit 
il se regarde et se remire 
ses cornes lo cuer li font rire 
longues furent et bien ramees 
mout li samblent estre honorees 
con plus regarde en la fontainne 
plus s esiohit per gloire uainne 
d autre part li fait grant destrace 
quant de sez piez uoit la magrece 
ses chambes trop li desplasoient 
quar noires et maigres estoient 
a grant esbais chiens soreuiegnent 
uers lui tout droit la trace tiegnent 
quant il les sentit abaier 
il s am prist fort a esmaier 
ses piez mat en oure por fuire 
qu il tenoit deuant en laidure 
des chambes la legeretey 
cele lo moinne a sauuetey 
quant il les sent forz et ignales 
si les tient et bones et bales 
ses cornes qu il ot chier tenues 
qu erent si grant et si forchues 
uosist que fussent esraigies 
de sa teste ou erent fichies 
car mout a grant henuit li uienent 
quant per l espes bois lo retiegnent 
chose sanz profit por son asme 
sont sez granz cornes mout s an blasme 
des chambes loue la bontey 
don se tenoit ainz por ontey 
por son bien corre est eschapez 
qu il ne fust pris ne atrapez 
ce qui aide air et amer 
ce qui nuit fait mout a blamer 
en mal uolontier se delite 
nostre cuers et lo bien despite 
une dame de haut paraige 
auoit prise per mariaige 
uns cheualiers mout la tient chiere 
cele l amoit d amour entiere 
la compaignie est dessauree 
d au dous per bone destinee 
quar la mort que nul ne esparne 
au cheualier ai tolu l arme 
de ceste bataille ioir 
ne puet lon miez que per foir 
ce est uictoire souerainne 
de foir compaignie uainne 
uainne qu est ploinne de periz 
ou char raigne non esperiz 
mout puez gaignier a reiaillir 
et essez perdre a l essaillir 
l une occasions l autre amoinne 
por ce combatre est fole poinne 
auuec sain poul uuil donc conclure 
n i ai si bon come du fuire 
famme fort qui porroit trouer 
il lo feroit bon esprouer 
loinz dist salemons l estuet querre 
es derrieres fins de la terre 
la chose est tant plus preciouse 
come a trouer est plus penouse 
por ce fort famme estre loee 
doit plus quar en res est trouee 
se tu sez bon argumant faire 
tu doiz prouer per lo contraire 
que bone famme est tant d amer 
con la mauaise de blamer 
uns proudons son anfant chestoie 
de uiure li mostre la uoie 
l anfes auoit lo cuer uolaige 
pou en fist de son auantaige 
de son pere l ensoignemant 
tenoit a grant deprisemant 
ne facoit chose qu il dut faire 
mais facoit touz iours lo contraire 
dou tout facoit sa uelontey 
por riens ne puet estre dontey 
en faire henuit corroz tormante 
degastoit sa fole iouante 
sa pensee uague et legiere 
estoit tant qu il n auoit meniere 
mout en auoit a cuer grant ire 
li peres n an sauoit que dire 
quant ses fiz facoit felonie 
si se uangoit a sa mesnie 
li peres bat son sert ueillart 
por chestoier son fil gaillart 
cel example trait d une fable 
a cel propous mout couenable 
cele fable te uuet conter 
uns saiges hons mit por donter 
a la charrue un locel traire 
grief fu li iou ne li pot plaire 
saillir corre et ioer soloit 
por ce dou iou plus se doloit 
mout li fut grief de tel ouraige 
quar n an auoit apris l usaige 
a son pooir ses cornes trasoit 
dou iou qui tant li desplaisoit 
li hons de riens ne lo reprist 
mais au buef uillart perler prist 
 tu qui es dou iou la pesance 
apris per longue acostumance 
cel iuene locel soef moinne 
pou a pou li aprant la poinne 
il cuide dou iou eschaper 
ses cornes por son regiper 
fai li bien tenir pie a boinne 
tant qu il puisse gaignier s auoinne 
ie ne uuil que tu te greuoies 
mais soul qu example li donoies  
ainsinc li hons per son buef saige 
dontai dou fol locel l outraige 
si en pais trait a la charrue 
que de son iou ne se remue 
en cel example puez entendre 
comant ton fol fil doiz aprandre 
li cuers d ome per sa noblesce 
tent touz iours a aucune autesce 
por doucour lo puet lon brisier 
miez c on ne fait por deprisier 
meiz lo puet lon mener que traire 
quar de nature est debonaire 
li goute la fort pierre chieue 
et samble que riens ne li grieue 
ensinc doiz tu ensoignemant 
doner ton fil tout plainnemant 
aucune foiz qui lo dessote 
il li tost la memoire tote 
et se corroce ou se despere 
puis ne croit ne amis ne pere 
s il n obeist humilemant 
mostrer li puez plus duremant 
a l une foiz donc le doiz oindre 
et a l autre foiz lo doiz poindre 
pou a pou lo moinne on bien loint 
qui d on sent lo point d autre l oint 
ou le mest auuec compaignie 
ou apreigne forme de uie 
se ses compaignons chestoier 
uoit ensinc se puet esmaier 
por l orguil dou lyon rabatre 
fait lon lo chin deuant lui batre 
donc dois enquerre saigemant 
por blandir ou por batemant 
la plus profitauble meniere 
de chastoier et plus legiere 
li plus grant doit sa sapience 
ou per parole ou per samblance 
ensoignier auiseemant 
li petiz croire humilemant 
morant de fain uient une uiure 
chies zz feure querant son uiure 
la lime comance a rore 
la lime perlai a cele hore 
 uiure tu n as sent ne memoire 
por sauoir mon pooir ne ma gloire 
ta denz ne me grieue riens fole 
la moie ront la tue mole 
dou fert fait la farine dure 
ma denz tant est forz sa morsure 
les choses aspres 
deront ma force souerainne 
lo fert dur et lo fort acier 
puis ie per ma force percier 
tu me morz de dant desarmee 
bien pert que tu n es pas sannee 
tu te quasses s an es grant ire 
de ta folie me fais rire  
la uiure mostre en sa folie 
folz est qui plus fort contralie 
a son paroil contretenir 
se puet li forz et conuenir 
mais li fort ne puet lo plus fort 
soffrir quant il fait son effort 
li foibles se doit mout doter 
qu a fort ne l estuisse ioter 
li lous ont es berbiz fet guerre 
les berbiz uont en mainte terre 
secor consoil querre et haie 
quar des lous dotent l enuaie 
por ce porchacent garnison 
por auoir des lous garison 
chiens es colz ferrez amenarent 
et des moutons mout essamblarent 
li lous orent de lour lignie 
d autre part mout grant compaignie 
quant li iours uient de l essamblee 
adonc ueissiez grant meslee 
li chiens les lous premiers essaillent 
cil de deffendre se trauaillant 
li chiens lour cembel font d entor 
li lous lour randent grant estor 
ia fussent pris et retenuz 
li chiens quant sont soreuenuz 
li moutons es dures cerueles 
cil font enuahies noueles 
les lous per grant fierte requierent 
des forz testes ou fronc les fierent 
es testes fors ais cornes corbes 
des lous ont rompues les torbes 
li lous chisoient estormiz 
des cops ensi come endormiz 
auuec les moutons raioster 
se uont li chiens por miez ioster 
li lous lour force raparoillent 
de lour deffendre se consoillent 
lour henemis fort enuaissent 
bien mostrent comant les haissent 
li chiens li moutons se deffendent 
duremant grant essaut lour randent 
li lous formant sont en dotance 
de uictoire n ont esperance 
li autre dou tout ne uoinquoient 
mais zz pou lo moillour auoient 
longuemant dura la bataille 
tant sont las n est qui plus essaille 
tandisque li os se reposent 
li lous es berbiz pais proposent 
pais et concorde lour presantent 
celes simplemant s i consantent 
trieues prirent per soiremant 
les ont fermés communnemant 
ensinc furent les trieues prises 
des doues pars sont les plaiges mises 
les berbiz donent en ostaiges 
chiens et moutons et prirent gaiges 
des louez que cil lour baillarent 
auuecque lour les en menarent 
ne percoiuent lour grant domaige 
les berbiz de simple coraige 
de lour amis sont despoillies 
et de lour enemis garnies 
si tost come li fains comande 
es lous desirrer lour uiande 
en lour grant pances seuelissent 
celes que per nature haissent 
ce n eussent pais fait li glotons 
se presanz fussent li moutons 
et li chiens que per lour folie 
orent donez en plaigerie 
cest example cy nous propose 
qu il ne est plus segure chose 
que de pres tenir son ami 
et d aloignier son henemi 
qui uuet que periz ne li uiegne 
sa garde pres de soi se tiegne 
et qui autremant lo uuet faire 
tost ai trouey son aduersaire 
uns uilains ot une cuignie 
qui dou tout ere desmangie 
formant se prist a grehuser 
quar de li ne pooit user 
a bois uient doucemant li prie 
que li amaingoit sa cuignie 
li bois li dist cortoisemant 
 pran zz mange seguremant  
li uilains sa coignie esmange 
de ce rant au bois mal eschange 
tantost le prist au detranchier 
et a grant effort debranchier 
dist li bois  ie suis perilliez 
he lais ie me suis essiliez 
cil uilains per ma cortoisie 
me detranche et me tost la uie 
porchacié ai ceste meschance 
don muer a onte a auitance  
que son anemi ne garnise 
contre soi chescun eschuisse 
lo baston en nule meniere 
ne li doint don apres lo fiere 
ton henemi ne faire aidoire 
de quoi te toille apres ta gloire 
quar qui aide ses henemis 
contre soi puis s an sent mal mis 
li chiens et li lous s encontrarent 
en zz bois ioie se menarent 
l uns l autre doucemant salue 
dit li lous  mout es la pel drue 
bien pert a ta pel reluisant 
tu moinnes uie deduisant 
ne dotez pas que ne me plaise 
ce que ie uoi que tu uis aise  
dit li chiens  norriz suis a tauble 
d ome uaillant et honorauble 
la maignie ensamble mon maistre 
s efforce toute de moi paistre 
chescuns me rit et me fait feste 
en frotant m aplaignent la teste 
quant mes sires dort et somoille 
a mienuit adonc ie uoille 
ie gardois la maison de nuit 
si que lerres point ne y nuit 
se lerres uient tantost esbaie 
cil s an fuit qui mout s an esmaie 
et s ai mon lit de bele paille 
ou ie me repouse senz faille  
li lous dit  i ai mout grant enuie 
d estre auuec toi per compaignie 
et uiure auuec toi sanz riens faire 
se ma meniere te puet plaire  
li chiens respont cortoisemant 
 auuec toi uuil uiure aussimant 
mout me plait et mout la tien chiere 
ta compaignie et ta meniere 
tel come a moi ie te ferai 
tel uiande te donerai  
li lous ceste parole outroie 
andui se mestent a la uoie 
tandisqu ensamble cheminoient 
et de lour besoignes perloient 
li lous son compaignon regarde 
dou col qu ot chenu se prist garde 
li poil li chiet dou col ualu 
dit li lous  qui uous ai tolu 
uostre poil por qu estes chenuz 
est uostre aaiges a ce uenuz 
ce ne puet estre per nature 
ce est per quelqu atre auenture  
dist li chiens  ie suis estachiez 
de iour ia n an serai leschiez 
fort suis loiez que ne m estorde 
por ce que ie les genz ne morde 
de nuit fais franchemant ma cerche 
la maison toute nuit reuerche 
quant uint au matin derechier 
me recouient a estachier  
li lous respont  en nule guise 
ie ne woil perdre ma franchise 
por auoir zz poul d abondance 
encor n ain ie pais tant ma pance 
iai deu ne place que i amoie 
mon uantre tant que sers an soie 
miez uaut franc estre en pourete 
qu auoir richesces en uilte 
en uiltey tel con de seruaige 
qui tost franchise de coraige 
li sers chose n a a lui bone 
il n est sires de sa persone 
son seignour est cors et auoir 
riens qui suens soit ne puet auoir 
con plus ai grant possession 
tant est plus en subiection 
quar de tant con plus ai seruir 
lo couient et miez desseruir 
s en meschiet de mal seignoraige 
ne li laisse nois son usaige 
rainbre lo uuet iusqu es danz traire 
tout ce li fait ses auoirs faire 
mais de franchise la noblesce 
soremonte toute richesce 
trop est franchise preciouse 
n est chose ou monde plus ioouse 
user de france uoluntey 
trespasse toute autre bontey 
senz ceste ne truis sauerouse 
uiande ne delitiouse 
franchise est de cuer la uiande 
plus grant solaz cuer ne demande 
c est ioie qui tout essegure 
qu oste toute mauaise cure 
pour zz pou de chaitis gain prandre 
ne woil ie ma uolonte uandre 
en besoing en chaitiuetey 
se mest qui uent tel dignetey 
en grant seruitute se mest 
qui autrui son franc cuer sozmest  
atant dou chien li lous se part 
son chemin adresce autre part 
il ne est or ne merchandise 
qui uaille lo bien de franchise 
franchise est la plus souerainne 
chose qui soit en uie humainne 
uerai franchise en terre nee 
ne fuit mais de ciel fut donee 
seruituz comancai en terre 
tost pues comant ce fut enquerre 
a temps de la loi de nature 
comancai ce dist l escripture 
quant noe maudit la lignie 
son fil cham per sa felonie 
en descourant deshonora 
son pere puis lo compara 
sa lignie qu an fut maldite 
que de seruitut ne fut quite 
 maldit soit  dit noe li peres 
 li fil cham sers soit de ses freres  
li droiz deu la uost esprouer 
si come en la loi puis trouer 
puis les lois c ont faites li saige 
ont au desoz tenu seruaige 
li lois de nature et l escripte 
ont donques seruituz maldite 
quar pour pechie fust estrouee 
bien l ont puis les lois confermee 
quar per maintes poinnes chastoient 
les faus sers qu il ne s orguilloient 
franchise est donques biens celestre 
quar per uertu comanca estre 
et uertuz ce est dons de grace 
senz lo quel n est riens qu a deu place 
si que de deu ueraiemant 
uient que hons uiue franchemant 
de seruituz qu est de pechiez 
don li mondes est entoichiez 
ne woil ie ci faire parole 
ceste matiere est d autre escole 
ce tien qu en morte uie d ome 
franchise est de tout biens la some 
li piez et les mains se complaignent 
dou uantre formant lo rechaignent 
dient qu il uuet maingier sanz conte 
et d estre oisous ne ai point d onte 
 tu uuez nostre trauail gaster  
ce dient  senz riens conquester 
tu uuez reposer senz riens faire 
touz bons morseas uuez a toi traire 
de ce que nos a mout grant poinnes 
trauaillons tes granz ioies moinnes 
nos ne te pouons tant choser 
ou tu uis de ton repouser 
et soffre fain ou tu trauaille 
se uuez aquerre ta uitaille  
li uantres en ce ne mit cure 
cilz li retraient sa pasture 
per mal talent morir lo laissent 
de fain que de riens ne lo paissent 
au defaut uient la main deprie 
li chaitis que li face aie 
cele s ayde li refuse 
et de sa paresce l escuse 
a la main derechief demande 
li uantres que li doint uiande 
et cele ne uuet sa priere 
escouter en nule meniere 
froidour emple tantost lo uantre 
con uiande dedanz lui n antre 
de lui se depart sa chalour 
sa force pert et sa ualour 
de nature s en fuit la force 
sec demore come une escorce 
dou col li estracent les uoinnes 
si qu il tranglutit a griez poinnes 
la mains lo uit maigre et nerci 
s en comance a auoir merci 
de uiande li prist a tendre 
mais tart fut si ne la pot prandre 
nature en lui tant defailloit 
que de maingier ne li chailloit 
ne puet cuire ne sostenir 
sa uiande ne retenir 
con plus lo cuide releuer 
li mains tant lo fait plus greuer 
ne puet prandre norrissemant 
si deffaut dessouteemant 
touz li cors dechiet et perit 
rendre li couient l esperit 
de per lui faire sa besoigne 
lon ne puet la mains ci l ensoigne 
nuns n a perfaite soffisance 
de faire de per lui cheuance 
ce est chose aperte et deliure 
l un ne puet senz l autre bien uiure 
amis doit faire et retenir 
donques qui uuet a bien uenir 
qui n est amis et lon ne l ainme 
au besoing por chaiti se clainme 
et qui ne uuet faire autrui grace 
au moins soi meisme la face 
li singes melancolious 
de sa naige fut ennious 
il encontre per auenture 
renart mostre li sa laidure 
consoil li prist a demander 
come ce porroit amander 
renar l escoute fointemant 
en son cuer en rit coiemant 
samblant fait que uoluntier l oie 
et que de son mal li ennoie 
dit li singes  renar quar m aide 
courir ma naige qu est si laide 
de pou de chose faire plait 
ne couient renart s il uous plait 
une chose qui trop pou monte 
me donez por courir ma honte 
de uostre coe une pertie 
me donez per grant cortoisie 
sou cou me donez qui uous trainne 
c iert cortoisie souerainne 
a mes anfanz coe en ferai 
iai ce riens ne uos greuerai 
certes mout te puet atainner 
ta coe per les chans trainner 
apres toi la terre remue 
aussi come un souz de charrue 
ce qui te poise sanz proaige 
seroit mout bons por mon usaige  
dist renarz  tu ma coe blasmes 
trop granz est ce dist tes folz asmes 
et trop poise ce dit ma coe 
or uien auant si la me noe 
tu menz legiere est et petite 
t orde uilz naige soit maldite 
per terre ainz miez ma coe traire 
que a toi si grant honour faire 
d autre chose courir ta naige 
t estuet singes de put lignaige 
quar ma coe qu est nate et pure 
ne doit pais courir tel ordure  
de ce don renarz riens ne fait 
ot lo singe trestot refait 
es poures feroit grant proaige 
ce que li riche ont a outraige 
li trop de riche sanz greuer 
puet lo poure home releuer 
mais auarice si l enlace 
dou trop ne dou pou ne fait grace 
auers ne puet auoir essez 
d aquerir n est onques lessez 
d amasser ai tel apetit 
que li trop li samble petit 
li chiens un grant cer ensigoient 
de toute part lo destroignoient 
quant il uoit c on si fort lo chace 
esbaiz est ne set que face 
les bois espes ot trespessez 
ia fust de corre touz lessez 
es chans fiert trestoz esbaiz 
or cuide bien estre trahiz 
quant il se uoit en la plenace 
ou ne ai point de forteresce 
il choisit de bues une estable 
mout li samble estre couenable 
laianz entre por soi esduire 
sa uie cuide ainsinc conduire 
uns anciains bues a raison 
lo mest  di en ceste maison 
cers quel besoigne t i amoigne 
ci n ai por toi foin ne auoinne 
plus surs en un espes bochaige 
fusses que en cel abergaige 
miez oises es champs garison 
que ci ou t es mis en prison 
ou dou bouier ou de son maistre 
te garde qui nos doiuent pastre 
ne demorra pas qu il ne uiegnent 
tu seras mort se il t atiegnent  
li cers dit  per uostre pitie 
puis estre de mort respitié 
aiez hennuit de moi merci 
au matin me pertrai de ci  
ou foin per lou consantemant 
des bues se quaiche coiemant 
li bouiers uient reuoir la roiche 
si la remple de l erbe soiche 
cil s an uai et li cers repaire 
es bues grant feste prist a faire 
de ce qu il estoit eschapez 
qu il ne fust morz ne estrapez 
es bues mout formant en mercie 
li uns dit  ne t esioir mie 
tex eschapez dou noueant 
qui uoit un petit ou neant 
argus apelon nostre maistre 
qui ci endroit nos fait a paistre 
il ai cenz eaz per tout regarde 
n est riens don ne se proigne garde 
se cestui puez tu deceuoir 
certes bien en dois ioie auoir 
il uendra ne demorra point 
car grant cusent a cuer lo point 
por ce dit lon que ses uisaiges 
ha yy eaz qu il est sor toz saiges 
tant est granz sa subtilitey 
que tout percoit c est ueritey 
ceste grange ai en sa baillie 
et nous et toute la maignie 
raisons meisme ce t ensoigne 
chescuns en sa propre besoigne 
doit estre argus qui tout percoit 
non pas noueant c on decoit 
en sa besoigne sest uoillier 
tex qu en l autrui uuet somoillier  
cil se tait arguz leanz antre 
les bues sent ou dos et ou uantre 
uuiz les trueue s en ai meruoille 
en son cuer de ce se consoille 
mout fut tristes en sa pensee 
pres ere ia l aube creuee 
si que leanz resplandissoit 
li iours que pou aparissoit 
cil prist es bues doner pasture 
il regarde per auenture 
et uit unes cornes agues 
qui longues furent et forchues 
 qu est ce la  a haute uoiz crie 
si fort que l oist sa mesnie 
le cer sent qui se terpissoit 
qui tout de paour fremissoit 
la maignie aportent uisarmes 
aiches uoges et autres armes 
lo cer uont enqui retenir 
fol fut quant il uot lai uenir 
grant feste firent a foison 
maingierent lo iour uenoison 
tu qui ceste fable proposes 
i puez bien noter quatre choses 
tout premiers que hons exilliez 
ne soit trop segurs ne trop liez 
il doit touz iours estre en regart 
metier li fait de tout se gart 
cil qui ont des autres la cure 
doiuent ourer per grant mesure 
uoillier doiuent por porueance 
non pas dormir per negligence 
ne soi n atrui set consoillier 
cuers lenz qui bien ne set uoillier 
li sers qui autrui bien despensent 
dorment rochent que riens ne pansent 
il s engraissent d atrui uiande 
ce font que la char lour demande 
pitie mere de cortoisie 
ensoigne a faire autrui aie 
en cortoisie et en bontey 
se deduit noble uoluntey 
mais li uilains sers touz enraige 
quant il fait autrui auantaige 
un iuyf nez en babiloinne 
ou reaume de calidoinne 
tout droit ot acuilli sa uoie 
d or portoit plainne une corroie 
d autres richesces mout grant masses 
portoit en maules et en quasses 
li cusent trop plus mal lo moinne 
essez que dou chemin la poinne 
mout ere ses cuers en dotance 
de perdre sa riche sustance 
il uient ou reaume de trace 
dou roi uuet aquerir la grace 
por son grant auoir miez conduire 
quar la terre n estoit segure 
pour grant dons et por grant seruise 
l amistie dou roi ai conquise 
conduite ai au roi demandee 
cil li ai uolontier donee 
son propre botoillier li done 
cil cuide auoir conduite bone 
mais dou botoillier fut enprise 
la pensee per couoitise 
por son auoir occirre pense 
lo iuyf sanz autre deffense 
il entrent en zz grant bochaige 
li iuif conoit lo coraige 
de celui qui lo uuet tuer 
paour l an fait lo cuer muer 
bien conoissoit a la parole 
la pensee mauaise et fole 
 en toi ai m esperance toute 
garde  fait il  ie n aie doute 
esioir ne me puis ne rire 
mes cuers dedanz moi toz sospire  
li botoilliers per tricherie 
dist qu il n i pense felonie 
de ce prist formant a iurer 
l autre s an prist essegurer 
un pou se comance a fier 
et sa paour entroblier 
adonc li botoilliers li crie 
 iuif n en porterez la uie 
ta derriere houre est hui uenue 
ceste chose n iert iai sehue 
morir t estuet cors et auoir 
me lairas ce doiz tu sauoir  
li iuif dit qu en nule guise 
n iert ia celee tel mesprise 
 ceste perdriz per ueritey 
recontera t enniquitey  
une perdriz espaontee 
d un boisson s estoit esuolee 
li iuif au doi li ensoigne 
 ceste dirai ceste besoigne  
fait il  et fera lo messaige 
por descourir ton grant outraige  
l autre li ai la teste ostee 
la richesce ai toute trossee 
en un crues la charoigne pose 
pour miez escondre ceste chose 
quant il ot lo cors enfossey 
d enqui se part l auoir trossey 
l an apres en cele saison 
li botoilliers en la maison 
son seignour perdriz rotissoit 
en son cuer mout s esioissoit 
de sa richesce mout a fole 
tenoit dou iuif la parole 
les perdriz qui se rostissoient 
un son come em plaignant facoient 
entre la pel et char enclose 
la chalour facoit ceste chose 
cilz danz son cuer panse et remire 
et ne se post tenir de rire 
li rois la cause li demande 
de son ris dire li comande 
tant con li rois plus li disoit 
et li autres plus fort rioit 
et li rois de perdre sa grace 
se ne li dist fort le menace 
quant il uit le corroz et l ire 
dou roi se li promist a dire 
mais il queroit porloignemant 
por ce conter secretemant 
apres ce a priué l apelle 
li rois et enquiert la nouele 
li botoilliers sanz riens escondre 
la chose li uai toute espondre 
iriez fut li rois toute uoie 
samblant fist de feste et de ioie 
li rois puis ses barons consoille 
de cel fait chescuns se meruoille 
li plusours corrociez estoient 
que lo botoillier mout amoient 
mais ci ne uaut n amour ne grace 
que li iugemant ne se face 
donc s acordent communemant 
tuit ensamble per iugemant 
que ciz soit a forches penduz 
qui dou iuif ai espandu 
lo sanc de si grant traison 
ne doit il auoir garison 
panduz fu si con droiz li done 
sa mauaistie lo reguierdone 
de ceste fable la doctrine 
blasme de pechie la rapine 
rapine si nait d auarice 
qu est mere de mainte malice 
auarice occirre et trahir 
fait et l autrui chose enuair 
et mains autres maus fait a faire 
auarice la deputaire 
qui de ceste ai l embrasemant 
foi ne garde ne soremant 
maintes foiz a tel chose moinne 
don puis fait soffrir onte et poinne 
garde ton cuer ardoir ne face 
pour lou desir d atrui richesce 
tantqu a mort d ome consentir 
te face ou ta foi a mentir 
nuns orz ton cuer en tant decoiue 
qu atre por toi mort en recoiue 
murtres traisons roberie 
honours toillent auuec la uie 
tel mauaistiez au loinz aler 
ne puet lon courir ne celer 
ce fait de deu la grant droiture 
qui mostre la pensee obscure 
en leu en tens prant uangemant 
des meffait per droit iugemant 
et la conscience malmise 
tant controint lo cuer et atise 
que per quelque pertuis respire 
quant son secret li fait a dire 
dire ses pechiez esconduz 
li fait don puis est cofonduz 
de mostrer sa plaine pensee 
ne se puet tenir qu est nauree 
la propre conscience escuse 
qui dou mal toz iours se greuse 
raisons danz lo cuer remurmure 
qui lo mal het per sa nature 
ceste loi li ai deu donee 
que mal ne li plait ne agree 
en apert lo fait auenir 
que danz soi ne lo puet tenir 
quant ne s an percoit d auenture 
adonc reuele sa laidure 
auuec ce dex en l escripture 
dit qu il n est chose si obscure 
si obscure ne si celee 
qui ne soit puis manifestee 
a malfait donc ne t adonoies 
pour ce que celer lo cuidoies 
ce ne seroit pas esperance 
mais seroit fole outrecuidance 
uns rois puissant et de grant gloire 
fut lonc tens ai ce dit l estoire 
dous homes ot en sa maignie 
li uns de sa cheualerie 
princes estoit et gouernerres 
l autres de ses biens dispenserres 
chambellant lo suet lon clamer 
cil se facoit mout a amer 
li miez de son tens fut pessez 
tantque ueilles fut et quessez 
de lignaige n ot pas noblace 
boriois fut de bone noblace 
saiges prouz cortois et uaillant 
l autres iuenes prouz et saillant 
mout estoit de noble lignaige 
mais felons ere de coraige 
lo boriois uoit qui ai la grace 
de touz au cuer an ai tristece 
enuie lo cuer li tormante 
et legerece de iouante 
a roi perler per grant malice 
 sire  fait il  en uostre office 
tenez cel boriois ypocrite 
mout est uers uos sa foi petite 
il despent uoz biens a outraige 
ie ne puis uor uostre domaige 
de uostre hostel pere et pastour 
ne l apelez plus mais gastour 
uous auez fait dou lou bergier 
ma foi woil uers uous deschargier 
de larrecin lo prouerai 
en champ regehir li ferai 
qu il ai grant auoir essambley 
de uoz trasorz qu il ai ambley  
li rois tost lo boriois demande 
a ce respondre li comande 
li cheualiers encor propose 
contre lo boriois ceste chose 
et cil respont que c est manconge 
et que fause est ceste chalonge 
mais il est tant per sa foiblesce 
esbahiz qu il ne set qu il face 
quar de ce uoit bien que senz faille 
li couient pesser per bataille 
li rois et sui barons lo uoient 
trestuit grant pitie en auoient 
la court toute ensamble s acorde 
c on li face misericorde 
et uoillent qu en tote meniere 
en leu de lui champion quiere 
en mainte leu en mainte place 
d auoir champion se porchace 
orandroit de fortune esproue 
la fause amour car il ne troue 
ami qui por lui ce enproigne 
son geu fortune li ensoigne 
cil qui per deuant li mostroient 
grant amour de lui se rioient 
deuers l autre tuit se tenoient 
por ce que plus fort lo ueoient 
bien puet conoistre ses amis 
cil qui se uoit au desoz mis 
li besoing dou bon l amistie 
mostre et dou faus la mauaistie 
quar li bons amis toz iors dure 
et li faus d aidier ne ai cure 
li iors uient deuant la bataille 
a uespre por prandre uitaille 
s essist li boriois a sa tauble 
que mout li fut pou confortauble 
en grant tristece en grant henuit 
fut sa pensee cele nuit 
d atrui n atent secourt n ahie 
et si uoit en peril sa uie 
quar per force a sa foible main 
l estuet combatre l andemain 
per grant dolour dou cuer sospire 
et prant come chaitis a dire 
 las en doner en bel seruise 
l amour de mainz auoie aquise 
mais fortune tost en pou d ore 
ce ou li hons lonc tens labore 
en ami faire ai despendu 
mon tens he las i ai tout perdu 
fortune sus moi ai changie 
sa main s an moigne sa maignie 
ele me lasse et les an moinne 
bien y ai perdue ma poinne 
or sui essoutez et confort 
ne truis de foible ne de fort 
bien uoi que lo monde seruir 
fait pou de grace desseruir 
mes iours en pais fenir cuidoie 
or me touble enuie ma ioie 
doisormais deusse reposer 
non pas combatre ne choser 
au bas est mes cors per uillesce 
froiz defaillanz per sa foiblesce 
mes henemis ai grant proesce 
iuenes est et ploins d ardiesce 
uoincre me puet per mainte force 
ie suis come une soiche escorce 
ie suis ruides et rebusez 
cil est des armes toz usez 
il uoit cler et ie ne uoi goute 
tost me puet cil uoincre sanz doute 
toute force me tost nature 
ie ne me fi mesqu en droiture 
ma cause est bone sanz dotance 
ce me done grant esperance 
mes cors est foibles et tardiz 
mes mes cuers est fors et ardiz 
et que monte sa grant uaillance 
pou uaut grant cuer en poure pance 
pis me fait que ma bone uie 
est per faus crime si honie 
d onour ai perdue la gloire 
ce me tost et sent et memoire  
li ueillars se despere et plore 
grant piece en tel dolour demore 
en pitie ses bouiers l esgarde 
 sire  fait il  ne aiez garde 
ie suis aparoilliez d emprandre 
ceste chose por uos deffendre 
bien sai que uostre cause est bone 
ce grant ardiesce me done  
quant fut au matin aiorney 
il furent andui atorney 
li cheualiers d armes noblesce 
auoit selonc sa gentilesce 
de sa gent selonc la meniere 
li bouiers tres bien armez ere 
andui ou champ armez entrarent 
les premiers cous granz se donarent 
et li publes estoit entor 
pour esgarder des dous l estor 
li cheualiers tient a grant honte 
se l autre tost ne soremonte 
cort li sus dessouteemant 
sa force despent folemant 
car en pou d ore trop se lasse 
en ferant l autre plus se quasse 
il cuide por son dessouter 
l autre lo doige redoter 
de sa force point ne retient 
por l enauant et cil sostient 
et garde per grant porueance 
de ses fors braz la grant puissance 
li cheualiers fiert sanz mesure 
cil en soi garder mest sa cure 
l une des foiz en receuant 
les granz cous mest sa targe auant 
a l autre foiz sest reiaillir 
si que les cous fait a faillir 
de soi uangier est trop ardant 
lo cheualier uai regardant 
en son cuer ai si grant destrace 
li oil li ruillent en la face 
bien pert a samblant dou uisaige 
qu il lo menace en son coraige 
son point regarde et se repose 
por miez ferir de ceste chose 
s esbaissent cil qui la uoient 
lo bouier pour couart tenoient 
son sent li tiegnent a paresce 
cil qui ne seuent sa proesce 
d art usoit ne art ne auoit 
de bataille riens ne sauoit 
pour usaige ne pour nature 
mais dex li aidoit et droiture 
li cheualiers ses enemis 
au dessoz lo cuide auoir mis 
bien cuide auoir fait sa besoigne 
laisse lou que tochier n ou doigne 
touz tressuanz se trait erriere 
li bouiers de pensee fiere 
d une mace auiseemant 
lo ferit si tres duremant 
sus lo nou dou braz que la iointe 
li ai toute route et desiointe 
dou cors li tost la force toute 
la iointe dou coute qu est route 
pasmez de dolour chiet a terre 
li bouiers n ou wet plus requerre 
il cuide qu a lui apruchier 
ne doie plus ne lui touchier 
arriers se trait he quel simplace 
laisse lo n ou touche ne blace 
l autre de pamison reuient 
leuer ne puet soir lo couient 
senz leuer s essiet quar la plaie 
trop lo grieue mout s an esmaie 
dit li bouiers  car uos leuez 
se plus combatre uos dauez 
a trop grant honte lo tendroie 
se i ome qui se siet feroie 
trop me sambleroit grant uergoigne 
or sus facons nostre besoigne  
li publes rit li proz escrie 
au cheualier qu i se desdie 
come uoincuz ou que senz faille 
purgier l estuet per la bataille 
a roi ceste parole uient 
li rois respondit qu il couient 
qu il fenissent ceste bataille 
li proz au bouier qu il assaille 
son henemi dit et comande 
de part lo roy qu ainsinc lo mande 
au cheualier qu il se deffende 
dist aussi ou uoincu se rende 
 sire leuez sus orandroit  
dist li bouiers  se uostre droit 
uolez plus contre moi debatre 
tant con uos sesez la main matre 
ne uoil sor uos en nule guise 
tel est de mon cuer la franchise 
se uos leuez ie leuerai 
se uos seez aussi ferai 
se uos poez si uos leuez 
mais trop estes ce cuit greuez 
se uoliez leuer orandroit 
a terre choir uos couendroit  
au bouier en toute meniere 
comande li proz que lo fiere 
 fier  fait il  quar lui conquerir 
ne puez tu mesque per ferir 
il couient que tu li donoies 
non de uoincu ou uoincuz soies  
li bouiers dit  ia deu ne place 
tant con i aurai ou poing la mace 
que ie cel non por moi retiegne 
sons soit que meschance li uiegne 
onques tel nons ne me pot plaire 
ie lou lais a mon aduersaire  
li bouiers dit  sus sanz demore 
chaitis morz seras en ceste hore  
li cheualiers por deu li prie 
mout doucemant que ne l ocie 
rent li s espee et son escu 
et dit qu il se tient pour uoincu 
la chose au boriois fut contee 
grant ioie en ai mout li agree 
la iustise lo laisse quite 
et a l autre rent son merite 
lon li ai bien son droit rendu 
quar on l ai trainnez et pendu 
et li boriois qui senz hoir ere 
mit en possession pleniere 
lo bouier de son heritaige 
gaignié l a per son uasselaige 
de part lo roi ses biens li done 
lettre saelee l an fit bone 
droit suet force soremonter 
ce te wet cil fait reconter 
ton ami et ton aduersaire 
te mostre fortune contraire 
grace et amour confont rancure 
droiz et loiautey touz iour dure 
