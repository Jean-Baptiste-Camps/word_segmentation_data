a l aide de dieu nostre pere 
et de sa tres beneoite mere 
la haute dame honoree 
dame et roine coronee 
sur totes les autres raines 
qui donne aus infers medicines 
les desconseilliés reconforte 
qui est dou ciel la mestre porte 
par quoy len entre en paradis 
les miracles qu el fit iadis 
quant len fist a chartres s eglise 
ou especial chambre a prise 
son mestre estage et son manoir 
ou il li plest plus a manoir 
car si comme el nous reuela 
dame de chartres s apela 
la tres haute dame seintime 
uoil metre en roumans et en rime 
et dou latin en francois treire 
afinque puisse pleire 
et que l entendent la gent laie 
et la grace de la dame aie 
qui est enuers dieu gracieuse 
et est la pierre precieuse 
qui toutes uertuz enlumine 
et qui est l estoile marine 
qui garde de peril en mer 
tel dame feit bien a amer 
honorer seruir et loer 
a le se fet bon auoer 
car bien garde ses auoez 
des miracles qu el fist oez 
quel merite et quel guerredon 
el donna a cels qui le don 
li firent l onneur le seruise 
par quoy fu refaicte s eglise 
la ou dom dame se clama 
la dame que dieu tant ama 

a l entree de ma matire 
premierement uous uodroy dire 
en quel leu et comment auint 
que dame de chartres se tint 
cele qui seur toutes est dame 
il auint iadis qu une fame 
d une uille lez sessons nee 
estoit qui auoit non gondree 
et theodorus son mari 
qui puis fu tristes et marri 
quant a sa fame mesauint 
d un uilein mal qui li auint 
quer tele fu sa destinee 
que dou seint feu fut alumee 
dom li martir ardant alument 
qui a seint leu fort acoustument 
en la crote a chartres uenir 
la ou la dame fet fenir 
dedenz nuef iorz la maladie 
ou soit a mort ou soit a uie 
einsint par deuine iostise 
fu gondree de feu esprise 
que si fort la fist 
que le nes ouec 
li ardi ice uirent meint 
si que cuir ne char n i remeint 
einz perdi tout par ce torment 
le nes et la leure ensement 
cele desus qui au nes touche 
si qu il apperoit de la bouche 
par dehors quant il ot dedens 
et les genciues et les dens 
et par deuant et par desrierres 
tretout au dens messelieres 
qui aparurent toutes nues 
de char et de cuir desuestues 
n encor le feu pas ne cessoit 
qui nul hore ne la lessoit 
einz li porprenoit ia le uis 
si malade com uous deuis 
a sessons a l iglise ala 
molt se porchace qui mal a 
la uint ou la dame est seruie 
por querre de son mal aie 
moult l apela moult la pria 
merci tendrement li cria 
que par pitie la uisitast 
et de sa doleur la gitast 
et regardast cele chaitiue 
qui ne uossist pas estre uiue 
ainzcois uossist melz estre morte 
la haute dame qui conforte 
les egarés les esmaiez 
et auoie les desuoiez 
la dame de misericorde 
qui a dieu acorde 
la dame la digne pucele 
oi les prieres de cele 
qui s ert uenue a le compleindre 
fist le feu morir et esteindre 
dom cele ert si griement ateinte 
la maladie fu esteinte 
mes toutesuois remeint la trace 
quar li feus li fist sus la face 
dom leidement ert effacee 
et uileinement domachee 
fet li ot le mal tel domage 
que deffeite fu dou uisage 
quar bauleure ne nes n auoit 
ne estapir ne se sauoit 
ne ne s ousoit au gens monstrer 
horrible estoit a encontrer 
car tretuit cil qui l encontraient 
de sa uoie se destornaient 
meulz se uoloient desuoier 
de leur uoie que la uoier 
tant ert leide et espouentable 
et si sachés que fiens d estable 
ne puest tant a desmesure 
com ele fesoit de l arsure 
qui li auoit ars le uiaire 
a nullui ne poeit mes pleire 
sa demorance ne son estre 
nus ne poeit pres de le estre 
car l esgarder et le sentir 
fesoit a tous les cuers mentir 
si qu a uomir les conuenoit 
du mal qui au cuer leur uenoit 
chacun l accuilli en haine 
el n ot ne uoisin ne uoisine 
qui son uoisine ne despleust 
et qui pas souffrir la peust 
si se porpensa la dampnee 
qu el s en iret la dom est nee 
entre ses gens et ses amis 
sauoir se nature eust mis 
en eus et amor et pitie 
qu el trouast en eus amitie 
au moins par raison de lignage 
que il amassent son estage 
et qu il li feissent seruise 
mes ne troua point de franchise 
en euls quant elle i fu alee 
et un poy entr eus demoree 
ne quel s i fussent gens estrange 
chascun la dechace et estrange 
chacun la fuit chacun l eschiue 
dolente claime et cheitiue 
quant ses parens l ont enhaie 
ou el cuidoit trouer aie 
uoirs est plus sunt parens amis 
quant ses parens treue anemis 
ne set mes a cui puisse pleire 
son estage ne son repeire 
son cuer li a lors consoillé 
que prendroit d un drapel moillé 
por couurir le mal de son uis 
einsint li estoit bien auis 
que des suens seroit melz sofferte 
quant sa face seroit couuerte 
ne lor feroit sa uision 
si grant abhominacion 
quant ot ce fest riens ne ualut 
c onques por ce riens ne chalut 
aus parens d ele que deuant 
lors se uet elle aperceuant 
qu en parens n a nulle fiance 
en dieu doit len mestre esperance 
et en la tres douce raine 
la cui henor est enterigne 
qui est de uray amor fontaine 
ueine et fausse est amor humaine 
mes qui dieu et sa mere apele 
son ami a et sa querele 
dieu et sa mere apela 
gondree et sa querele a 
a la douce dame mostree 
  dame trop uous ai obliee 
de la bonte que m auez fete 
qui par tot doit estre retreite 
por uoir grant bonte me feistes 
quant la maladie esteinsistes 
qui tot m aloit le uis ardant 
ou ge sui moult poy regardant 
quant puis ne uous ay feit seruise 
ne en uostre moustier requise 
et pas ne uous ay merciee 
dou mal dom ge sui desliee 
et si dure oncore la plaie 
mes parens en cui me fiaie 
m ont dechaciee et relenquie 
dame geu requier uostre aie 
dame s en uous conseil ne truis 
en nul autre trouer ne l puis 
dame en uostre conseil me met 
demein matin ce uous promet 
iray car il m en est mestier 
a soissons en uostre moutier 
illec uous iray aourer 
demein plus n i uoill demorer 
et une chandelle ferai 
qu en l enneur de uos offerrai 
qu a greigneur ne puis ge soffire 
qu a une chandelle de cire  
quant ainsi se fu dementee 
la nuit uint si s ala gondree 
couchier et li autre si firent 
par la maison tuit s endormirent 
quant un somme se fu dormie 
lors s esueilla tote estormie 
de sa promesse remembrable 
qu elle pensoit a feire estable 
et mist sa main desus sa chere 
et tasta auant et arriere 
le drapel senti aualé 
qui ert de leu en autre alé 
arriere en son leu le uost mestre 
mais tant ne s en sot entremestre 
qu puest en nulle maniere 
mestre le drapelet arriere 
les gens de leians appela 
esueillez par son appel a 
et leur dist que il se leuassent 
et chandelle li alumassent 
que se hatassent de uenir 
aidier a son drapel tenir 
mes ia seit ce qu el les eueille 
il li ont feit la sorde oreille 
car por ce nul ne se leua 
et celle a qui moult greua 
remist sa main dessus son uis 
si senti ce li fu auis 
quant elle uolt le drapel prendre 
desous ses dois char mole et tendre 
et en uerite senti elle 
char neuue freiche et nouelle 
en la leure et ou nes ensemble 
qui toute a l autre char resemble 
forsc um petit plus reluiseit 
c ert auis a cui l auisoit 
lors s escria com esbahie 
 aide dieu sainte marie 
a douz dieux douce dame aie 
il m est auis que sui garie  
treis fois la dame raclama 
la haute dame tant ama 
que deuant le uint en present 
celle la uit apertement 
si dist   dame que ge uoi ci 
ge uous rent et gre et merci 
de ce que par uous sui sanee 
ma tres douce dame honnoree 
que porre ge a la gent dire 
qui m a gité hors dou martire  
et la dame li respondi 
  la dame de chartres ce di 
t a garie ce puez sauoir  
par ce poez entendre a uoir 
qu elle a si com nos lison 
a chartres sa mestre meson 
la douce mere dieu en terre 
a chartres la doit len requerre 
comme en sa chambre especial 
et comme en son pales roial 
ou len la sert comme raine 
a cui tretot li mont encline 
a chartres est sa metre iglise 
qui si noblement est assise 
que la dame tient souz sa main 
et tout chartres et tout chartein 
la dame lors esuanoi 
et cele qui moult s esioi 
remeint en son lit toute coie 
cil de leiens qui oi orent 
les paroles plus tout qu i porent 
se leuerent et alumerent 
et droit au lit gondree alerent 
et uirent le miracle apert 
et le nes de char recouuert 
ainsint ot recouuree sa perte 
com deuant fu saine et esperte 
et riens ne li failli por uoir 
ains ot ele dut auoir 
dou miracle se merueillerent 
dieu et sa mere mercierent 
ainsint grant ioie i ot menee 
com celle fust resuscitee 
l endemein matin a grant ioie 
tot droit a soissons la cite 
ou ell a son ueu aquité 
car elle offri une chandelle 
deuant l ymage a la pucelle 
en qui le fiz dieu descendi 
a la dame graces rendi 
qui sa sante li ot rendue 
toutes les gens qui l ont ueue 
l auiserent et la quenurent 
et de toutes pars acorurent 
et nes et bouche li besoient 
ceulz qui escheuer la soloient 
oie aués la uerite 
comment de chartres la cite 
la mere dieu s apela dame 
qui d autres dames est la gemme 
cil qui le latin en traita 
dom iohan le romans treit a 
en son liure dit et 
qu a uoire sot ceste bosoigne 
auant et empres l auenture 
que g ei mise en ceste escriture 

autre miracle au liure lui 
qui concordant est a celui 
que ie uos ai dit en romans 
un ualet fu d entor seize anz 
ia son non ne uos soit celés 
estoit apelés 
cil com preuz et sage 
dun un paisant d un uilage 
s aloua a ses oures feire 
le uilein fel de pute afeire 
qui ert uuis de bien et de grace 
un ior de feste seinte agace 
commanda au ualet aler 
es chans le chaume arrasteller 
li uallez pris son rastel a 
es chans le chaume arastella 
si comme il li ert commandé 
dou uilein qui n auoit en de 
n en ses seinz point de reuerance 
dusques a midi auoit en ce 
li ualles toute ior ouré 
n auoit pas repos recouré 
lassez fu si uost repos querre 
si gita son rastel a terre 
dom longuement ot laboré 
n ot guieres einsint demoré 
qu il uit soudement nestre un feu 
ne sot don uint ne de quel leu 
mes le feu au rastel se prist 
d ou le rastel forment esprist 
quant cil uoit son rastel espris 
dou feu durement est surpris 
car esbahiseur le surprent 
son rastel arrere reprent 
o la main le prist a esteindre 
qu ainsint cuidoit le feu esteindre 
en treiant sa main sus la flambe 
mes mentenant la main efflambe 
car le feu si pres le surprent 
que l ardeur a la mein se prent 
la douleur sent le rastel lesse 
et de crier en haut ne cesse 
au primier mot qui li eissi 
de la bouche cria einsi 
 haz dame de chartres marie 
douce pucelle aie aie 
aydiez moi dame de chartres 
ne me uaut oignement ne platres 
se ne m aidiez douce dame 
a uous commant mon cors et m ame  
en criant si se dementoit 
com cil qui grant douleur sentoit 
de l ardeur qui la mein li art 
et uileins de chacune part 
qui le cri dou uallet oirent 
des chans et des uilles saillirent 
au cri dou uallet tretuit corent 
entalentés qu il le secorent 
mes a noient se puet attendre 
en charbon torné et en cendre 
le rastel a la terre uoient 
et la mein ardoir lor s esmoient 
et se seignent de la merueille 
chacun s esbahi et merueille 
li uales refu esbahi 
de la doulor s esuanoi 
ainsint com fust en paumaison 
perdi le sen et la reson 
et une pueur de l arsure 
eisi si grant a desmesure 
la uertu par meint ior perdirent 
meinz de ceuls qui la sentirent 
que par lonc tens mengier ne porent 
por la grant douleur qu a cuer orent 
li paisant qui au cri uindrent 
benoiet entre leur braz tindrent 
si l emportent en sa meson 
por lui firent meinte oraison 
cil de la uille en leur iglise 
et meinte chandelle i ont mise 
por lui a l autel nostre dame 
en toute la uille n ot ame 
qui por lui ne feist proiere 
en tel doleur en tel maniere 
fu li uallez dou semadi 
dusques il uint au mescredi 
icelui ior a l aiornee 
deus dames de grant renomee 
de grand biaute si com ge lui 
uit dedeuant lui 
mes l une ert greigneur et plus bele 
requenut bien celle 
que c estoit la dame de grace 
et l autre si ert sainte agace 
qui la haute dame priet 
por lui et moult li soupliet 
et si disoit   dame c est cist 
por qui ge uos pri qui ci gist 
que tel mal soeffre et tel tanpeste 
por ce qu il ouroit a ma feste 
dame qui estes piteable 
cil pechie dom se rent coupable 
li soit ce uos pri pardonnez 
et sainte dame li donnez 
se il uos plest par ma priere 
aide li donnés dame chiere 
et li enuoiés garison 
aider li deués par reson 
en uous dame tant se fia 
qu au premier cri que il cria 
reclama la dame de chartres 
les enchartrez gitez des chartres 
les enfers dame uisitez 
de ceste chartre le gitez  
et la dame pleinne de grace 
si respondi a sainte esgace 
 le uallet por qui me priés 
tantost com se senti bleciez 
que doit qu a m iglise n ala 
a chartres ou uet qui mal a 
por garir de sa maladie 
illec doin aus enfers aie 
en ma mestre iglise 
me deust il auoir requise 
illec oi ge les pechieurs 
qui de leur pechies font clameurs  
et sainte esgace respondi 
  ma douce dame ge uous di 
que a chartres uous requerra 
tantost com de son mal guerra  
trestouz ces dis ot entendu 
le uallet si a respondu 
 dame seur toutes autres dames 
garir me poez ci amés 
s ou uoulez de ma maladie 
et me poez donner aie 
ualet  fet elle  uoir as dit 
mais or ua tost sanz contredit 
a chartres ou sui ennoree 
illec uieu ge estre aouree 
et par tens si de toi iorras 
qu aler seinement i porras 
dame  fet cil   en uos me met 
g irei ce uous ueu et promet 
a l ainsque ge onques porrei 
de l aler point ne demorrei  
enpres ces dis s esuanoirent 
les dames et se departirent 
et leur boneicons lesserent 
au uallet et si le seignerent 
et cil tantost se senti sein 
et de sa pense et sa mein 
recut il ensemble sante 
de son ueu fere entalenté 
un de ses uoisins de sa rue 
qui ceste auenture ot seue 
et la chose qui li auint 
o toute sa charreste uint 
la ou cil en son lit gesoit 
qui la demore despleisoit 
et li a fet tele bonte 
qu en sa charreste l a monté 
et tout droit a chartres le porte 
de la cite passa la porte 
deuant l iglise descendi 
enz entra et graces rendi 
a dieu et a sa douce mere 
qui de douleur aspre et amere 
par sa grant douceur le gita 
einsi de son ueu s aquita 

qui ueult conter ou rimoier 
ne doit pas son sen emploier 
a conter mensonges ne fables 
n est pas tel contes profitables 
mes en uoire estoire treitier 
qui puet ualleir et profitier 
doit len bien mettre poine et cure 
boen fet lere uoire escripture 
bien doit estre chose amembree 
qui sus uerite est fondee 
car de uoire chouse conter 
puet len en pris et lous monter 
por ai esleu tel matire 
que ge uoill treitier et escrire 
ou il n a riens fors uerite 
par le tesmoign d antiquite 
cil qui fist en latin le liure 
dit qu o ses iaulz uit a deliure 
les miracles certeinement 
que dieu oura apertement 
a l enneur de sa douce mere 
a cui il est et fiz et pere 
en chartres en sa mestre iglise 
puisqu elle fu dou feu esprise 
et arse et tornee en cendre 
si com empres porrois entendre 
cil qui ce mist en escriture 
uit les miracles et l arsure 
bien doit li homs estre creuz 
de ce qu o ses eaulz ot ueuz 
cil qui le latin en escrit 
uit quantqu il mist en son escrit 
donques en fest il bien a croire 
que ce qu il dit est chouse uoire 
par lonc tens a esté teu 
li liures qui n ert pas seu 
ne il n estoit pas en memoire 
car il ert enclous en l aumoire 
ou tresor de l iglise a chartres 
ou il a moult lestres et chartres 
preuileges de seignories 
et liures de toutes clergies 
qui melz uallent qu argent ne qu or 
en une huche en ce tresor 
fu troué par quaiers li liures 
qu en prise plus que d or mil liures 
ne que richesces ne qu auoir 
troué fu ce deuez sauoir 
au tens a l esueque mahe 
a cui il a moult agreé 
que cest oeure fut commenciee 
et acheuee et auanciee 
et dou latin en roumans mise 
et de la laie gent aprise 
qui le latin mie n entendent 
li loi par droit au clers s atendent 
qu i leur exposent l escriture 
qui leur est a entendre ocure 
por ce uoil ge m entente mestre 
que ge leur expose la lestre 
et les miracles leur apreigne 
parfere me doint ceste ouuraigne 
cil dieu qui par mort ot uictoire 
a sa loenge et a sa gloire 
et de sa mere glorieuse 
qui porta la fleur precieuse 
qui aporta le fruit de uie 
des deux requier force et aie 
qu il me doignent poair et sen 
de parfeire ceste oeure amen 
puisque dieux incarnacion 
prist por nostre redempcion 
puis celui tens en l an milieme 
et ioint le nombre de uintiesme 
la uoille de la nostre dame 
en septembre o grant diffame 
par la uolente ihesu crist 
celle nuit si com truis escrist 
ou liure fet d autorite 
a chartres prist en la cite 
un feu qui ne fu pas a geus 
car trop fu grant et domageus 
la uille ardi dou feu esprise 
dom arse fu toute l iglise 
dom il fu merueilleus domage 
n i remest uoste n autre estage 
tres et souliues confundi 
l ardeur dou feu le plon fundi 
trebuchierent murs et mesieres 
briserent cloches et uerrieres 
tretout torna a decepline 
ou par arson ou par ruine 
moult fu grant douleur dou ueoir 
telle iglise ardoir et cheoir 
la douce dame debonneire 
sauua dou feu son seintuaire 
qui autre seintuaire passe 
sa sainte chemise en la chasse 
fu en une crote portee 
qui delez l autel est fondee 
que li encien i fonderent 
qui sages et prouidenz erent 
la fu la sainte chasse mise 
ou est cele seinte chemise 
que la haute dame uestoit 
quant dedens son uentre estoit 
enclous le filz dieu ihesu crit 
et truis encor ou liure escrit 
par le tesmoign d antiquite 
qui tesmoigne por uerite 
ainz meesmes l enfantement 
la dame ce seint uestement 
auoit uestu celui meismes 
si haut si precieus si seintimes 
quant le filz dieu enfanta 
domques di ge qu a l enfant a 
touchié celle seinte chemise 
croire le deuez sans faintise 
que la chemise ce me semble 
toucha a l un et l autre ensemble 
donc c est arguement necessaire 
que c est le plus haut saintuaire 
qu en nul leu puise estre trouez 
par miracles est esprouuez 
par droit doit donc estre creu 
qu en terre a ce leu esleu 
la dame et que sus touz l ayme 
et dame de chartres se clayme 
quant ell i a tresor si chier 
donc ie puis por uoir afichier 
et prouuer par droite raison 
que c est sa plus mestre maison 
et sa chambre plus deliteuse 
quant sa chemise precieuse 
i a mise la dame en garde 
ce leu par droit en honeur garde 
et la cite a honoree 
quant el s en tient dame clamee 
reperier uoil a ma matire 
einsy com m aués oi dire 
fu l iglise arse et esbrasee 
or conuint qu el fust amendee 
ou failloit moult grant coustement 
qu il conuint dusqu au fondement 
tretout abatre et depecier 
et oeure noueille drecier 
et l eglise fere nouuelle 
quar einsi le uoust la pucelle 
qui dou leu a la seignorie 
et nuit et ior i est seruie 
par celui feu dom nos lisons 
perdirent muebles et mesons 
cil de la uille clerc et lei 
si comme en l escrit troué l ei 
et leur auoirs et leur richesces 
dom leur cuers furent en detresces 
moult se doulurent de leur pertes 
mes ne fu pas douleur a certes 
enuers la douleur de l iglise 
qui si ert destruite et maumise 
celui domage tant pleignoient 
que leur domages oblioient 
nul son domage ne reproche 
car grant doulour au cuer leur toche 
de leur iglise qui ert arse 
quant ne uirent la sainte chasse 
lors par fuerent il esperdu 
plus que de quantqu orent perdu 
dou leur ne de leur mancion 
l arson et la destrucion 
pristrent a regreter et plaindre 
de l iglise dom estoit graindre 
domages que de leur auoirs 
il n est mie sens ne sauoirs 
d estre trop dolent pour auoir 
qu en puet recourer et rauoir 
mes d iglise et de saintuaire 
dom la perte doit moult desplaire 
car perte de tele maniere 
n est pas a recouurer ligiere 
car celle perte fort plaignoient 
et cler et lai et si disoient 
 ha dieux ceste desconuenue 
est par nos peschies auenue 
quant la haute uirge real 
sa mestre sale especial 
a perdue par nous pechiez 
dom nous estions entechiez 
conquis auons par nous meffez 
que li sainz uessiaus est deffez 
ou le haut seintuaire estoit 
qui desconfortez confortoit 
c ert la gloire et la dignite 
et l enneur de nostre cite 
la lumiere et le miroer 
de chartres et dou terroer 
et de toute la region 
coment si troublés uiurion 
certez se sages estien 
iames a pais ne uiurien 
quant le uessel si precieus 
si uaillant et si glorieus 
si noble pierre precieuse 
qui de sa presence ioieuse 
nostre cite enluminoit 
et en sa uirtu la tenoit 
puisqu auon perdu tel tresor 
qui ualoit plus qu argent ne qu or 
iames n iert ne leus ne mestier 
que nous refassien le moutier 
puisque est periz le saintuaire 
ne nous porroit soair ne plaire 
aussi ce n est mie resons 
que nous refacien nous maysons 
mais en releisson la cite 
qui a perdu sa dignite 
et l enneur et la seignorie 
par quoi el estoit embellie  
ainsint fesoient leur compleinte 
qui prochienement fu esteinte 
car dieu leur donna adiutoire 
c un legat de par l apostoire 
sages clers et de grant renon 
qui mestre meilleur auoit non 
si comme le liure le nomme 
et si ert cardinal de romme 
ert a chartres presentement 
et le feu et l esbrasement 
o ses propres ialz ot ueu 
dom il estoit plus esmeu 
a mestre conseil en l afeire 
comme de l iglise refeire 
l esueque et les clers a semons 
preschement a feit et sermons 
et meinte parole retreite 
comment l iglise fust refeite 
et dist  biaus seigneurs par uenchance 
de dieu est ceste 
auenue moult aspre et dure 
iceste grant mesauenture 
est par uous pichiez auenue 
quant uotre iglise auez perdue 
en ieunes et en oroisons 
deuon estre qu or est sesons 
que nos soion en penitance 
c est une chose qui auance 
a commencier toute oeure humeine 
et a perfection la meine 
prion dieu et sa chiere mere 
que la leur sainte aie apere 
que puisse estre 
l iglise qui est domagiee 
bien ueez la necessite 
ne conuient treire autorite 
ne uos longuement sermonner 
boene essample deuez donner 
au lais de commencier ceste oeure 
bon loier atant qui bien oeure 
en tel oeure redefier 
conuient les borses deslier 
et uoidier poches et sacons 
por loer ouriers et macons 
qui bien et tout ourer 
por ceste perte recourer 
nus ne s en doit arriere treire 
ainz doit chacun por cest afeire 
abandonner et mueble et rente 
et argent et uessellemente 
por acheuer ceste besoigne 
tretoute abandonner besoigne  
quant li legat ot sarmonné 
lors furent tuit abandonné 
et li euesques et li chanoine 
sans alonge querre n aloigne 
eidier i efforcieement 
et s otroierent bonnement 
que il mestroient uolentiers 
dusqu a trois ans tretous entiers 
de leur rentes bien grant parties 
mesqu i retenissent leur uies 
a ce tretuit se consentirent 
et si com promistrent le firent 
empres cel establissement 
ne demora pas longuement 
qu a un ior de sollempnite 
tout le pueple de la cite 
fist assembler mestre meilleurs 
en la place non pas ailleurs 
ou l iglise auoit esté 
moult les a bien amonesté 
comme clerc bien fondé en lestre 
de bien et de largement mestre 
de leur biens et de leur chatex 
a fere un monstier que ia tex 
ne puisse estre troué ou monde 
si que la uierge pure et monde 
soit illec dignement seruie 
quant dou leu cleime seignorie 
il est bien et droit et reson 
qu en li face riche meson 
quant la gent enssemble ert toute 
la sainte chasse de la croute 
fut hors mise et aportee 
la ou dou pueple ert l asemblee 
li euesques et le deien 
l un premier l autre darrien 
en leur cous en haut la portoient 
grant deuocion i auoient 
quant celle seinte chasse uirent 
cleir et lei se il s esioirent 
ce ne fet pas a demander 
len ne leur seust commander 
chose qui ia fust contredite 
ne porroit pas estre descrite 
la grant ioie que tretuit firent 
a dieu grez et graces rendirent 
et a la glorieuse dame 
qui leur auoit sauué la gemme 
et la gloire de leur cite 
le mireour de uerite 
et le haut tresor precieus 
qui les a fez liez et ioieus 
tout a terre s agenoillerent 
de ioie et pitie plorerent 
et loerent o uois ioieuse 
dieu et sa mere glorieuse 
qui la seinte chasse ennoree 
auoient dou feu deliuree 
lors pristrent trestuit a promestre 
dou leur agent donner et mestre 
en feire riche iglise et noble 
clers et boriois et rente et mueble 
abandonerent en aie 
chascun selonc sa menantie 
a trespasser ne refet pas 
n il n est pas droit que i ou trepas 
un miracle qui autres passe 
qui auint quant la sainte chasse 
fu portee aual en la crote 
que l iglise ert esprise tote 
n auoit leu qui ne fust espris 
de feu si furent si surpris 
cil qui la chasse aual porterent 
que l uis de fer sus aus fermerent 
car il ne arrere 
retorner en nulle maniere 
deux iors ou trais la aual furent 
c onques n i mengerent ne burent 
car la dame les soustenoit 
dom leur sostenance uenoit 
et li haut rois de maieste 
qui sauua par sa poeste 
trois iors entiers de la semaine 
ionas ou uentre de la balaine 
les trois enfans de la forneise 
c onques n i sentirent meseise 
noe en l arche et sa meinaiee 
qu ou deluge ne fu naiee 
et daniel o les lions 
icil dieu que glorifions 
et bien deuon glorefier 
qui se lessa crucifier 
por nous pechiez par sa franchise 
cels qui auoient fet seruise 
a sa mere sauua de mort 
que ne furent greué ne mort 
a l eissue ne a l entree 
ne de chaleur ne de fumee 
ne de ieuner la aual 
n orent il onc ne mort ne mal 
si cuidoit len certenement 
que il fussent mort a torment 
et a martire et douleur 
ou de fumee ou de chaleur 
ou d estre trop aual tenus 
mes onques ne fu greué nus 
car la dame et son chier fil 
les garderent de tot peril 
de l uis de fer n obli ge mie 
c onques n y maumist huisserie 
tres ardans cheoient d amont 
quarriaus et pierres en un mont 
sus l uis de la crote chairent 
mes onques riens ne li meffirent 
onques por riens qui cheu fust 
por fes de pierre ne de fust 
ne fu ne 
ne de plon boillant 
qui fondoit desus a granz goutez 
fermeures ne furent routes 
ne gon cassé ne uerteuelle 
car tot est en la garde a celle 
qui toz pecheeurs sauue et garde 
que seint iohan prist en sa garde 
si com est ci deuant treitié 
liez et ioieus sein et heitié 
cil qui estoient de par de 
que nostre dame auoit gardé 
dedens la crote et soutenu 
furent entre la gent uenu 
et durement se merueillerent 
cil qui les uirent qui cuiderent 
qu il fussent mort sans nulle dote 
quant il essirent de la crote 
cels que dieux auoit uisité 
se il fussent resuscité 
il ni eust pas greigneur ioie 
chacun de pitie en 
nus ne se tenist de plorer 
dieux et nostre dame a orer 
en pristrent et a gracier 
et dou miracle a mercier 
qu auoient a leur ialz ueu 
qui ne doit pas estre teu 
empres le deul et la tristeice 
reuint le pueple en grant leesse 
et quant furent lie et ioieus 
lors furent forment curieus 
refeire l iglise arrieres 
mes quant les murs et les mesieres 
et le pie qui la soustenoit 
furent cheu il conuenoit 
qu ne fu pas rapareilliee 
mes tout de noef edefiee 
a commencier l oeure se pristrent 
et quantqu il fu mestier i quistrent 
chars firent charpenter et feire 
por les pierres porter et treire 
qu il en ert bosoing et mestiers 
li meneterex de mestiers 
de treire au chars si s esmouoient 
tretoz les iors et si treioient 
tuit de bon gre et uolentiers 
len quist macons et charpentiers 
por ouurer de pierre et de fust 
mes ia riens soffisant ne fust 
n aide que li lei feissent 
se dusqu a trois ans n i meissent 
l euesque et li clers en aie 
de leur rentes une partie 
bien largement bien conuenant 
si com ge uos ai dit deuant 
quant ces trois ans furent passez 
ne porent pas paier assez 
li mestre de l oeure aus ouuriers 
car ia faillaient les deniers 
si qu il n auoient que despendre 
n il ne sauoient mes ou prendre 
deniers ne ce qu il despendoient 
dom moult desconfortés estoient 
uns ne sai qui lors s escria 
ge ne sai s il 
  ne soiez pas d ouurer lenniers 
einz faudront borses que deniers 
de dieu sera tost auanciee 
cest oeure qui est commenciee  
ne sai que plus die sans doute 
humaine aide y failli toute 
de par dieu conuint que uenist 
aide qui le soustenist 
la haute dame glorieuse 
qui uoloit auoir merueilleuse 
iglise et haute et longue et lee 
si que sa per ne fust trouee 
son douz fils pria doucement 
que miracles apertement 
en son iglise a chartres feist 
que touz li puesples le ueist 
si que de toutes pars uenissent 
gens qui offerendes tant feissent 
que acheuee fust s iglise 
qui estoit a feire emprise 
li rois des rois li touspoissans 
fu a sa mere obeissans 
doucement oi ses prieres 
miracles de meintes manieres 
fist por sa mere apertement 
mes un en fist premierement 
tel ne fu oi ne ueu 
qui ne doit pas estre teu 
car les autres passe et seurmonte 
si com uos orrois en mon conte 
ou perche estoit en un uilage 
uns enfans de petit aage 
parliers et enioez estoit 
si com l aage l aportoit 
ce que uoyeit ne sauoit taire 
ce poeit a pluseur despleire 
un ior par auenture auint 
qu en l outel ou l enfant ert uint 
un cheuallier fel et cruels 
et sur tous autres hainels 
en l outel ot une pucelle 
fille au seigneur plesant et belle 
que le cheualier apela 
et a conseil a le parla 
puis l acola et la besa 
ne a celle pas n en pesa 
li enfant tout ce regarda 
dom nul d aus dels ne se garda 
de l enfant ne se pristrent garde 
la pucelle qui fu coarde 
et com une fame cremeteuse 
ne fu pas liee ne ioieuse 
quant elle se fu aperceue 
que li enfant l auoit ueue 
car a iangleeur le sauoit 
et por ce grant poor auoit 
ne le dist a son pere 
et que sa folie compere 
ces deus choses moult redotoit 
son pere qui cruel estoit 
et l enfant qui ert iangleeur 
bien sot suens en ert le peeur 
se son pere le sot sauoir 
lors dist au cheualier a uoir 
  cist fes ne sera pas teu 
car cil mau gars nos a ueu 
qui est ianglieres mesdisans  
le cheualier uet atisans 
par ses dis a folie feire 
o ce qu i n ert mie deboneire 
et dist   a las ie sui honnie 
si mon pere set ma folie 
bien sei que cil gars li dira 
et mon pere me honnira 
quant la parole aura oie  
li cheualier li dist   amie 
teisiez bon conseil i metrai 
de cest euure m entremetrai  
li cheualiers plein de malice 
li enfant qui esteit geune et nice 
trest loing de gent a une part 
com cil qui ert plein de mal art 
tant le decut le fel peruers 
que il le fist couchier enuers 
et li dist que les ialz cloist 
et cil dou tout li obeist 
qui de mal ne se gardoit mie 
puis li fist le fel tel boidie 
la bouche ouurir la langue treire 
come traitre deputaire 
si li trencha par felonnie 
de la langue une grant partie 
que iames parler ne peust 
si de dieu uertu n i eust 
a dieu pleiseit ceste auenture 
ainsint comme dist l escriture 
de l auougle nés sans ueue 
que la de fust ueue 
la parole ot einsint perdue 
li enfent et la langue mue 
et quant ensi fu 
tout droit a chartres s en foi 
la demora de corrouz plein 
et huis en huis querant son pein 
comme poure et comme orphelin 
de lange et chemise de lin 
n ert uestus se pourement non 
ne ne poeit dire son nom 
ne comment li ert auenu 
mes de sa langue ot retenu 
la partie qui fu trenchiee 
qu il moult auoit bien estoiee 
a cels la monstreit en espiart 
qui demandoient dom il iart 
et comment il estoit muet 
de chartres ne se remuet 
ains demorait nuit et ior 
a tous iorz i ot fet seior 
puisque dou perche fu meu 
de touz estoit ia queneu 
clers et boriois le quenoissoient 
qui moult uolentiers uolsissoient 
toute s auenture sauoir 
mes n en poet dire le uoir 
enpres la pasque au tiers ior 
l enfant n i fit plus de seior 
qu a l iglise orer n alast 
ia soit ce que pas ne parlast 
deuant l autel s agenoilla 
de lermes sa face moilla 
dou cuer auoit contriction 
et en orer deuocion 
le boen pense au cuer pleisoit 
mes la langue si se tesoit 
la douce dame de pitie 
li demostra grant amitie 
car la parole li rendi 
l enfant endeus les meins tendi 
la bouche ouuri a dieu loer 
et a sa mere saluer 
et parla en telle maniere 
qu il n auoit la langue entiere 
ce fut oeuure contre nature 
et uertu c est uerite pure 
qu i parla ausint droitement 
com s eut entier son estrument 
moult i ot de gent qui le uirent 
et parler droitement l oirent 
pelerin et gent de la uile 
qui bien sorent que n ert pas guille 
car entr aus l auoient ueu 
par lonc tens et bien queneu 
quant ce miracle fut seus 
le pueple fu touz esmeus 
de la cite tuit acorurent 
et tuit cil qui l enfant conurent 
de ioie et de pitie plorerent 
la douce dame mercierent 
por qui dieu en l enfant oura 
que sa parole recoura 
entour l enfant ot moult grant presse 
chacun le porsuit et empresse 
len le prist et en haut leua 
por la presse qui le greua 
si fu porté dehors le cuer 
et mis sus un degre despuer 
ne sei de chesne ou de pin 
pres de la chasse seint lebin 
les le tronc ou len met a l euure 
oés com damedex bien oeuure 
l enfant a l euure en haut cria 
les gens a offrir enuia 
et tuit cil qui crier l oirent 
plus en offrirent 
ainsi fu l enfant une piece 
que il li failleit une piece 
de la langue et parleit bien droit 
contre reison et contre droit 
le ior de pentecoste empres 
qui de la paque est assez pres 
la douce dame debonneire 
qui uoloit la chose parfeire 
crut le miracle et eclardi 
qu elle auoit fet le mardi 
d empres la paque en cel enfant 
si com oi auez deuant 
et en celle meismes iglise 
uoians tuit cil qui au seruise 
estoient cel ior assemblé 
fist le miracle estre doublé 
a icel ior et a celle eure 
que li seinz esperis desore 
ses doze apostres enuoia 
li haus peres qui nos cria 
en langues de feu embrasees 
et leur langues renouuelees 
fist parler en noueax langages 
por aler en terres sauuages 
preescher son non et sa gloire 
en la semblence et en memoire 
dou fet que fist a ses apostres 
li haus rois touspoissans qui nostres 
criator est et nostre pere 
fist par l essaucement sa mere 
que la langue a l effant trenchiee 
en celui ior rentheringnee 
fu de char nouelle et entiere 
en tel point et telle maniere 
com elle auoit onques esté 
ce fit le roy de maieste 
por se qu en la foi plus fors saient 
cil qui en ses grans uertux craient 
et li autre tuit par contraire 
qui ne uoailent prisier ne craire 
dieu ne miracle qu il uoiaient 
honte et confusion en aient 
si com sont iuif et erege 
qui en faucete ont leur siege 
dieu ne ne sa poissance 
si morrunt en leur mescreance 
a l enfant dom uos ei conté 
fist chacun seruise et bonte 
en l enneur dieu l ennora 
a chartres dou tout demora 
ou il ot aquis grant renon 
en liure ne truis pas son non 
mes i oi dire a tel qui l ot 
ueu qu il auoit non guillot 
a tous reconta s auenture 
si comme el est en escripture 
puisque cest fet fu auenu 
miracles souent et menu 
fist la haute dame en s iglise 
si com li liures le deuise 
les sors oir les mux parler 
les orz uoair les tors aler 
fist la dame par sa bonte 
et fist de meinte enfermete 
les enfers uoianz tous guerir 
s iglise uoloit seignorir 
ainsi la dame seignorie 
car a tous ceuls donnoit aie 
qui la requeroient a chartres 
et li prisonnier qui es chartres 
estoient lié et enclous 
derompaient et fers et clous 
quant la haute dame apeloient 
a s iglise a chartres portaient 
chaennes de fer depecees 
enniaus rompus brisees 
s es offraient por aprison 
qu eschapé erent de prison 
des miracles la renommee 
par le pais par la contree 
fut de meintenant espandue 
et par loingtiens leus seue 
lors uindrent gens de totes pars 
qui en charrestes et en chars 
grans dons a l iglise aportaient 
qui a l euure mestier auoient 
froment aportoient li un 
li autre aueine orge et li un 
fer et plon estret de minieres 
et metal de toutes manieres 
li autre uins blans et uermaus 
li autre enneaus d or et fermaus 
d autre part reuenoient gent 
qui offroient ioieaus d argent 
hennas coupes uessellemente 
et len metoit tretout en uente 
de tout ce trait len a deniers 
qu i departoient aus ouuriers 
dom il auoient grant plente 
et ouroient de uolente 
car il auoient bonne poie 
dieu lor auoit ouuert la uoie 
ou il estoient auoié 
et chascun ior estoient poié 
tant y uenoit de pelerins 
et par uoies et par chemins 
que c estoit une grand merueille 
chacune nuit fesoient ueille 
et en auoit tant en l iglise 
qu il n i poaient en nulle guise 
eins conuenoit qu il en geust 
et au souper se repeust 
ou cloistre la greigneur partie 
chacune place ert toute emplie 
de pelerins de pelerines 
si que li clerc qui a matines 
de nuit a l iglise uenoient 
entrer ou cloitre ne poaient 
de tot entor la region 
uenoient a procession 
les prouoires parroissiaux 
et amenoient grans tropeaux 
o eus de leur parrossiens 
genures ensemble et anciens 
de nuiz a chartres demoraient 
ou cloistre et ou monstier ueillaient 
tretuit li clerc et li prouoire 
en l enneur dieu et en memoire 
de la haute dame ennoree 
chantoient o uois esleuee 
loanges de dieu enterignes 
antiennes et psalmes et hymgnes 
mes sus tot ce que uos dion 
acraissoit leur deuocion 
et les fesoit plus fors creanz 
que tote ior leur ialz 
miracles espers auenoient 
que deuant els souent 
que dieu por sa mere essaucier 
et por s iglise auancier 
fesoit li rois qui uit et regne 
et sans fin durera son reigne 

encore ne me uoill pas teire 
de raconter et de retreire 
les autres oeures merueillables 
que dieu li peres esperitables 
li rois poissans li glorieus 
fist a chartres et en meint leus 
por sa douce mere essaucier 
et por sa besoigne auancier 
de s iglise de chartres feire 
yglise de si haut affeire 
ne fust ia feite si briement 
si bien si biau si noblement 
se l oeure qui ert commenciee 
ne fust de par dieu auanciee 
ia ne fust feite n acheuee 
se dex par uertu demontree 
n i meist cure il meissmes 
par ses haus miracles seintismes 
dom ou liure troué en ai 
qui auint cel tens a prunai 
a un leu qui est en chartain 
n est de chartres gueires lointain 
en icelle nouellete 
que miracles orent esté 
en l iglise de chartres ueu 
icil que i ai amenteu 
auint par la uertu deuine 
qu a prunei ert une mechine 
qui ert asses genure d aage 
si ert ia par mariage 
o un home par compaignie 
esprise estoit de maladie 
qui la tenoit et soir et mein 
si que ne de pie ni de mein 
ne poeit feire nul office 
de pies de talon ne d espice 
ne poeit aler ne uenir 
au meins riens prendre ne tenir 
c ert maladie merueilleuse 
et trop uileinne et trop greueuse 
un an et plus auoit esté 
en celle grieue enfermete 
poure ert si ne poeit soffire 
a querre aide ne medicine 
car au mires forment ennuie 
quant len les requiert o mein uuie 
qu il entendent toz iors a prendre 
et el ne lor auoit que tendre 
ne qu enuoier ne que donner 
a ce ne poet foisonner 
au lit ot geu longuement 
en langueur et en grant torment 
tantc un an et plus fu passé 
tuit si membre furent quassé 
de feire si longue gesine 
trouuer ne poeit medicine 
en home ne conseil n aie 
de guerir de sa maladie 
lors ot en son cuer remenbrance 
que son espoir et sa fiance 
metroit en la haute raine 
qui touz les enfers medicine 
qui apellent de cuer uerai 
qui de toz rois porta le roi 
qui est pucelle pure et monde 
celle pria puisque le monde 
l auoit despite et enhaie 
que elle ne l oubliast mie 
einz regardast s umble boiasse 
qui tant estoit dolente et lasse 
esgaree et desconseilliee 
de grieue enfermete liee 
que por le son chier filz priast 
que de ce mal la desliast 
ou a la mort tost la liurast 
quant el ot fete sa priere 
la dame s umble 
qui auoit en le s esperance 
ne mist mie en oubliance 
la glorieuse dame chiere 
son pleint recut o liee chiere 
car une nuit einsint auint 
qu au let a la mescine uint 
la dame qui de grace est pleinne 
li dist   si tu uiauz estre seinne 
ge te uoill dire et enorter 
qu a chartres te faces porter 
a m iglise sans demorance 
car se tu as ferme creance 
illeques receuras sancte 
don ton cuer est entalenté  
la meschine moult s esioi 
quant la seinte promesse oi 
quant il fu ior si apela 
son mari et li reuela 
la chouse qui ert auenue 
com la haute dame ot ueue 
qui li dist que seine seroit 
se a chartres la requeroit 
quant si sires oi la nouelle 
moult la tint a bone et belle 
et moult li sit et moult li plot 
si procura plus tout qu i pot 
por la sante de s espousee 
qu elle fust a chartres portee 
ce fut un ior de samadi 
que la fame don ge uos di 
uint a chartres quant fu uenue 
lez l iglise fu descendue 
cil qui l amenerent la pristrent 
entre leur bras et si la mistrent 
droit deuant l autel notre dame 
illec se iut la poure fame 
et fist sa supplicacion 
o foi et o deuocion 
requist la dame glorieuse 
qu el la feist liee et ioieuse 
et le et tretoz ses amis 
de ce qu el li auoit promis 
la haute dame piteable 
sa promesse fist bien estable 
car la fame en sante remist 
einsi com elle li promist 
toz lez membres li fist si seins 
qu el s eida des piez et des meins 
seur ses piez s estut toute droite 
ne fu ne corbe ne contreite 
des meins fu garie et seine 
que por feire toute oeure humeine 
toute l enfermete cessa 
et la fame dou tout lessa 
si que nul signe n i remeint 
d enfermete ce uirent meint 
cil meissmes qui fist le liure 
la uit dou mal toute deliure 
ce dit et que a le palla 
et sot coment la chouse ala 
et en aprist tretout le uoir 
par cels qui le durent sauoir 
par la fame premierement 
et par ses uoisins ensement 
qui a chartres l auoient menee 
toute la uerite prouee 
en enquist bien deligeament 
et sot le uoir certeinement 
si com deuant oi l aués 
la haute dame ce sauez 
sans se mouuoir de sa maison 
eust bien donné garison 
a la fame s elle uossist 
mes einsint li plot et li sist 
a chartres uenist sante querre 
si que pres et loing par la terre 
fust le miracle espert seu 
et que l aport en fust creu 
car tous cil qui sorent et uirent 
le miracle plus s enhatirent 
a porter quantque ert mestier 
a fere l oeure et le monstier 
par ce miracle et par autex 
furent fez pillers et autex 
fundemens uostes et mesieres 
et oeures de meintes manieres 
et toute l iglise acheuee 
dom la uirge est dame nommee 
la fame fu ioieuse et liee 
quant se senti seine et hetiee 
car la sante l ala hatant 
seur ses deus piez fu en estant 
au ciel en haut ses meins tendi 
a dieu grez et graces rendi 
et a sa mere glorieuse 
par cui el ert seine et ioieuse 
tuit cil qui ce miracle uirent 
de la merueille s esbahirent 
et tretuit de ioie plorerent 
et dieu et sa mere loerent 
de leur grace et de leur aie 
la fame quant el fu garie 
a chartres plus ne seiorna 
en son pais s en retorna 
loant dieu le haut roi celestre 
et la uirge dom il uoult nestre 
la haute raine ennoree 
qui bien s ert uers cele aquitee 
de ce que li auoit promis 
si com g ei en mon liure mis 

ou liure lui ce m a semblé 
un fet qui auint a chamble 
une uile qui est l esuesque 
iames ne cuit que nus hom uesque 
qui nul miracle plus biau uoie 
et por ce ueu ge que len l oie 
car il fet moult bien a creire 
si n ou uoil pas celer ne tere 
car bien doit estre en remembrance 
sans fere longue deleiance 
le uos raconterai briement 
en icel tens communement 
qu a chartres la uertu deuine 
qui la uierge essaucier aime 
fesoit ces miracles seintismes 
auint ce miracle meismes 
que uous orrés conter et dire 
a chamble dom l esuesque est sire 
une fame ot en celle uille 
qui auoit une soe fille 
petit enfant qui alestoit 
et en bercuel gesant estoit 
de cele fame auint einsi 
que hors de sa meson essi 
por aler en un sien afere 
qu el alloit ou auoit a fere 
si ne cuida guieres tarder 
son anfant lessa a garder 
a une garce genure et nice 
qu il n i auoit autre norrice 
l anfant ou bers breist et cria 
a la garce moult ennoia 
quant el oi crier et breire 
que ne la poet fere teire 
n el ne la poet apaier 
ne por huer ne por bercier 
lors regarda la garce a terre 
si uit une piece d un ueirre 
qui auoit esté despecié 
quant l anfant ot asses bercié 
qui auoit crié moult grant piece 
et uncore criot la piece 
dou ueirre ala la garce prendre 
l anfant y uoloit feire entendre 
por lui soulacier et deduire 
quant le uoirre uerroit reluire 
si que de breire se tardast 
quant le uoirre cler regardast 
plus cuidoit l anfant soulacier 
par le uoirre que par bercier 
si que par le uoirre lessast 
son pleur et de breire cessast 
la garce einsint le uoirre prist 
a l enfant en la mein le mist 
l enfant tint le uoirre en sa mein 
ainsint con ce fust char ou pein 
mist le uoirre dedens sa bouche 
com enfant qui cele part touche 
quantqu il tient par 
ainsint li enfes par anfance 
le uoirre en sa boiche bouta 
et mein et uoirre tretout a 
l enfant mis en sa bouche ensemble 
le uoirre qui glace resemble 
et esclingdant souef et plein 
li escoulouria de la mein 
si li coula en la gorgete 
qui ert estrete et petiteste 
la gorge ert petite et estreite 
l enfanconneite en fu destreite 
formant et plus la molesta 
quant le uoirre s i aresta 
estoupés fu si esperiz 
comme se l enfant fust periz 
il n en issoit ne fun n aleine 
ne ne se mouuoit ners ne uoine 
les elz ot clous la bouche mue 
et la couleur dou uis perdue 
bien paroit au signe de hors 
qu i n auoit point de uie ou cors 
la garce qui la dut garder 
commenca ce a esgarder 
a la bouche li prist a corre 
qu aider li cuidoit et secorre 
quant aidier li ot failli 
de paour toute tressailli 
que commenca grant duel a feire 
a plorer a crier a breire 
si haut que li uoisin l oirent 
qui au cri effraé 
et corrurent a la criee 
et la mere toute effraee 
cui de poor tremblent li membre 
quant de sa fille se remenbre 
que lessie ot comme musarde 
a la nice garce en garde 
y acorut hatiuement 
plorant et criant hautement 
  dame de chartres mon enfant 
qu en meson lessie uos comant 
uirge pucelle pure et neite 
a uos comman ge ma fillete 
douce dame sainte marie  
einsint dolente einsi marrie 
entra la fame en son ostel 
ou berz troua son enfant tel 
comme par deuant uos deuis 
sanc ne couleur n auoit ou uis 
riens ne sentoit ne n alenoit 
la boche et les iauz clos tenoit 
comme chose qui est perie 
et la mere qui breit et crie 
et ses cheueux ront et descire 
son uis esgratine et empire 
a sa fille entre ses bras prise 
et aqueult sa uoie a l iglise 
de chartres celle o l esperance 
o la foi et o la creance 
qu el auoit deuant conceue 
quant par le fu amenteue 
la dame de chartres sentisme 
o celle fiance meisme 
qu el auoit en la haute dame 
s esmust de sa meson la fame 
uers chartres ou son ot mis 
mes ses uoisins et ses amis 
entor le s asemblent et uienent 
et par paroles la detienent 
et la blasment et la chatient 
et par chatiement li dient 
  ou ueulz aler folle chaitiue 
bien uoiz ta fille n est pas uiue 
autre conseill n i a mestier 
fete la au motier 
et enpres la messe enterrer 
ne te uaudroit rien ton errer 
croi nous et si ne t esmue pas 
car tu gasteroies tes pas 
fei a ton enfant sepulture 
et soeffre en pes cest auenture  
celle desdist quantqu il li dient 
et dist que por neient la prient 
car riens ne uaut l en prier 
tout meintenant sans deleier 
s est uers chartres acheminee 
criant comme desesperee 
  dame de chartres debonaire 
desus uos met tout mon afeire 
dame a mon cri entendés 
et ma fillete me rendés  
la fame einsint son duel menoit 
et toz iors son chemin tenoit 
entalentee en son corage 
de fere son pelerinage 
si comme el erroit si auint 
que son enfant qu en ses bras tint 
qui a uerite estoit mort 
gita parmi la boche un gort 
de sanc qui dou cors li eissi 
et puis li segont autresi 
qui fu plus fort que li primiers 
car li gors de sanc darreniers 
lanca hors la piece de uoirre 
de la gorge a l enfant a terre 
la mere uit son anfant uiure 
quant il dou uoirre fu deliure 
et la bouche et les eulz ourir 
et le uis de couleur courir 
s elle ot ioie nus n ou demant 
la mere dieu uet reclamant 
  dame de chartres ennoree 
dame uos soiés aouree 
qui m aués telle bonte feite 
que rendu m aués ma filleite 
qu auoie par pechie perdue 
a chartres uois ou sui meue 
mon enfant uos presentarei 
et illuec uos aourerei 
et rendre graces et seruise  
la uoie qu el auoit enprise 
o plor o douleur o tristesce 
parfist o ioie et o leesce 
a son enfant se deporta 
la piece dou uoire porta 
o sei a chartres a l iglise 
sur l autel a s offrande mise 
a nostre dame son enfant 
presenta hetié et uiuant 
qui sanz uie ot esté grant piece 
et dou uoirre monstra la piece 
a pluseurs qui n ert pas petite 
si com la uerte truis escrite 
par celui qui escrit cest conte 
qui ou latin dou liure conte 
qu il uit la fame et l enfant sein 
et le uoirre tint en sa mein 
ie ne conte chouse d auuoirre 
car il dist c oncore est li uoirre 
en l iglise a chartres gardé 
que cest miracle de par de 
soit meulz remenbré et seu 
et de ceus qui l orrunt creu 
foi est haute chouse et nobile 
si com tesmoigne l esuangile 
foi hautement esploite et oeure 
si com il apert en cest oeure 
car foi en celle fame oura 
par sa foi l enfant recoura 
quant nostre dame ot merciee 
et de son ueu fu aquitee 
a chamble s en retorna liee 
o sa fille seine et hetiee 

ge ne uoill mie me recreire 
des miracles qui font a creire 
que ge la uerite n en die 
que dieu fit por sa chiere amie 
la douce mere glorieuse 
ge ne trauail pas en oesuese 
se ge faz chouse qui apere 
a l enneur de dieu et de sa mere 
quant il m en ont le sen presté 
drois est que ie soie apresté 
a leur seintes oeures descrire 
quant d ouurer me donnent matire 
bien uoil que il m i truissent prest 
en ce tens auint a seint prest 
auenture d autre maniere 
c une fame qui ert teissiere 
en cele uile que g ei dite 
auoit une fille petite 
quant la mere en son ouroer 
teissoit l enfant s ala ioer 
si comme a coutume l auoit 
ne la mere mot ne sauoit 
qui entendoit sa teille a teistre 
n auoit pas ueu sa fille eistre 
de sa meson dom ert eissue 
la garce fu enmy la rue 
par la uille s ala ioant 
entor l eiue ala rouant 
d uns fousses grant et parfons 
estoit plein d amont dusqu an fons 
l enfantet ou fousse chai 
dom a sa mere meschai 
car sa filleite fu neiee 
ne ceste auenture naiee 
ne poet pas n estre teue 
car une fame de la rue 
delez la fousse tint sa uoie 
se pres qu il estut qu elle uoie 
l auenture et aperceiue 
l enfant uit enfondree en l eiue 
qui n en paroit forsque seul tant 
la robe qui aloit flotant 
la fame fu enpoentee 
comme fame s est escriee 
qui est toz iors de crier preste 
grant noise fist et grand moleste 
ses uoisines huche et escrie 
et tous ses uoisins que aie 
et secors li uienent tout feire 
a un enfant de l eiue treire 
qu a troué ou fousse cheu 
tuit li uoisin sunt esmeu 
et corent au cri tuit a orne 
neis la mere triste et morne 
pale esbahie et esperdue 
i est o les autres courue 
et ia pensoit en son courage 
son grant ennui son grant dommage 
criant aloit o uois hauteine 
  dame de chartres souuereine 
qui les besoigneus regardez 
dame ma fille me gardez 
uirge pucelle neste et pure 
ma fille met en uostre cure 
dame de chartres entendez 
mon cri mon enfant me rendez  
einsint crieit por sa fillete 
qui de l eiue estoit ia treite 
tele comme chouse naiee 
tant auoit de l eiue engorgiee 
esteinz estoient ses esperis 
et l alennissement peris 
qu el n espiroit ne n alenoit 
la boche et les eulz clos tenoit 
pale ot le uis et sans coulor 
la mere qui ert en doulour 
et toutes uoies auoit fiance 
en nostre dame et esperance 
por ce que l auoit appellee 
et sa fille a le commandee 
en ses bras sa fille a seisie 
a la dame en qui el se fie 
a chartres acoilli sa uoie 
tretout son uignez la conuoie 
uers chartres li font compaignie 
et si ne cuidoient il mie 
que sa fille mes recourast 
se dex par uirtu n i ourast 
la mere triste et irascue 
plorant a chartres est uenue 
son deul feisant entre en l iglise 
sa fille a deuant l autel mise 
qui en uerite ert sans uie 
la haute dame en plorant prie 
que sa fille uiue li rende 
la douce dame glorieuse 
la mere qui ert angoisseuse 
regarda piteiablement 
et oi debonneirement 
son pleint son plor et ses prieres 
qu il auint ne demora guieres 
que li enfes qui estoit mort 
mist hors par la bouche a grant gort 
l eiue qui ert ou corps entree 
dom el auoit pris tel uentree 
qu a pou le uentre ne creua 
mes par miracle s esseua 
que l eiue s en eissi tretoute 
si qu ou uentre n en remest goute 
dex la fame einssi regarda 
qui guieres enpres ne tarda 
qu a sa fille la pucellete 
furent ouuerz eulx et boucheite 
car li esperiz repera 
qui tout ses menbres espira 
la mere fut 
qui deuant estoit courrouciee 
quant sa fille reuint en uie 
a ma dame seinte marie 
dame de chartres renommee 
qui sa fille ot resuscitee 
rendi graces o liee chiere 
a seint prest s en ala arriere 
sa fille seine en remena 
que dex de sa grace estrena 

un autre miracle esproué 
ai dedenz le liure troué 
que g ei leu et reueschié 
a bleue auint en l esuechie 
dou mans si com le dit la leitre 
por ce le uoill en roumans mestre 
que bien fet a amenteuoir 
car il est tout estroit de uoir 
en celle uille qu ei nommee 
qui bleue est par non apellee 
une fame illuec habitot 
qui un filz genure et petit ot 
de petit estoit asses 
qu il n auoit pas quatre ans passés 
un ior auint si com lison 
que son filz seul en sa meson 
lessa la mere et ala hors 
qu en la uille ot a fere lors 
et quant el ot fet son afeire 
meintenant se mist au repeire 
par la riue d une riuiere 
raloit en sa meson arriere 
illuec s areta un petit 
en l eiue regarda et uit 
drapiaus qui arrestés estoient 
et par desus l eiue flotaient 
un baston que tenoit tendi 
en l eiue et si entendi 
a ce qu a soi peust atreire 
les drapiaus mes n ou pot pas fere 
tant seust son bras esteser 
car les drapiaus senti peser 
si que par soi n es pot mouoir 
merueilla soi que pot auoir 
entre ses dras estapissant 
par quoi li drap erent pesant 
gens apela qui li aiderent 
les drapiaus arriere bouterent 
quant a la riue furent tret 
la fame a leisir et a treit 
desuelopa touz les drapiaus 
qui ansint comme en tropiaus 
erent ensemble amoncelé 
regarda qu ert dedenz celé 
le uoult quenut de son enfant 
qu elle ot lessié sein et uiuant 
or l a troué mort et naié 
dom el a le cuer esmaié 
qu el ne set par quel 
li est sorse certe pesance 
l enfant plus et plus auisa 
que requeneu au uis a 
et quant a son filz l encercha 
grant douleur le cuer l en percha 
l angoisse la point dusqu a l ame 
lors li remenbre de la dame 
qui a chartres uertus fesoit 
si com a son chier filz pleisoit 
dom grant estoit la renommee 
ou pais et en la contree 
a icelle dame cria 
merci et o pleur la pria 
que son enfant uif li rendist 
et ouesques uoa et dist 
que tant ne quant ne seiorroit 
ne uers sa meson ne corroit 
deuantqu a chartres en s iglise 
la haute dame eust requise 
ainsi la fame se uoa 
a la douce dame uoa 
plus de pitie qu eiue en fonteine 
la dame qui de grace est pleine 
et de misericorde mere 
l angoise et la douleur enmere 
que de son filz la mere auoit 
qui dusques ou cuer la greuoit 
li fist alegier par sa grace 
car li enfes enmi la place 
rendi parmi la boche hors 
l eiue qui li estoit ou cors 
qui entree ert par tele enpeinte 
que l ame li ert esteinte 
l eiue issi hors a grant ruisiau 
que point n en remeint ou uessiau 
dou uentre mes tretout uoida 
car nostre dame li aida 
qui ot de la mere pitie 
et li fist si grant amitie 
et doucement la uisita 
que l enfant mort resuscita 
si qu ensenble sante et uie 
mult fu la mere resioie 
quant il uit le miracle espert 
por le ueu qu el auoit offert 
acomplir se mist a la uoie 
portant o soi son filz a ioie 
droit uers chartres s achemina 
onques ior d errer ne fina 
dusqu a chartres la cite uint 
le miracle qui li auint 
de son filz a par tout conté 
graces rendi de la bonte 
a la haute dame en s iglise 
puis se rest a la uoie mise 
portant son filz sein et hetié 
si a tant d errer esploitié 
qu a son otel est retornee 
loant la uirge coronee 

la dame qu en a chartres prie 
dom tot bien uient et toute aie 
qui de toute ennor est doctrine 
et de cortaisie corine 
me donne cortoise matire 
d un suen miracle cortois dire 
que la dame fist a berchieres 
une de ses uiles qu a chieres 
celle uille ot bien en chierte 
quant son poeir et sa fierte 
i monstra comme poissant dame 
en celle uille ot une fame 
qui auoit deus filles petites 
mes l une de ces filles distes 
gesoit en un bers petiteste 
et l autre estoit auques grandeste 
la mere en la garde a l einee 
leissa la genure enmaillolee 
a garder et elessa 
l enfant et l ostel li lessa 
a aler hors en sa besoigne 
un poi de la uille s esloigne 
s ot leissiez ses anfans andeus 
estes uous uns hom trop hideus 
trop lez et trop espoentable 
croire deuez que c ert deable 
qui en forme d ome s ert mis 
comme home s en uint l ennemis 
deuant les anfans en l otel 
mes onques nus hom ne fu tel 
ne ne fu de tele estature 
car trop ert grant a desmesure 
dou uoult et des cheueus horrible 
ne poiz que len trible 
n est si noir com il ot le uis 
segont l escrit le uous deuis 
qu il ot les dens noires ytans 
que le uis et longues et grans 
pleins ert de grant horriblete 
pres des anfans s est arreté 
et quant le uit la garce einznee 
durement fu espoentee 
de poor s en ala criant 
loing de la meson hors fuiant 
car la poor tant l enpressa 
que meson et enfant lessa 
et fist son duel enmi la rue 
este uous la mere uenue 
droit uers son ostel acorant 
en sa uoie troua plorant 
sa fille et mult esbahie 
et trenblant et espouentie 
enquist li et l areisona 
por quoi seule sa meson a 
et sa petite seur lessiee 
celle qui tint chiere beissiee 
l auenture li reconta 
la mere moult s espoenta 
dom dist et fu effraee 
uers l otel uest criant   ahee 
dame de chartres sauués moi 
ma fillete dom ge m esmoi 
dame a uos la commant et ueu 
et uos promet que de mon ueu 
m aquiterai tost sanz demoure 
qu a chartres ou len uos aeure 
uos porterei en uostre eglise 
ma fille se d estre maumise 
la gardez que sauue la truise  
en tel duel et en tel angoisse 
entra la fame en sa meson 
dedens troua moult grant arson 
de feu qu il mal ot espletié 
dou bers fu arse la moitie 
ou sa fille estoit couchiee 
mes dou feu n ert point atouchiee 
tout ert ars l estrein dou berceul 
et li drap ars et li linceul 
que l enfant ot entor ses naches 
mes d arsure signes ne taches 
ou cors de l enfant ne parurent 
l estrein et li drapel ars furent 
mes onques le feu ne pot prendre 
a la char qui est mole et tendre 
car la dame l auoit gardee 
a cui elle estoit commandee 
a cui la mere la uoa 
li feu entor l enfant troua 
et quant a la char aprocha 
si esteint que ne la toucha 
ci ot miracle apertement 
ia mostra cortoisement 
la dame sa grant 
sa poissance sa seignorie 
quant ceste auenture ot ueu 
la mere grant ioie a eu 
quant sa fille a trouee seine 
sans querre terme ne essoine 
uers chartres se mist a la uoie 
et asses de gens la conuoie 
de ses uoisins de ses amis 
por fere ce qu auoit promis 
sa fille o tout le bers porta 
de qui sante se conforta 
a chartres a l iglise uint 
l auenture qui li auint 
conta a qui la uost entendre 
son ueu et sa promesse rendre 
ala a l autel simplement 
sa fille i offri humblement 
a la dame graces rendi 
qui l enfant du feu deffendi 
c onques sa char n i fu brulee 
et sauuement l ot deliuree 
des meins aus felon anemi 
li bers qui estoit ars demi 
lessa en l iglise en memoire 
dou miracle c est chouse uoire 
si com ou latin le retreit 
icil dom i ei le romanz treit 
qui tesmoigne en son liure et dit 
qu en l iglise de chartres uit 
le bers demi ars par meint ior 
a chartres ne fist plus seior 
la fame eins retorna arreres 
o sa compaignie a bercheres 

or conuient que ge m apareille 
c un miracle de grant merueille 
que la haute dame fit die 
cil miracle a seignorie 
seur les autres a dignite 
et por sa grant nobilete 
deust estre mis tout deuant 
mes ge uois tout l ordre seuant 
si comme ou liure est 
por ce l e ge si 
qu ou latin ai cest ordre pris 
si n en doi pas estre repris 
en cel tens que g ei deuant dit 
que uenoient grant et petit 
a chartres en pelerinage 
que len feisoit le mestre estage 
a la dame et sa mestre iglise 
et offrendes de meinte guise 
i portoit chacun et grant don 
le pueple de chetiaulandon 
ou terrouer de gatinais 
homes et fames demenais 
pouures et riches s asemblerent 
et tuit ensemble s acorderent 
comme gens pleins de charite 
et par sarmons amoneté 
c un char de froment chargeroient 
qu a chartres tot chargié meinroient 
a aide a l iglise feire 
au char se pristrent tuit a treire 
tant treirent et leur uoie tindrent 
qu en l euesche de chartres uindrent 
a une uile ou aisié furent 
celle nuit i iurent 
pluseurs ot de cels qui traioient 
que por ce que por uoir craioient 
estre a chartres a l endemein 
ne se garnirent pas de pein 
ne de point d autre garison 
ce soir ne firent garnison 
ne de pein ne d autre uitaille 
por ce qu il quidoient sans faille 
l endemein a chartres uenir 
ne uoudrent chouse retenir 
que l endemein eust mestier 
dom plus les estut dehetier 
autres i ot de porueance 
qui estoient en grant doutance 
qu il n i pensent pas a ateindre 
car celle iornee estoit greindre 
entr eus ne cuidoient asses 
et ill estoient moult lassés 
et moult greué et trauaillié 
dou garnir furent eueillié 
pein acheterent et uiande 
tel com necessite commande 
einsi ne furent pas commun 
car desgarni furent li un 
tretoute la greigneur partie 
et l autre part si fu garnie 
l endemein matin se leuerent 
au cordes dou char atachierent 
lor colliers et lor couls enz mistrent 
et si pristrent 
a tirer si trestrent forment 
grant ert la charge de froment 
si les conuint moult ahenner 
a trauaillier et a penner 
a grant suor et a grant peine 
uindrent ce iour a chantereine 
a une uille desgarnie 
il n i a pas leue et demie 
d ilec a chartres la cite 
mes las erent en uerite 
et estoit ia a l anuitant 
si ne porent aler qu itant 
en celi leu se herbergerent 
cil qui orent pein si mengerent 
et cil qui furent desgarni 
furent malement escharni 
car il orent fein et mesese 
n il ne trouerent rien qui plese 
ne que il puissent acheter 
geun les arrester 
si en ont moult grant duel eu 
de ce erent desporueu 
mes celle dame en qui seruise 
il erent par sa grant franchise 
les poruit bien et soudement 
li autre orent poruoiement 
par leur sen et par leur sauoir 
mes icist ce deuez sauoir 
par la grant debonneirete 
a la dame de maiete 
porueu et regardés furent 
homes en celle uille esturent 
qui peins en sas repouz estoient 
que cinq souls acheté auoient 
a garnison de leur mesnages 
cil home comme preus et sages 
et cortois et bien afeitié 
orent des pelerins pitie 
qu il uirent de fein baaller 
et leur cors griement trauaillier 
en la bosoigne a la pucelle 
qui de dieu fu mere et ancelle 
d une moult haute cortaisie 
de douceur de pitie garnie 
se pristrent lors a porpenser 
por guerir le pueple et tenser 
qui de uiande se demente 
qu il metroient leur pein en uente 
ne ia plus ne l enchererroient 
for tant comme acheté l auoient 
n en queroient que leur chatel 
le pein mistrent en uente a tel 
feur com il acheté l orent 
greignor bonte fere ne porent 
s autre foiz en dons leur donassent 
ia si grant gre n i gaaignassent 
le filz de la uerge ennoree 
qui la pitie et la penssee 
uit et quennut des 
et la fain des 
qui erent las et trauaillié 
uoult alegier par sa pitie 
et uoult par uertu demostree 
que sa mere fut ennoree 
et essauciee en tous leus 
miracle monstra merueilleus 
qui n est en coustume uenus 
onques si noble ne uit nus 
puis le tens que dex en terre ert 
o ses deciples qu ou desert 
par sa uertu mouteplia 
les cinq peins et en apoia 
et saoula de genz cinq mille 
si com len treuue en l iuangille 
miracle demonstrance 
monstra dex par sa grant poissance 
a l enneur de sa douce mere 
quar es sacz fist le pein 
que tuit en furent apaié 
tant fu le pein mouteplaié 
par la uertu dou roi celestre 
qu il suffist au pueple repeitre 
qui grant besoig en ot eu 
tuit furent dou pein repeu 
comme s i uenist a corbeilles 
li uendeor orent merueilles 
ou il poaient ce pein prendre 
car il ne finaient de uendre 
pein et de deniers receuoir 
et que il seussent le uoir 
dou numbre les deniers conterent 
entor quarente souls trouerent 
qu il orent du pein receu 
et ont en leur sas pein ueu 
autant come auoient deuant 
lor furent il aperceuant 
que c ert miracle ausint espert 
comme dex ot fet ou desert 
a tot le pueple ont raconté 
cest miracle ceste bonte 
que la mere dieu leur ot feite 
qui en meint leu fu puis retreite 
dou miracle tuit s esioirent 
a ihesu crist graces rendirent 
qui toz biens donne largement 
et a sa mere ensement 
qui son chier filz tant ot prié 
que par lui furent auoié 
li pelerin a l endemein 
repristrent leur oeure bien mein 
et leur besoigne si parfirent 
que ble et autres dons offrirent 
a chartres a l iglise fere 
et puis se mistrent au repeire 
par cest feit poez tuit sauoir 
et le deués tenir a uoir 
que la haute dame plus aime 
l iglise dom dame se cleimme 
qu autres qu len puisse trouuer 
par cest fet le poez prouer 
quant au bienfeteurs de s eglise 
monstra amor de tele guise 
que son filz por eulz tant pria 
que les peins leur mouteplia 
et fist miracles por s ennor 
telx com au tens ancionnor 
or sachiés donc certeinement 
que la dame especialement 
aimme mes ce n est pas des contes 
l iglise de chartres sur toutes 

ne uoill pas mestre en oubliance 
un autre fet d autel samblance 
que g e troué ou liure escrit 
que nostre sire ihesu crist 
por sa douce mere ennorer 
et de chartres l iglise ourer 
fist en icelui tens meismes 
dom ci par deuant uos deismes 
en icel tens en ce detaire 
cist fez qui pas ne feit a taire 
au pueple de peuiers auint 
un chatel qui trois meins de uint 
leues est de chartres loingtiens 
et est en l esuesche d oliens 
a l esuesque de son demaine 
de ce leu meeismes demoine 
totes les gens et clerc et lei 
si comme ou liure troué l ei 
dou feu de chartres sont espris 
de bonnes euures fere enpris 
a leur despens a leur efforz 
un char qui fu et granz et forz 
firent feire et ourer forment 
et le chargerent de froment 
qu a l ueure de chartres mener 
le uoloient et eus penner 
et trauailler en tel uaage 
por fere leur pelerinage 
au char treire tuit s atellerent 
tant le treitrent et le menerent 
et leur uoie a iornee tindrent 
qu o leur char pres dou puysat uindrent 
cil dou puysat grant et menu 
hommes et fames genure et chenu 
tuit de la uille hors 
si tout com les pelerins uirent 
et a l encontre leur alerent 
car uolentiers les esgarderent 
las les uirent et trauailliez 
si leur distrent   car nos bailliez 
ces colliers si uos aideron 
et por uos a ce char treiron 
dou chaable uos remuez 
de chaut et de trauaill suez 
si auez de repous metier 
et nos sommes frais et entier 
si treiron bien et uolentiers 
et alez endementiers 
un poi uos aleines reprendre 
si porrois en apres entendre 
a uostre besoigne parfere  
et cil reponent   cist afere 
mie ne uos otroieron 
par nous seus nostre char treiron 
einsi com nos l auon enpris 
ne uolon pas estre repris 
que por un petit d auantage 
perdein nostre pelerinage 
de uostre uos mercion  
cil uirent la deuocion 
des pellerins qui las estoient 
et leur aie refusoient 
a grant besoign qu il ont ueu 
de pitie en sont esmeu 
et dolent qu i sont escondit 
au pelerins de chief ont dit 
  seigneurs quant prendre ne daigniez 
nostre aie au meins preigniez 
un autre don par cortaisie 
un toniau de bon uin sus lie 
uos dorron por uos seis esteindre 
com uous ne uos osés pas pleindre 
mes au chaut qu aués le ueon 
cestui don pas ne uous neon  
font li pelerin   biau seignor 
dou uin nos saurons uos greignor 
gre uoir que de nul autre don  
cil dou puisat tout d un randon 
tantout au puisat s en corurent 
un toniau de bon uin eslurent 
s en treitrent a ioie et menerent 
et au pelerins le donnerent 
qui moult en sont esleescié 
le tonnel ont tantout percié 
deuant et detres et encoste 
et de s escherpe chascun oste 
son hennap de queque il fust 
d argent ou de madre ou de fust 
ou soit de uoirre ou soit de terre 
tel comme il l ot sans autre querre 
chascun son hennap defor treit 
souentes foiz et a grant treit 
dou uin qu il auoient tant chier 
burent por leur soif estanchier 
a grant ioie et grant leesce 
sans garder ordre ne richesce 
burent tretuit communement 
le uin qui leur sembloit pigment 
tant estoit cler et sauoré 
au bouire ont moult pou demoré 
le uin burent dusqu a la lie 
et de celle une grant partie 
dom il n erent pas ennoié 
et quant li tonneaus fu uoié 
li doisiz ou tonniau remistrent 
et les beneistrent 
de leur don et les mercierent 
a demmedeu les commanderent 
d eus se partirent a itant 
de treire leur char esploitant 
quant mis se furent a la uoie 
dex qui toz biens donne et enuoie 
mostra illec apertement 
biau miracle a l essaucement 
de sa douce mere marie 
cil dex qui tout a en baillie 
li rois poissanz de paradis 
qui cortois miracles iadis 
fist a la poure fame uueue 
si com en escrit ie le trueue 
un pou qu ot d uille et de farine 
donna la fame en la famine 
a elye le seint prophete 
goute d uille n en fu deffeite 
ne la farine descreue 
ce doit estre chose creue 
car dex son bien li foisonna 
por ce que por deu la donna 
la preude fame en dieu bien crut 
ce pou qu el ot point ne descrut 
ainz ot assez ce truis ou liure 
a le et a son enfant uiure 
li tonniaus uuiz rempli de uin 
de ce qu ot esté espuisié 
ne fu de rien amenuisié 
car de par dieu fu foisonné 
cil qui le uin orent donné 
cuidoient por uoir sans doute 
qu ou toniau n eust de uin goute 
uuit le cuidoient et legier 
trousser le uoudrent et chargier 
mes trop le sentirent peser 
ce pot moult a celui peser 
qui tous seuls porter le cuidoit 
tuit se merueillierent que doit 
qu ou tonnel a si pesant charge 
car la bouche qui estoit large 
dedens le tonniau regarderent 
plein et seurondant le trouerent 
de uin cler fort et odorable 
ce fu bien chose merueillable 
et miracle bien aparant 
le uin sentirent plus flarant 
soef que basme ne que rouse 
bien sorent que dex ceste chose 
ot fet par cels qui le char meinnent 
lors les rapellent et ateinent 
por retorner et por uoair 
comment dex set bien poruoair 
cels qui lui et sa mere seruent 
et quel loier il en deseruent 
li pelerin tornent arriere 
cil do puisat a liee chiere 
distrent   seigneurs ueez merueille 
si grant que onques sa paraille 
en uostre uie ne ueistes 
que dex a fet por uos merites 
por le uin que aués beu 
nouuiau uin est sors et creu 
mes ne crut pas en cep de uigne 
car dex qui toz biens fet a ligne 
le uin nous a dou ciel donné 
qu il n est par homme entonné 
dex l a par sa grace enuoié 
ou tonneau qu auiés uoié  
quant cil miracle espert uirent 
tuit ensemble grant ioie firent 
dex et sa mere mercierent 
dom seint uin treistrent et tasterent 
et burent non pas gloutement 
com orent fet premierement 
mes comme uin seintefié 
com se fussent communié 
ce uin sentirent darreniers 
mielleurs assez que le premiers 
la couleur uoient belle et clere 
n i troeuent pas sauor emmere 
mes douce et sauoree et sade 
dou seint uin n ert aucun malade 
quant le coull en orent passé 
furent gari et respassé 
de meinte grieue enfermete 
plus le beuoient por sante 
que por soif ne por glotonnie 
le pueple de peuiers mercie 
dieu et sa mere glorieuse 
qui por eus oeuure uertueuse 
apertement out demontree 
plus que deuant ont leur pensee 
en la douce dame seruir 
por sa grace meulz deseruir 
au char se pristrent derechief 
por leur besoigne treire a chief 
si com il l orent commenciee 
si ont tant leur uoie auanciee 
qu a chartres uindrent a grant ioie 
ce qui leur auint en la uoie 
conterent sanz aiouter fable 
par bon tesmoig et ueritable 
leur offrendes humblement firent 
a la dame graces redirent 
qui mere est a son criator 
puis firent a peuiers retor 

en ce meismes tens auint 
biau miracle qui de dieu uint 
et de sa mere debonaire 
por s iglise de chartres fere 
et por ce que ge sei de uoir 
le uos uoill ge fere a sauoir 
car ia par moi n ert chouse dite 
se ce n est uerite escrite 
ensiure uoill les escritures 
ge ne cont pas les auentures 
de gauuain ne de perceual 
cist fez au gens de boneual 
auint que ge uos uoill conter 
se il uos plest ia ecouter 
de bonneual uers chetiaudun 
les gens pristrent leur conseil d un 
leur char fere et si le firent 
de uiue chauz grans sas emplirent 
et desus leur char les trouserent 
a l oeure a chartres le menerent 
comme preuz et comme sene 
leur char porent atant mené 
qui des sas chaus estoit plein 
qu i enmi les chans furent plein 
de toutes uilles esloignié 
plus que ne leur fust besoignié 
quant piece orent biau tens eu 
enpres le biau tens ont ueu 
le tens troubler et ocurcir 
et l eir espoissier et nercir 
de neires nues et hideuses 
troubles espesses et plueuses 
si commenca si chargemment 
si fort et si espessement 
seur aus a uerser et plouoir 
qu il leur conuint par estouoir 
lessier collier char et chaable 
car tant ert la pluie chargable 
que tuit ensemble s enfoirent 
et la ou porent se tapirent 
comme esbahi et esperdu 
tout quiderent auoir perdu 
et char et quantque dedens ert 
enpres fu li ers descouuert 
si cessa et chai la pluie 
li biau tens qui pas ne m ennuie 
cil uiennent a leur char arriere 
le troeuent en tel maniere 
comme deuant lessié l auoient 
mes une grant merueille uoient 
que ge uos cont tretout por uoir 
trois foiz uirent le char mouuoir 
d un leu en autre sans touchier 
lors s en uont plus pres approchier 
si uoient une autre auenture 
les sas touz seins sans moilleure 
qu un fil d eiue n i fu cheu 
ne quel s onques n eust pleu 
dex qui tot puet le roi celestre 
qui daigna de la uirge nestre 
en tel maniere et en tel guise 
qu a l enfanter ne fu maumise 
garda les dons d estre maumis 
qui auoient esté promis 
a sa douce mere et uoez 
moilliés n i furent n enboez 
mes seins com s eussent esté 
au solleil tout le temps d este 
la tierce uertu a dex feite 
d une fame qui ert contreite 
passé auoit un an entier 
que par uoie ne par sentier 
n estoit uenue ne alee 
desus le char estoit troussee 
que aler ne pot ne uenir 
mais dex par sa mere y ouura 
car la contreite recouura 
sa force et si fu redreciee 
dom el fu moult eleesciee 
quant touz ces trois miracles uirent 
li pelerin moult s esioirent 
dieu et sa mere en mercierent 
leur besoigne paracheuerent 
o ioie et o deuocion 
quant orent leur oblacion 
feite a chartres et leur prieres 
si s en retornerent arrieres 

un autre fet uos uoill descrire 
mes ce n est pas de la matire 
ne de rolens ne de paris 
a paleiseul delez paris 
la noble et la reau cite 
auint le fet por uerite 
que ge uoy ci amenteu 
si ne doit pas estre teu 
non sera il se onques puis 
li sires de la uille un puis 
auoit dedens sa forteresce 
li puis ert de grant parfondesce 
et d amont dusqu au fons perré 
com se ce fust chemin ferré 
de pierres grouses et menues 
rondes et agues 
ert entor dusqu aual muré 
li sires uoult qu il fust curé 
fist fere a un bacheler 
guillaume se fist apeler 
quant li uallet ou puis estoit 
aual et il le nesteoit 
les pierres furent desiointes 
com s es fussent de meins empointes 
si que tot li puis desperra 
la matire se deserra 
aual chei l eure perrine 
cil qui oirent la ruine 
quiderent que ce fust tonnerre 
uers le puis corent moult grant erre 
enz regardent et ont ueu 
grant monceau de pierre cheu 
dom ill i ot moult grant plente 
bien quiderent qu acrauenté 
fust desouz le monciau de pierres 
cil qui estoit dou puis curierres 
qui ens naitoier le deuoit 
nus n ot le uallet ne ne uoit 
si quident por uoir qu i soit mort 
si crient tuit a grant effort 
  sachiez de uoir mort est guillaume 
s il eust hauberion et hiaume 
ne fust il de mort deffendu 
tant est dessus lui descendu 
grant monciau de pierre a un fes 
mestier est qu a dieu soit confes 
o contricion pure et uoire 
quer uoir a boche de prouoire 
ne porra il iames parler  
a uos la mere au bacheler 
pale esbahie et effraee 
qui ert uenue a la criee 
quant de son filz ot la nouelle 
la dame de chartres apelle 
son filz en sa garde comande 
et dit   dame en cui commande 
se mestent tuit li besoigneus 
mon filz en cest cas perilleus 
dame de chartres secorez 
qui en ce puis est demorés 
soz les pierres acouoitez 
dame de perill le gitez 
qu il ne soit perillés ne mort  
et li cheuallier de la mort 
au uallet si dolent estoit 
que nulle cure ne mestoit 
en son puis qui ert depecié 
plus ert dou uallet corrocié 
que de son domage demoine 
ouuriers feit quere a quelque poine 
et tost leur commande a ouurer 
au puis des pierres deliurer 
por le uallet hors dou puis treire 
li ouurier en ceste oeure fere 
que il feissent uolentiers 
mistrent trois iorz tretous entiers 
sans auoir guieres de seior 
et quant li ouurier au tiers ior 
orent tant en parfont ouuré 
quanques fu li puis deliuré 
si prez dou fonz sont descendu 
que le uallet ont entendu 
au parler et l ont escouté 
qui sous les pierres ert couté 
si en sont forment esbahi 
et dedenz lors sont esioi 
quant il uoient qu il n est pas mort 
la dame de chartres de mort 
l ot par sa pitie defendu 
qui de la mere ot entendu 
le cri et porté deuan de 
quant son filz li ot commandé 
et dou tout l ot mis en sa garde 
la douce dame qui regarde 
les besoigneus la regarda 
sous la ruine le garda 
et le sauua en tel maniere 
que au choair chei premiere 
une pierre bien grant et lee 
au le dou puis fu arrestee 
dusqu au uallet ne puet descendre 
et retint l autre pierre mendre 
que nulle au fonz n en descendi 
des menors pierres deffendi 
le uallet ou puis la grant pierre 
dou plat estoit non pas sor querre 
et porprenoit dom puis le le 
desous la grant pierre celé 
s estoit li uallez estapis 
com se fust couuert d un tapis 
c onques pierre uers lui ne uint 
einsint de par dieu li auint 
que il n i ot ne cop ne plaie 
sauoir poez que bien emplaie 
son seruise non pas ne pert 
cil qui dieu et sa mere sert 
quant la grant pierre fu leuee 
et hors dou puis treite et portee 
et li uallet fut amont treit 
a touz a conté et retreit 
que la dame de maiete 
par trois iors qu ot ou puis esté 
l ot conforté et soutenu 
que mal ne li fu auenu 
fein ne soif ne chaut ne freidure 
ne sus son cors n ot bleceure 
car nul cop n i pot receuoir 
dom len doit croire tot por uoir 
qu ouec lui estoit en aie 
la tres douce seinte marie 
qui le urai filz dieu enfanta 
qui de perill le garanta 
par trois iors fu ou puis sanz peine 
come ionas en la baleine 
car cil qui ionas senefie 
le filz de la uirge marie 
par la priere de sa mere 
le sauua de la mort enmere 
dou puis einsint hors s en issi 
cum ionas dou poisson s eissi 
c onque nul mal n i ot eu 
de ces parens fu receu 
a grant ioie et de ces amis 
chacun en ioie ot son cuer mis 
fu ausint grant par uerite 
comme s il fust resuscité 
li bachelers sans demorance 
qui en son cuer ot 
de la bonte pleine et parfeite 
que la mere dieu li ot feite 
a chartres ou el est seruie 
la requist o grant compaignie 
des gens qui ouec lui alerent 
qu la chouse ilec temoignerent 
einsi comme el ert auenue 
et a leur iauz l orent ueue 
li uallet pas ne s oublia 
dieu et sa mere mercia 
a la dame graces rendi 
qui de la mort le deffendi 
et quant il ot fet ses prieres 
a palleiseul torna arrieres 

la memoire si me resueille 
a conter autre merueille 
qui auint a chartres meismes 
cil qui le latin en fist primes 
dit que il uit et quenut l omme 
et guillaume ou latin le nomme 
a cui auint ceste auenture 
cist guillaume auoit eu routure 
dom il ert si rous et trenchiés 
qu il aloit a caleforchies 
pas auant autre et belement 
poures ert et ueulz ensement 
d enfermete et de feblesce 
ert corbes non pas de ueillesce 
un baston en sa mein tenoit 
dom son feible cors soustenoit 
a poine se poet leuer 
se moult ne se uoussist greuer 
ia soit ce qu il aloit a poine 
soufrir li conuenoit la poine 
d aler chacun ior a l iglise 
mie tant por le seruise 
mes por querre sa soustenance 
et de sa pouurete legance 
par aumones qu il demandoit 
com necessite commandoit 
qui ne puet nulle loi tenir 
aler toute ior et uenir 
li conuenoit por querre aie 
de coi il soutenoit sa uie 
ia ce qu il fust feibles et ueulz 
chacun ior uoeit o ses eulz 
miracles apers auenir 
de plorer ne se pot tenir 
o pleur et o soupir amer 
commenca lors a reclamer 
la dame dou ciel et des anges 
quant elle au pelerins estranges 
fesoit bonte et cortoisie 
donc deuoit el meulz fere aie 
a lui qui ert son queneu 
et son priué qui ot ueu 
meintes de ses oeures priuees 
et des uertus qu el ot montrees 
a ceuls qui l auoient requise 
d estranges terres en s iglise 
si ert bien droit par quenoissance 
qu en celui feist demonstrance 
par uertu que tant chier l eust 
que par le sante receust 
la douce dame debonneire 
qui au poures hom uouloit feire 
grace et bonte et cortoisie 
sa requeste fist acomplie 
car ses prieres entendi 
et pleine sante li rendi 
par sa grant debonneirete 
de tretoute s enfermete 
le gari et de sa routure 
aler le fist droite aleure 
ia ce que corbe estoit pieca 
tout le gari et redreca 
seins et droit fu et sanz feiblesce 
ainsint com s il fust en genesce 
quant cil miracles fu ueu 
et parmi la cite seu 
tuit furent de ioie auiué 
de ce qu a leur uoisin priué 
qui estoit de leur norreture 
auenue ert tele auenture 
com il uirent en uerite 
toute s esioi la cite 
de lui disoient comunement 
ce qu en dist anciennement 
de celui la qui maladie 
fu iadis sanee et garie 
par seint pere et par seint iohan 
  n est ce cil qui seoit oan 
en l iglise et mendiest 
et queroit aumones qui est 
tous seins et hetiez orendroit 
il ert bocus or est tout droit 
il ert rouz feibles et corbe 
mes nul mal ore n ou destorbe 
einz est bien gari et sené 
il a a bon mire assené  
en celui tens en cel termine 
que guillaume ot tel medicine 
par la deuine megerresse 
auoit de malades grant presse 
qui en l iglise demoraient 
a chartres et qui se gesaient 
parmi l iglise les a les 
et en litierez et en les 
chacun garison et aie 
atendoit de sa maladie 
guillaume qui ert piteables 
et de la bonte remenbrables 
que la mere dieu li ot feite 
sa uolonte a a ce treite 
que en l iglise seruiret 
la dame ne ne partiret 
iames nul ior de son seruise 
des malades qui en l iglise 
demoroient recut la cure 
et leur uie et leur norreture 
leur porchaca diligiaument 
et leur departi leiaument 
ce qu i leur auoit porchacié 
le fes qu il auoit embracié 
soustint tant com il fu en uie 
de bon gre et sanz felonnie 
toutens les malades serui 
tantque la grace deserui 
de dieu et de la douce dame 
et la saluacion de s ame 

autre miracle oir uos pleise 
qu i n est pas reson que ge teise 
si con ge truis en l escriture 
d un chatel qui siet sus eure 
qui corbeuille est appelé 
fu tout li pueple atelé 
a un char qu a chartres menoient 
que troussé et chargié auoient 
de lons tres et de grous merrien 
qu auis leur est que c ert la rien 
qu il eussent en leur baillie 
dom meulz poaient fere aie 
a l iglise de chartres fere 
au char se pristrent tuit a treire 
de seruir nostre dame enpris 
et par essamples bien apris 
d autre gent qui einsint seruoient 
la dame des dons qu il auoient 
tant orent leur chemin tenu 
que a un leu furent uenu 
qui de leur uille ert pres assez 
le ior trauailliés et lassés 
furent et uirent anuitier 
si orent de repous mestier 
et a repouser les cuita 
quant ill uirent qu il anuita 
le char lesserent sans targier 
qu aler se uouloient herbergier 
illec auint un grant domage 
a un uallet de genure age 
qui ot mis un sen uestement 
sus le char que si uistement 
treit a sei qu il l en meschei 
car sus un de ses piez chei 
tout dou trenchant une coigniee 
qui ert sus le char encruchiee 
ne sei qui mise l i auoit 
dom le uallet mot ne sauoit 
cil qui ot sa robe enpoigniee 
a soi la treit et la coigniee 
sus son pie feru tel coup a 
que trois des ortaus li coupa 
forsqu au trois piaus par desos tindrent 
tuit si conpaignon uers lui uindrent 
plein de douleur et de pesance 
quant oirent la mescheance 
leur prestre meismes i uint 
qui de ce qu au uallet auint 
ert moult dolent et esmaié 
de la plaie au uallet plaié 
grant russiau de sanc decoroit 
chacun por uoir i acoroit 
dou uallet qui si ert blecié 
erent tristes et courrocié 
li prestres qui au preu ueilla 
dou uallet a cels conseilla 
qui de lui plus s entremetoient 
que les trois ortaus qui tenoient 
au pelestes desouz entieres 
meissent en leur leus arrieres 
et asseussent sagement 
et liassent estroitement 
quant cil fu lié et bendé 
com li prestres l ot commandé 
porter uoudrent li bacheler 
aus otels o els osteler 
mes cil ne leur uout otraier 
onques ne le sorent praier 
d aler o els bien contredit 
et aferme forment et dit 
que sous le char ostel prendra 
la misericorde atendra 
et le conseil et la uitoire 
de la douce dame de gloire 
en cui seruise il se naura 
ia autre ostel ce dit n aura 
forsque souz le char seulement 
illec prendra herbergement 
celle nuit souz le char gerra 
et illec morra ou guerra 
si com il li uint a pleisir 
souz le char le mistrent gesir 
illec toute nuit le lesserent 
a l endemein matin leuerent 
a leur char arriere reuindrent 
uers le nauré leur uoie tindrent 
por ueoir se il se douloit 
ou meins ou plus qu il ne souloit 
le uoir en uoellent esprouer 
plus dolent le cuident trouer 
si comme au naurés ert coustume 
que la douleur plus leur alume 
quant la plaie s est refreidie 
li uallez seins sans maladie 
lies et hetiez et en bon point 
trouent comme s il n eust point 
esté ne nauré ne plaié 
bien ot son seruise enplaié 
quant la haute uirgieine 
qui les ames et les cors seine 
l ot si gari et respassé 
que cuir tranchié ne ous quassé 
ne paroit forsc une lignete 
petite soutille et grellete 
le leu de la plaie mostroit 
cousturier mortel ne costroit 
si soutilment n en tel maniere 
moult est la dame boene ouriere 
qui sot fere tele iointure 
qu i n i paroit point de costure 
tuit ensemble grant ioie firent 
quant tel miracle auenir uirent 
si espert et si esproué 
que sein et hetié l ont troué 
celui qu einsint nauré lesserent 
dieu et sa mere en mercierent 
l afere qu orent commencié 
ont parfet et tant auancié 
qu a chartres uindrent o grant ioie 
en l iglise qui la montioie 
de paradis estre resemble 
entreirent tuit ioieus ensemble 
o humblesce o subiection 
o foi et o deuocion 
rendirent graces a la dame 
qui est salu de cors et d ame 

en cel tens rauint demenais 
a batilli en gatinais 
autre meruoille belle et uoire 
que len doit bien mestre en memoire 
le prestre de la uille estoit 
sages hom si amonestoit 
moult souuent ses parroissiens 
qu a ces autres bons cretiens 
dou pais essample preissent 
et que a seruir empreissent 
la dame de chartres de dons 
si qu el leur rendiest guerredons 
et les gardast de mesestance 
de meschief et de mescheance 
et leur enfanz et leur meignee 
que chouse n en fust perillee 
ne n i eust mal ne domage 
li parroissien comme sage 
s acorderent a leur prouoire 
et promistrent por chouse uoire 
que a la haute dame ennoree 
qui dame ert de chartres clamee 
moinraient un riche present 
un char tout chargié de froment 
combienqu il i eust de coust 
ia iert pres de la mi aoust 
si mistrent ior sans plus terme prendre 
qu iroient leur promesse rendre 
entre itant une grant merueille 
auint tretout droit en la ueille 
de celle seinte assumpcion 
dom ge uos ei fest mencion 
a ce ior a celle uegille 
fist une fame de la uille 
une soe genure fillete 
qu el auoit belle pucellete 
aler au puis de l eiue querre 
en un uessiau qui n ert de terre 
einz est si com ge lui d arein 
prist la meschineste en sa mein 
au puis ala plus tost qu el pot 
et portoit en sa mein son pot 
l escrit ensuis tant com ge puis 
qui descrit quelx esteit cil puis 
ou toute la uille puisot 
set taises d amont le puis ot 
dusqu a l eiue tant ert parfont 
et trais de l eiue iuqu amont 
ci auoit grant parfondeice 
la pucelle au puis s adreice 
sus le puis por puiser s acline 
mes tant par se fu la meschine 
de desus le puis aclinee 
qu el est dedenz le puis tumbee 
les piez amont le chief aual 
tant i ot plus de meschief 
et plus griement li meschei 
quant le chief auant i chei 
au fonz de l eiue ou l efant ert 
feri son chief si que s ahert 
le fanc et la boue a sa teste 
ce fu bien chose manifeste 
car la boue fu bien trouee 
o ses cheuelx entremeilee 
moult fu ci cas espoentables 
et ci fut il bien profitables 
car la mere dieu l ot sauuee 
et desus l eiue ramenee 
a la uegile de la feste 
fu la haute dame bien preste 
a feire a la pucelle aie 
entretant sa mere esbahie 
fu forment et espoentee 
comment tant estoit demoeré 
sa fille a l eiue puiser 
s elle eust demoré puisier 
si s est elle assez merueillee 
uers le puis s est lor adreciee 
por sauoir que ce poet estre 
et regarda destre et senestre 
sauoir se sa fille ueist 
quant ne la uoit si s esbahist 
de poor le cuer li foi 
con s el fust espaloi 
lors s escria comme angoisseuse 
  dame de chartres glorieuse 
gardés douce dame marie 
ma fille que ne soit perie 
a uos dame comant ma fille 
gardez la moy qu el ne perille  
lors s aprocha do puis plus pres 
et regarda dedenz enpres 
sa fille uit seur l eiue ester 
et ses drapiaus desus floter 
lors s apercut qu el ert uiuant 
si fu mains triste que deuant 
n encore ne fu pas seure 
en le conforter mist grant cure 
si la prist a aseurer 
por meilz s auenture endurer 
si qu el ne fust enpoentie 
tantque li faillist cors et uie 
si li promist que maintenant 
el metreit conseil auenant 
et aie porchaceroit 
par quai dou puis treite sereit 
dou puis se departi atant 
la mere dolente et hatant 
comment conseil et paine 
que sa fille soit dou puis treite 
tous ses uoisins huche et escrie 
et si leur requiert que aie 
il uiennent hastiuement feire 
a sa fille hors dou puis treire 
qui par meschief i est cheue 
quant ceste chose ont entendue 
li uoisin forment s esbahirent 
meintenant des ostex saillirent 
et o la fame au puis corurent 
mes doutans lors et esbahi furent 
car il uirent la meschineite 
dou puis aual sus amont treite 
et au meins au truil se teneit 
de uertu a celle ueneit 
qui mere est de misericorde 
qui sanz eschiele et sans corde 
l ot d aual amont amenee 
por ce qu el li fu comandee 
autre eschielle n ot la meschine 
forsque celle eschielle deuine 
c est la dame d ou dex uost nestre 
icelle est eschielle celestre 
par quei montent li pecheor 
ou ciel a nostre sauueor 
qui par la priere a la dame 
nos ueille sauuer cors et ame 
quant les gens ce miracle uirent 
la pucelle en leur bras seisirent 
si l ont autretant conioie 
con s el uenist de mort a uie 
a chartres l ont o euls menee 
a la dame qui l ot sauuee 
graces a la dame rendirent 
leur dons et leur offrendes firent 
a toz conterent l auenture 
li prestres presens la figure 
dou puis conta et la facon 
les pierres orent li macon 
par dedenz le puis si murees 
et si iointes et si serrees 
si com li escriz le deuise 
que ne peust en nulle guise 
nus hom entre deus piece meitre 
si com le tesmoigne la leitre 
dou latin que ensiure doi 
plus espes que l ongle dou doi 
dou le dou puis dist il la some 
qui si est les qu il n est nul home 
tant seust enforcher son pas 
qui eniamber le peust pas 
ne ses iambes peust estendre 
qui le le dou puis poist prendre 
einsin ert le puis conpassés 
li prestres et autres assez 
le tesmoingnerent tot por uoir 
par quoi uos deuez tuit sauoir 
que par sei dou puis n eissi mie 
la pucelle ainz ot aie 
de la haute uirge raine 
qui l en trest par uertu deuine 

autre miracle de haut pris 
qu ou latin ai troué et pris 
uos uoil enseigner et aprendre 
car trop cuideroie mesprendre 
se ie ne le uos enseignoie 
car ie sei la chose ueraie 
et le miracle bel et gent 
a chartres auoit une gent 
qui chartres aiment par costume 
tot ne geisent il pas sus plume 
si sont il gent de grant proesce 
a chartres ont leur forteresce 
clouse des fosez sainte foi 
uers dieu et sa mere ont grant foi 
et d une rue ont la baillie 
qu a non la bretonnerie 
ce sont bretons né de breteigne 
de seint mallon portent l enseigne 
celle gent de breteigne nee 
un ior si firent leur annee 
pallement tindrent et concille 
trestuit les bretons de la uille 
i furent prestre et clerc et lei 
si promistrent que sans delei 
a l iglise un char meinroient 
si com les autres gens fessoient 
chargié de pierre a l euure feire 
ne compaignons en cest afeire 
n auroient fors ceus de leur terre 
un seir por aler lor char querre 
empres souper trestuit s esmurent 
car cremeteus durement furent 
qu autres auant els i uenissent 
qui le char premerein 
por ce murent il a celle hore 
nus a chartres ne fist demeure 
il n i remest breton ne breite 
qui puest a char a chareite 
o colier ne o corde treire 
qui tost n alast en cest afeire 
d aler ne furent point targié 
au char de grans pierres chargié 
trestuit ensemble s en allerent 
et de treire moult s esforcerent 
sans auoir d autre genz aie 
qu il n orent en leur compaignie 
forsque cels de leur nacion 
o foi et o deuocion 
trestuit au char grant et menu 
tost fussent a chartres uenu 
s enpeschiez n es eust fortune 
car estelle nulle ne lune 
ne luiseit ne autre lumiere 
mes en merueilleuse maniere 
hert la nuit hideus et oscure 
et l eir espes a demesure 
tel tens feiseit qu il ne sauoient 
ou estaient ne ou aloient 
li lignage brarision 
crient autrou et marion 
l un ne poet l autre uoier 
dom il les estuet foruoier 
dom forment erent esmaié 
de ce qu estaient foruaié 
qu il ne uirent sentier ne uaie 
mes la dame qui tout auoie 
de douceur pleine et de franchise 
en cui besoigne en cui seruise 
il estoient les auoia 
car por s amor dex enuoia 
trais brandons de feu qui ardoient 
en l eir desus le char pendoient 
dex l eir oscur enlumina 
les foruaiez rachemina 
com il fist les filz israel 
qui orent soffert grant flaiel 
en egypte mes a l essue 
les conduit de iour par la nue 
et de nuit par feu les mena 
tot autresi dex assena 
les pelerins sa douce mere 
car la nuit oscure fist clere 
par les brandons en l eir pendans 
de toutes pars rendans 
de chartres l iglise et la tor 
et toz les leus d ilec entor 
uirent en espert et quenurent 
dou miracle merueilliez furent 
de pitie pristrent a plorer 
dex et sa mere a orer 
et a genous la mercierent 
chanterent 
prestres et clers a esleué ton 
hors ne furent pas li breton 
de la mesnie chapalu 
car la dame a cui salu 
li ange dou ciel aporta 
moult hautement les conforta 
et leur fist grant grace et grant don 
tant les conduirent li brandon 
que il furent droit auoié 
conduit furent et conuoié 
par celle clarte seignorie 
com l estelle de mer marie 
qui par la mer les nes conduit 
lor enuoia dou ciel conduit 
par le fu l eir enluminé 
et li breton acheminé 
qui si leur droite uoie tindrent 
que a chartres o leur char uindrent 

miracles de meinte maniere 
ouura dex por sa mere chiere 
au tens que len ouureit s iglise 
a chartres si con le deuise 
li liures et le tesmoignie 
com dit uos ai une partie 
mes les escriz ici deuisent 
qu ainzque ci miracle auenissent 
auint un signe merueilleus 
en l iglise non pas ailleus 
cil qui fist le latin reconte 
que il et meint autre sanz conte 
i estoient presentement 
et qu il uirent apertement 
un semadi enpres complie 
que l iglise fu raemplie 
d une clarte d une lumiere 
ne sei par uoste ou par uerriere 
dedans l iglise descendi 
dom l iglise si resplendi 
que tuit en furent esbahi 
et li oil de cels esbloi 
qui celle clarte regardoient 
et li cierge qui cler ardoient 
toute leur clarte en perdirent 
et ouec un escrois oirent 
qu auis leur fu qu eust tonné 
nus tonnairres n eust donné 
si grant escrois ne si grant ton 
de uerte dire nos uenton 
car croire deuon sanz faintise 
que la douce dame en s iglise 
entra et la seintefia 
et son filz requist et pria 
que por s iglise tost ouurer 
uolsist miracles demostrer 
par cest signe que uos ai dit 
tuit li miracle deuant dit 
et cels que ie uos ai a dire 
si cum ge truis en ma matire 
auindrent a l enneur de celle 
qui de deu est mere et ancelle 

de uerite dire me uant 
quant cil miracle que deuant 
uos ai conté orent esté 
que dex li rais de maieste 
ot fet por l enneur de sa mere 
cil dex que reclamons a pere 
fist en cel tens en cel deteire 
a un chatel qui siet sus leire 
qui par non est soilli nommé 
un biau miracle et renommé 
que uos porrois par nos aprendre 
se un poi me uolez entendre 
une dame de haut parage 
gentil de cors et de lignage 
preude dame et relegieuse 
et uers le monde gracieuse 
tint de soilli la seignorie 
celle dame d oneste uie 
o sei norrisseit un effant 
qui esteit filz d un sen sergent 
la dame l ot sus fonz tenu 
a l enfant fu bien auenu 
einsint l amoit de norreture 
com s il fust son filz de nature 
son filleul estoit de baptesme 
mes une auenture moult pesme 
li auint par grant mesestance 
si comme le portoit s enfance 
li enfant seuls ioer s ala 
un ior uers l eiue s auala 
cum cil qui n estoit guieres sage 
qu i n auoit pas doze ans d aage 
un fosse ot illec ou l onde 
de leire estoit grant et parfonde 
cil se trest la com desuoié 
dedenz chai si fu naié 
si com dex le uout destiner 
atant fu l eure de digner 
que la dame mengier uoloit 
li enfant si com il souloit 
ne uint pas au mangier sa dame 
en toute la meson n ot ame 
qui l enfant moult ne demandast 
et a querre ne l commandast 
len le hucha et apela 
len le quist deca et dela 
mes ne fu pas troué por querre 
son pere et sa mere en terre 
qui de leur filz cremeteus erent 
parmi la uille le cercherent 
par toz les leus que il cuidaient 
ou li autre enfant reperaient 
mes n en porent oir nouelle 
le cuer leur deult soz la memelle 
n il ne seuent qu il puissent feire 
uers l eiue se pristrent a treire 
dedens l eiue gardent atant 
si uoient la robe flotant 
de leur enffant que bien quennurent 
si grant duel et si haut cri murent 
que la uille en fut esmeue 
l auenture est par tost seue 
tuit i uienent tuit i acorent 
tuit por l amor de l enfant plorent 
l enfant traient de l eiue hors 
qui d esue auoit plein le cors 
et bien pareit qu i n ert pas uis 
aus ielz clos et au pale uis 
et que nul membre ne mouuoit 
tuit a estre mort le prouoit 
la dame qui ert sa marraine 
la nouelle sot 
car ne li ousoient noncier 
qu il la doutoient correcier 
touteuois li couint sauoir 
et quant la dame sot le uoir 
et la mort sot de son filleul 
autel pleint fist et autel duel 
de son filz esperituel 
com s il fust son filz naturel 
la dame qui grant amitie 
ot uers l enfant et de pitie 
auoit le cuer atendraié 
corut uoier l enfant naié 
quant le uoit son duel renouelle 
la dame de chartres apelle 
qu a cest besoing secors li face 
moillee ot de lermes sa face 
et ot contricion 
si pria o deuocion 
come de cuer douce et piteuse 
  dame de chartres glorieuse 
ma priere dame entendés 
et mon filluel uif me rendés 
dame a cui ge me dement 
ge ueu et promet fermement 
tant com uiurai mes par aage 
chacun an fere un uaage 
a chartres ou estes seruie 
s a mon filluel rendés la uie 
que aing come filz ou neueu  
quant la dame ot fet son ueu 
maintenant comanda a prendre 
l enfant par les deus pies et pendre 
et lier les pies a un fust 
si que la teste desoz fust 
si come el dit ainsint le firent 
l enfant par les deus pies pendirent 
si que la teste aual pendi 
meintenant li enfant rendi 
d esue une trop grant gorgiee 
par la ou il ot engorgiee 
c est par la bouche qu ot ouuerte 
nus ne creust pas chose certe 
que d esue fust si grant uentree 
dedenz si petit uentre entree 
quant l eiue fu de cors eissue 
la parole et la ueue 
li reuint par uertu deuine 
car la haute uirge raine 
qui d autres raines est gemme 
i oura por la bonne dame 
qui auoit en le sa fiance 
moult li ualut foi et creance 
humblesce et deuocion 
si come au centurion 
qui por son sergant tant pria 
que dieu de mal le deslia 
par tel semblant par tel maniere 
par la dame et par sa priere 
li enfant qui esteit peris 
reuesqui et li esperis 
li fu arriere ou cors rendus 
uif seins et saus fu despendus 
la dame en fu moult esioie 
le ueu qu ot fet n oblia mie 
chacun an des lors par usage 
fist a chartres pelerignage 
tant com ou sicle demora 
a chartres la dame aora 
qui nos gart et qui nos deffende 
chacun an porta son offrende 
cest usage einseint meintint 
tant con dex en uie la tint 

li liures me done matire 
d un autre biau miracle dire 
que celer mie ne uos dei 
si con guillaume de soudei 
un cheualier de grant afeire 
qui le uoir n en uost mie teire 
le reconta tot mot a mot 
maint de ses amis qu il amot 
qui oueques lui uenu erent 
a chartres le tesmoignierent 
cil cheualiers qui fu nais 
de soudei dit qu en son pais 
auoit deus homes bien contreires 
li uns d aus d un oel point ou guieres 
ne uit car de blanc l ot couert 
menesterel estoit espert 
ausint come fut lecheor 
et mauparlier et iangleor 
de cort en cort se remuet 
et li autres homs ert muet 
de la langue une grant partie 
mes il auoit bien clere oie 
cil borgnes qui esteit ianglierres 
et echarnissant et bordierres 
auoit oi et entendu 
que nostre dame auoit rendu 
a un muet langue et parole 
si comme renommee uole 
qui les uertus pas ne teiseit 
que la dame a chartres feiseit 
cil en ot oi la nouelle 
le muet a sei en apelle 
qui n auoit pas oreilles sordes 
en gabent li dist et par bordes 
  amis fei mon enseignement 
se tu uielz que prochenement 
te seit la parole rendue 
et a moi ausint la ueue 
a chartres alon ge et tu 
naguieres i ot grant uertu 
c uns enfant muet i parla 
si tost con en l iglise ala 
moi et tei i fet bon aler 
moi por uoier toi por parler 
alons i la chose sauoir 
si esproueron se c est uoir 
ce que pluseur reconté m ont  
moult l amoneste et le semont 
que se lessent entalanté 
de querre a leur menbres sante 
cil le dist par derision 
li autre o bone entencion 
les dis dou gabeor recut 
qui par son gabais se decut 
li on qui ne poeit parler 
otraia et promist l aler 
par assenement et par signes 
simples estoit moult et benignes 
et dieu et sa mere craiet 
ce que li autres li praiet 
crut o pure deuocion 
enuers dieu fist confession 
dou cuer et non pas de la bouche 
de uolente qui au cuer touche 
non pas de parole uoua 
ce que li autre li loua 
quant ensemble acordé furent 
li dui compaignon si s esmurent 
a aler a chartres et tindrent 
tant leur uoie qu a chartres uindrent 
compaignon furent de la uoie 
mes cuers dom li pensers desuoie 
si n est pas loial compaignie 
car li uns fu plein de boidie 
de barat et de faussete 
et li autres ot leaute 
humblesce et ferme creance 
bon pense et bon esperance 
d auoir sa requeste acomplie 
li autres ausint com espie 
n est pas uenuz por dieu prier 
mes les miracles essaier 
quant a chartres furent uenuz 
li borgnes qui estoit tenuz 
a mauues et a lecheor 
a glouton et a beueor 
o son compaignon n ala mie 
a l iglise la ou len prie 
la dame de chartres par non 
car la parole et le renon 
des bons uins auoit entendu 
qui a chartres erent uendu 
clers seins nes et delicieus 
de boiure estoit plus curieus 
et de hanas de uin uoier 
don ne se poeit ennoier 
que de uertu uoiar n aprendre 
car trop auoit la bouche tendre 
de bons uins et de bons morsiaus 
don si uentre estoit uessiaus 
si que tantout com il uint la 
tot droit en la tauerne ala 
si com touz iours fere soloit 
por ce que les bons uins uoloit 
boiure a leisir et essaier 
et son compaignon ua premier 
en l iglise grant aleure 
qu ensuiure uouloit l escriture 
qui nos fet tel enseignement 
que nos quiergen premierement 
le reigne dieu c est seinte iglise 
ou deuon oir le seruise 
c est li prophiz et la uiande 
que l ame desierre et demande 
et puis deuon dou cors penser 
por garder l ame et tenser 
le muet le fit tot autel 
qu ourer ala deuant l autel 
a la haute uerge raine 
o deuocion pure et fine 
la langue mue se tesoit 
mes la foi qui au cor pleisoit 
oureit et la bone pensee 
qui ert dedens le cor celee 
quant oré ot parfeitement 
de cuer uerai qui pas ne ment 
si passa souz la seinte chasse 
ou chacun iour encore passe 
cil qui uolt droit pelerin estre 
meintenant dex le roi celestre 
qui quenoit totes les pensees 
ses prieres ot escoutees 
si ouura por l amour sa mere 
car li mus ot uoiz haute et clere 
dex et sa mere gracia 
et o ioie les mercia 
de la grace qu il ot trouee 
dou la parole recouuree 
quant la parole recouura 
en ce point que en lui ouura 
la uertu dieu si li auint 
qu en sa boche une enmerteur uint 
don la douleur au cuer tocha 
uers la porte lors s aprocha 
et de l iglise hors eissi 
car la douleur le tint einsi 
qu il ot poour qu il ne uomist 
uns hons apres lui hors se mist 
qui par l iglise l ot seu 
grant pieca l auoit queneu 
si que mult quant parler l oi 
se merueilla et s esioi 
car miracle estre ce sauoit 
si li demande qu il auoit 
et por qu ert eissu de l iglise 
cil li respondi en tel guise 
que quant par la uertu diuine 
fu fete sa langue enterine 
et de nouelle char entee 
qui deuant estoit entamee 
an sa boche enmerteur senti 
qu a poi le cuer ne li menti 
uomir cuida enellepas 
et por ce qu il ne uouloit pas 
que si haut leu seintefiez 
fu ordaiez ne conchiez 
de uomissement ne d ordure 
por ce toust et grant aleure 
de l iglise hors s en issi 
quant li ot respondu einsi 
et la doleur fu trespassee 
sa langue a treite et montree 
qui ert enterigne et bele 
reformee de char nouelle 
ci ot miracle sanz feintise 
meintenant arriere en l iglise 
retorna palant 
et si rendi deuotement 
graces a la dame ennoree 
par qui parole ot recouuree 
et si biau don li fu donné 
lors furent tuit li seint sonné 
quant ceste uertu fu seue 
la uile fut toute esmeue 
par la uile tretuit s esmurent 
a l iglise ensemble corurent 
moult tout et mult hatiuement 
et li conpaing qui longuement 
en la tauerne ot demoré 
por le uin cler et sauoré 
sain et plesant et eleu 
dom ill auoit grans trez beu 
et dedenz son uentre collez 
n encore n ert pas saoulez 
illesques ne uout plus soair 
o les autres corut uoair 
ce miracle et cele meruoille 
quant le uoir set si se meruoille 
de ce que si conpaing pala 
moult se repent que il n ala 
cum lui a l iglise prier 
lors print de ieulz a lermier 
mais si con ie croi et deuin 
ce estoeint lermes de uin 
deuant l autel fist ses prieres 
mes dex dou ciel n es prisa guieres 
qui bien sauoit s entencion 
qui prioit sanz deuocion 
sans foi et por en uein pria 
li cors pas ne s umilia 
il ne pria forsque de bouche 
tel priere a dieu pas ne touche 
si s en ala si com il uint 
au deus homes einsi auint 
que li uns ne fu pas oi 
et li autres moult bien ioi 
de ce que ill est uenu querre 
si s en alerent en leur terre 
li uns o ioie et o leesce 
et li autres plein de tristece 
par ces deus homes est proué 
si con i ai ou liure troué 
que moult uaut bone concience 
droite foi et obedience 
moult loe la seinte escriture 
foi bonne et concience pure 
n est hom qui sanz foi a dieu plese 
ne o concience mauuese 
cil qui ot foi cil fut senné 
et cil sanz foi mal asenné 
quar dieu sa demande cassa 
et cele a l autre si passa 
car dieu sa priere entendi 
langue et parole li rendi 
et li autre n ot la ueue 
fors tele com il l ot eue 

a l enneur a l essaucement 
de cele qui le firmament 
enlumine par sa lumiere 
dame de chartres iusticiere 
uoil autre miracle tretier 
por les miracles esploitier 
don i ai la matire emprise 
por fere a la dame seruise 
que i ai grant talant de seruir 
que s amour puisse deseruir 
seur autres amours souuereine 
en ce tens ot en aquinteine 
un cheualier ce dit li liures 
qui n ert pas de guerre deliures 
ennemis ot qui le haioient 
et a ocirre le baioient 
a ce cheualier uint corage 
qu il iroit en pelerinage 
la dame de chertres requerre 
atant se parti de sa terre 
a sa uoie droit s auoia 
a chartres uint tant iornoia 
por quoi uous iroie tenant 
a l iglise ala meintenant 
ses prieres fist et s offrende 
que de tout peril le deffende 
la dame por qui se lassa 
souz la seinte chasse passa 
et fist ne se quantes chemises 
qu il auoit en ses cofres mises 
a la seinte chasse touchier 
pour le seintuere qu ot chier 
qui enz est enclous sanz feintise 
c est por uoir la seinte chemise 
qu entors ses reins auoit uestue 
la haute uirge a sa char nue 
quant enfanta le 
par qui sauué sunt 
de cuer o bonne entencion 
o foi et o deuocion 
fist le cheualier ses prieres 
enpres de retorner arrieres 
la ou dom il uint s en torna 
tantout s esmut et retorna 
en la terre dom ert nais 
et quant il fu en son pais 
es chemises ot grant fiance 
chacun ior par acoustumance 
l une des chemises uestoit 
et ausint aseur estoit 
com s eust un haubert uestu 
tant se fioit en la uertu 
dou seintuere precieus 
noble poissant et uertueus 
ou sa chemise estoit touchiee 
qui estoit soutil et dougiee 
en tel deffensse ot son cuer mis 
por poor de ses anemis 
auoit la chemise uestue 
auis li ert qu arme molue 
ne le peust pas trepercier 
ne cremoit ne fer ne acier 
n auoit cure d autre haubert 
sa fiance en la cheminse ert 
un iour auint que il uenoit 
chies un haut home et menoit 
o lui genz qui le conduioient 
mes tretuit desarmé estoient 
et cil qui ne l amoient pas 
le guestoient a un trespas 
de lui se uoulloient uenchier 
et lui occirre et detrenchier 
qu il estoient assez de gent 
chacun ot haubert bel e gent 
espee o tranchant alumele 
et tuit le glaiue souz l essele 
a grant fer a pointe d acier 
sans defier sanz menacier 
au cheualier corurent seure 
n i a nus qui sur lui ne queure 
li cheualier fu enuai 
de cels dom ill estoit hai 
qui moult forment s esioissoient 
de ce qu ocirre le quidoient 
et moult l asaillirent 
de glaiues tranchans le ferirent 
que la robe li ont perciee 
mes la chemise deliee 
ne fu perciee n entamee 
car la douce dame ennoree 
i auoit celle uertu mise 
ne fu perciee ne maumise 
por ce qu il i oit sa creance 
de cop de glaiue ne de lance 
au cheualier riens ne meffirent 
li glaiue autresi resortirent 
comme d un mur qui d arein fust 
ne li fist mal ne fer ne fust 
la montance de deus festus 
s il eut deus haubers uestus 
deust il estre mort lessié 
tant fu de granz cops enpressié 
li anemi sunt corroucié 
quant uoient qu il ne l ont blecié 
et sunt comme gent esbahie 
et li cheualier leur escrie 
en souriant comme seur 
  uous n estes pas de bon eur 
ainz estes fous et meserré 
qui le haubert fort et serré 
a la dame de maieste 
que m a par sa grace presté 
quidez percier ne entamer 
a la dame me uuil clamer 
cui fete auez descouenue 
car i ai la chemise uestue 
qui toucha a la seinte chasse 
de chartres don ge ne doutasse 
que uous me feissiez hui contraire 
qu el toucha au haut seintuaire 
qui m a hui de mort deffendu  
le miracle ont cil entendu 
si ont lessié ester leur guerre 
et gietent leur armes a terre 
et pardonnerent leur haine 
chacun au cheualier encline 
chacun enuer lui s umilie 
tuit ensemble et chacun li prie 
qu il leur pardoint par sa franchise 
ce qu i li ont fet d estoutise 
de ce que l orent assailli 
ou il ont leidement failli 
dom il sont uilment escharni 
car il ont bien troué garni 
des armes a celle raine 
a cui tretout li mont s acline 
en tel maniere et en tel guise 
est pes et concorde entre eus mise 
la dame de misericorde 
qui les desaccordés acorde 
et qui les haines dessemble 
i fist deus miracles ensemble 
car le cheualier regarda 
si que de la mort le garda 
et fist que cil furent ami 
qui deuant erent anemi 

un autre miracle semblable 
bel et cortais et meruoillable 
ne uous uuil mie trespasser 
car ne me porroie lasser 
de fere a la dame seruise 
en cui i ai m esperance mise 
le fet uous conterai briement 
il auint qu un tornaiement 
fu si comme le dit l estoire 
entre lauardin et montoire 
un cheualier i ot de pris 
qui fu seurmené et seurpris 
qu uns suens anemis le uout prendre 
et se prist cil moult a deffendre 
li autre au poinz le prenoit 
si que pres qu il ne l retenoit 
au darreau tant le sacha 
qu au cheual le frein aracha 
hors de la teste et de la bouche 
et li cheualier tantout touche 
les esperons au bon destrier 
que il cheuaucheit fort et fier 
grant et inel et tout saillant 
et cil dessus preus et uaillant 
qui s estort de ses anemis 
et li cheuaus tout a deuis 
qui senti que fu desfrené 
ansint com oisel empené 
s en uint ou cours inelement 
et tout hors dou tournaiement 
porta le cheualier fuiant 
uers une eiue reide et bruiant 
perilleuse grant et parfonde 
prist a corre plus tout qu aronde 
n autre oiseau ne porroit uoler 
li cheualier a acoler 
prist son cheual pour retenir 
mes ce ne pot pas auenir 
par nul engin ne par nul art 
qu aler le feist autre part 
ne que retenir le peust 
or uoussist il mieulz qu il eust 
esté pris au bien tournaier 
car il uoit qu il est au naier 
se le cheual dedens l eiue entre 
tout le cuer li fremist ou uentre 
de la poour qu il ot de mort 
quar le cheual uoit fier et fort 
qui tous iorz uers l eiue s aproche 
sansque d esporons ne li touche 
court ansint con fust enragié 
se cil desus descoragié 
fu ne fet pas a merueillier 
car poour a de perillier 
et uoit le peril tout present 
lors li uient en remembrement 
de la haute dame ennoree 
qui a chartres est aouree 
tout meintenant en haut s escrie 
  ha dame de chartres aie 
uostre cheualier regardés 
m ame et mon cors gardés 
a uous me ueu dame et commant 
aie et secors uous demant 
que de peril soie gité 
si ueu qu a chartres la cite 
uous requerre en uoustre iglise 
se me montrez tant de franchise 
que me sauuez dame ma uie  
n ot pas sa parole fenie 
que la dame que il pria 
au cheual courant enuoia 
un frein de deuine poissance 
par quoi cil uit tel demonstrance 
comme balaam de sa beste 
c ansint com eust en la teste 
li cheuaus un fort frein s estut 
que force fere n i estut 
ausint com se la beste mue 
eust la parole entendue 
de l eiue ou aloit retorna 
ne au tornei pas ne torna 
de la part a ses auerssierres 
li cheuaus l enporta arieres 
au lices deuers sa partie 
ainsint la dame que len prie 
qui ot oies prieres 
en deliura en deus manieres 
qu en l eiue ne fu pas naié 
ne la ou il ot tornaié 
ne fu pas pris ne retenu 
ainsi li fu bien auenu 

en enpres ie uous conterai 
autre conte bel et uerai 
qu i n est pas reson que ie tese 
cest conte a escouter uous plese 
car assez i porrés aprendre 
et enseignement de bien prendre 
la haute raine de gloire 
en cui ennor en cui memoire 
i ai commencié ceste ouureigne 
nos doctrine ci et enseigne 
qu eschiuons touz maus et toz uices 
l amor dou monde et les delices 
qu ou monde n a que uanite 
il n i a riens de uerite 
mes icele haute raine 
par cest essemple nos doctrine 
et nos semont et amonete 
que chacun en s amor se mete 
qui est amor ueraie et fine 
seur toutes amors enterine 
cil qui s amor ont deseruie 
la trouuent tous iors bonne amie 
cil qui l eime y troue amitie 
qu el est fonteine de pitie 
s amor n est a nullui naee 
ainz est a tous abandonnee 
a celz qui la uolent amer 
et comme dame reclamer 
en cest conte porrois oir 
com len puet de s amor ioir 
li liures ici nous deuise 
quant arse ot esté l iglise 
de chartres dom fu grans domages 
li chapistre enuoia messages 
par meint pais par meinte terre 
por porchacier aie et querre 
a fere l iglise de chartres 
pardon de rome lestres et chartres 
portoient et si sermonoient 
les gens de doner semonoient 
a l iglise de chartres fere 
si auint en icel deteire 
c un clerc qui en france ot esté 
escoliers yuer et este 
nés de londres en engleterre 
s en raloit arriere en sa terre 
cil clers englais por uerite 
passa par sessons la cite 
si com son chemin le menoit 
deuers paris dom il uenoit 
tantqu il entra en une iglise 
qu il uoloit oir le seruise 
illec troua un 
de chartres un bon 
qui de bien fere semonoit 
les genz d entor et sarmonoit 
dou feu de chartres de l arsure 
et de la grant desconfiture 
qui auoit en l iglise esté 
le clerc s ert illec aresté 
celui oi qui preschoit 
et par sa loquence aechoit 
le pueple de mestre a la queste 
et recontoit la grant moleste 
dou feu et de l embrasement 
dom chartres ardi soudement 
et l iglise fu mise en cendre 
moult conuenoit mestre et 
en l iglise rapareiller 
li clerc se prist a merueillier 
qui le preschement escoutoit 
que li preschieres recontoit 
et uit cels qui entor estoient 
qui de pitie forment ploraient 
chacun sa borse desnoet 
chacun offreit ce qu il poet 
et les seintueres beisoit 
li sarmons moult au clerc plesoit 
si fu moult forment esmeu 
de ce qu ot oi et ueu 
d offrir le prist grant uolente 
mes n auoit pas d argent plente 
car sa borse estoit desenflee 
n auoit o soi chouse aportee 
qui fust a offrir conuenable 
fors un fermail d or agraable 
celui por rien ne despendist 
ne ne donnast ne ne uendist 
por preschier ne por sarmoner 
car pensé l auoit a doner 
a une soe chiere amie 
le portoit qui ot non marie 
qu il auoit longuement amee 
et demoroit en sa contree 
ne set qu il face de l offrir 
uice de char n ou pot souffrir 
uertu le semont et apelle 
entre uice et uertu chancele 
l un le point l autre le destorne 
angoesseus est pensis et morne 
uertu le semont et atise 
que le fermail d or qu i tant prise 
doigne a l eure de charite 
uice et pense de uanite 
et amor de char qui est uaine 
par une autre uoie le moine 
qui de bien fere le desuoie 
et l oste de la bone uoie 
et son bon pense enpeesche 
quantque li preeschieres presche 
li destorne amor ueine et fole 
qui le tient a mauuese escole 
et li dit   qu es ce que uiauz fere 
se tu uiauz a t amie pleire 
et tu uiauz estre bons amis 
se qu en ton cuer li as promis 
li porte ge le te conseil 
se tu uialz croire mon conseil 
tu n iras pas a le mein uuie 
car a fame forment ennuie 
quant leur amor assez ne couste 
de uuie mein priere estouste 
sans don est priere perdue  
son cuer qui einsint se remue 
en deus parties se depart 
uers fole amor uet l une part 
l autre uers bon amor chemine 
qui l enseigne et qui le doctrine 
qu il enuoit le don qu il tant aime 
a cele qui dame se claime 
de chartres par grant seignorie 
cele est touz iors leal amie 
s amor ne se mue ne change 
ne uers son ami n est estrange 
tous iors uelt leaument amer 
s amor a douceur sans amer 
et por un don en done cent 
de le uient tout bien et descent 
ainsint sent cil son cuer contreire 
ne set quel part il doie treire 
car fole amor forment le pouse 
  amis or soit pousee chouse 
que ta uolente a ce tende 
que dou fermail faces offrende 
ia cil dons a preu ne uendra 
car cil preeschierres le uendra 
por auoir de uin la gorge ointe 
ou a aucune soue acointe 
le donra ou le retendra 
ou autrement le despendra 
que preu ne fera a l iglise 
si auras perdu ton seruise  
uertu d autre part l amoneste 
que le fermail a l ueure meste 
de cele qui touz biens nous donne 
reson le semont et sermonne 
et en sarmonant le chatie 
que il lest amor de folie 
quar nul n i peut rien gaeingnier 
et si le prent a ensegnier 
et dist   lesse ta soupecon 
et si entent a ta lecon 
que uertu te list et enseigne 
quelque uoie le fermail tiegne 
desque por dieu l auras donné 
ne seras puis achesonné 
fei ce que a toi apartient 
se li preeschierres le retient 
ou il le donne ou le despent 
a toi de ce de rien n apent 
quequ il deuieigne ne te chaille 
ia tu n i perdras uaillant maille 
de tes biens ne de tes merites 
se de ta debte a dieu t aquites 
car bonne oure et bonne pensee 
a dieu et a sa mere agree  
einsint est li clers trespensez 
car il chiet en diuers pensez 
fole amor derechief l asaut 
et li resmuet un grant asaut 
de son bon pense le reprent 
et par fol conseil li aprent 
que d offrir le fermail se gart 
et a s amie bien le gart 
qui por s amor le gardera 
quant a son col pendu sera 
souent le uerra toute 
et li ramenteura ses ioies 
mes s i l offre ia n en iorra 
car iames uoir ne le porra 
encois sera chose perdue 
ainsi mauese amor l argue 
si qu il ne set qu il daie fere 
car uertu li fet souent treire 
le fermail d or hors de sa borse 
souent arriere le renborse 
quant de s amie li remenbre 
si li fremissent tuit li menbre 
et dit   ie cuit que fols seraie 
se hui mes le fermail offraie 
car tant l e treit et remborsé 
et tant sui en uice acorsé 
que ge pens et puis bien sauoir 
que n en porroie hui mes auoir 
gre ne de dieu ne de sa mere 
car trop conuoiteuse et auere 
enuers eus ma pensee 
dom m oeuure seroit auilee  
einsint fu grant desputaison 
entre fol pense et raison 
li un en bien l autre en mallice 
l un en uertu l autre en uice 
si qu entre deus est entrepris 
au darrenier a le melz pris 
car ill a en son cuer pensé 
qu il lessera son fol pense 
et si pense que bien soeffre estre 
efforcié le regne celestre 
a soi meismes fera force 
lors treit le fermail tant s esforce 
et l offre a icele marie 
qui a soi ses amis marie 
l autre marie a oubliee 
et lessié sa fole pensee 
o pleur et o deuocion 
humblement fist s oblacion 
a la douce marie ennoree 
de bon cuer de bonne pensee 
offri li clers son fermail d or 
c est tout son mueble et son tresor 
quant d offrir se fu aquiteé 
li clers de sessons la cite 
eissi et se mist a la uoie 
desierreus que son pais uoie 
uers la mer prist a cheminer 
car se dex le ueust destiner 
par la mer se fera uagier 
ia ert hore de herbergier 
car le ior aloit a2erant 
le clerc ala ostel querant 
chies un preuzdome en un uilage 
demanda por dieu herbergage 
cil preuzdom auoit filles belles 
ne sei quantes genures pucellez 
et uit le clerc genure d aage 
bien fet de cors et de uisage 
de ses filles ot soupecon 
que le clerc mauuese lecon 
leur apreist et leur leust 
se la nuit ostelé l eust 
si dist   dans clerc ie uos uoi tel 
bel et genure qu en mon ostel 
ennuit pas ne uos receuraie 
de mes filles poor auroie 
qu aucune d eles par paroles 
apreissiés a uostre escole 
mes s i uos uenoit a pleisir 
que uossissiez ennuit gesir 
ci pres en une moie granche 
ou a estrein et paille blanche 
a grant plente et bon forrage 
illec uous presterai l estage  
li clers uit qu i ne pot melz fere 
queque il li deust despleire 
ce qu il pot fist il n i ot el 
a gre prist en la granche ostel 
en la granche se herberga 
ce soir poi a souper menga 
quant ot soupé legierement 
la ou seul prit hebergement 
sus le fuerre s ala couchier 
tel lit n ot cil mie moult chier 
mes de l errer estoit lassés 
et tristes et dolent asses 
qu en tel leu l estut herbergier 
si s endormi moult de legier 
entor mienuit s esueilla 
mes de ce moult se merueilla 
qu il uit deuer le ciel descendre 
unne grant clarte et porprendre 
la granche en chacune partie 
dom la granche fu esclardie 
et de clarte enluminee 
com s el fust de feu esbrasee 
le clerc garda par la clarte 
trois dames de moult grant biaute 
uit de deuant soi arrestees 
richement erent aornees 
d apareil et de uesteure 
mes l une est greindre de stature 
des autres et melz aornee 
et de greigneur biaute douee 
le clerc uit plus pres de soi celle 
mes el ert la greindre et plus belle 
et de plus bel acesmement 
celle l arrena doucement 
par paroles moult agreables 
et benignes et confortables 
et si dist au clerc qui ueilleit 
et o poor se merueilleit 
  men ami cher par bon eur 
soiez ioieus et asseur 
car feite as amie nouelle 
ie sui marie la pucelle 
mere de dieu et chanberiere 
dom tu as feit t amie chiere 
car por m amor querre et auoir 
t ies departi par ton sauoir 
de l amor a l autre marie 
que tu tenoies a amie 
car le fermail d or afiné 
que tu auoies destiné 
a l autre marie et promis 
me donas comme bons amis 
a autrier a sessons la cite 
don ge te di par uerite 
que tu as m amor deseruie 
don tu m as si en gre seruie 
or te garde bien et poruoies 
que boens amis et leiaus soies 
uers moi te contien leiaument 
et moine t amor chatement 
se uers moi es amis leiaus 
tot sans lestres et sans seiaus 
te promest et mest en conuent 
qu a toi uendrei paller souent 
et souent te uisiterei 
et conpaignie te ferei 
quant seras uenu en ta terre 
garde de fole amor requerre 
et lesse ester tote folie 
et ge t enuoierei aie 
et touz iorz te donrei confort 
si soies uiguereus et fort 
et conbatables chanpions 
contre foles temptacions 
et si te conseil bien et leu 
que quierges un segrei leu 
ou tu ailles seul habiter 
que meulz te puisse uisiter 
et mielz conpaignie porter 
a toi paller et conforter 
et que tu ne cuides et doutes 
que ce que tu uois et escoutes 
soit uanite fable ou menconge 
ausint com uision de songe 
ueoir puez enseignes ueraies 
que la uerite mielz en craies 
se tu en uialz le uoir aprendre 
uoiz le fermail a mon coul pendre 
qu a sessons l autrier me donnas 
dom si noble guerredon as 
a ami touz iors te tendrei 
souent a toi paller uendrei 
nostre amor nostre compaignie 
ne sera iames departie  
le clerc recut lors hardement 
et regarda apertement 
se c ert uoirs ce qu il entendoit 
son fermail d or uit qui pendoit 
au coul a la dame ennoree 
qui a chartres est aouree 
bien quenut que c ert son fermail 
n ert pas songes ne deuinail 
einz est uerite pure et fine 
son fermail uit en la poitrine 
a la dame bien atachié 
lors ne s est mucié ne cachié 
le clerc qui est asseuré 
moult se tient a beneuré 
de ceste haute uision 
ioieus et o deuocion 
la haute dame gracia 
et aoura et mercia 
quant por sa grant humilite 
l auoit doucement uisité 
si li promist qu outreement 
dou tout a son commandement 
d ore en auant obeireit 
et riens ne li contredireit 
atant la dame s en parti 
mes au clerc auant departi 
de sa beneicon partie 
la rala dom el ert partie 
et le clerc a dieu commanda 
celle fois plus n i demanda 
le clerc en si boen point lessa 
que des lores dou tout cessa 
de fol pense et de fole oeure 
ainsint tost dex quant il ueust oeure 
car le clerc por sa boene amie 
lessa toute amor de folie 
et fu en proposement 
que des lors uiuroit chatement 
le clerc que dex uolt tant amer 
hatiuement passa la mer 
sanz peril et sans encombrier 
en la uoie n ot destorbier 
einz passa droit en son pais 
a londres dom il fu nais 
ala ses parens uisiter 
mes n i uost pas moult arrester 
quant uisités ot ses amis 
ce qu a nostre dame ot promis 
ne mist mie en oubliance 
sanz delei et sanz demorance 
en une ille de mer segraie 
de gent priuee et quaie 
entra et le monde et s ordure 
eschiua et toute luxure 
en ce leu fu qui ert estranges 
illeques mena uie d anges 
seinte uie et celestiau 
de uiande esperituau 
uesqui plus que de terrienne 
ausint com fist la iuscienne 
son cors en penitence mist 
et souent si com li promist 
nostre dame le uisita 
et par paler le delicta 
et li dona force et confort 
et le fist contre touz maus fort 
toz iors puis li tint compaignie 
et a la mort et la uie 
quant li rois richart d angleterre 
dou clerc qui estoit de sa terre 
les miracles a certes sot 
uers l iglise de chartres ot 
des lores greigneur reuerance 
et enneur et obedience 
fist au mesages de l iglise 
et les lessa a leur deuise 
aler sarmoner par sa terre 
ia soit ce il eust lor guerre 
uers le roi phelipe de france 
si leur dona asseurance 
et les recut cortoisement 
et si les conduit sauuement 
et un ior par humilite 
porta li rois por uerite 
sus ses espaules lui meismes 
les hautes seintismes 
qui dedens une chasse estoient 
que li message o eus portoient 
cest miracle et ceste auenture 
si comme le dit l escripture 
conta li rois en tel maniere 
a une soe seror chiere 
aalis contesse de blois 
et la dame de grant noblais 
par sa contree le conta 
si que le contes tant monta 
qu il fu mis en autorite 
a chartres la bonne cite 

un miracle bien queneu 
qui certeinement fu seu 
par tesmoignz digne de creance 
ne uoil pas metre en oubliance 
car blasmés par reison seroie 
se ge matire si ueraie 
trespassaie et si certeine 
un preudom fu en aquiteine 
riches hom fu et dieu cremoit 
et lui moult et sa mere amoit 
neste et seine ot la concience 
deuocion et reuerance 
et amor ot especial 
a la haute iglise reial 
de chartres por lui ennorer 
il aloit chacun an orer 
en ueu l auoit et en usage 
d aler en un pelerinage 
einsint l auoit acoustumé 
con de charite alumé 
que ce li fist acoutumer 
et por les lampes alumer 
un baril d uille o lui portoit 
einsint cil hom se deportoit 
en la haute dame seruir 
por l amor son filz deseruir 
tantqu il auint qu i sordi guerre 
entre richart rois d angleterre 
et le rois phelipe de france 
si que li hom s acoustumance 
ne pot mie plus meintenir 
n a chartres aler ne uenir 
de sa uoie lonc tens cessa 
car sa fame ne le lessa 
mestre en uoie ne si ami 
car li peril qui ert enmi 
sa uoie forment redotoient 
si que remeindre le fesoient 
einsi retarda longuement 
li preuzdom son proposement 
par le conseil de ses amis 
ce qu il ot uoé et promis 
ne pot fere com il souloit 
dom ou cuer forment se douloit 
si demora en esperance 
sauoir se pes et acordance 
entre les deus princes uenist 
et que cele guerre fenist 
por cest espoir fesoit seior 
mes la guerre de ior en ior 
enforca durement et crut 
li preuzdom qui bien en dieu crut 
et qui ot seine conscience 
dedenz soi se reprist en ce 
que son ueu aconplir tardoit 
et qu a s ame ne regardoit 
plus qu a son cors n a son domaige 
ne pas ne deust son ueage 
lessier por peril d auenture 
et se moleste ne iniure 
souffreit ou seruise a la dame 
preu seroit et gaaing a son ame 
ainsint s est li preuzdom reprins 
por poor d estre mort ne prins 
ne por perdre cors ne auoir 
ne uolt plus de respit auoir 
ne son proposement lesser 
son corage ne ueult plessier 
ne por fame ne por amis 
maugre els s est en uoie mis 
quant parti fu de sa contree 
chacun ior tant a grant iornee 
cheuaucha qu i fu en la terre 
ou ert ce trouble et cele guerre 
a un pas moult perilleus uint 
ou passer parmi le couint 
li trespassant qui i passoient 
desrobé et pris i estoient 
a lui ne meschei pas meins 
car il chei entre les meins 
aus robeeurs qui le retindrent 
et son cheual et son cors tindrent 
et quanqu il porta li tollirent 
et oncore au firent 
greigneur outrage et mesprison 
que son cors mistrent en prison 
plus raincon de lui auoir 
qui a le cors si a l auoir 
tretoz les autres prisonniers 
se ranconnerent a deniers 
li un a souz li autre a liures 
qu i furent de prison deliures 
quant le ior de leur deliurance 
fu uenu lors ot esmaiance 
le pelerin quant demorer 
le conuendroit seul a plorer 
prist forment et a sei conpleindre 
que seul le conuendroit remeindre 
en prison et sanz conpaignie 
sanz confort d onne et sanz aie 
se la dame non confortoit 
a cui le dom d uile portoit 
mes en celle estoit s esperance 
que par le aureit deliurance 
et par uoir moult bien espoira 
toute s esperance auoira 
la dame de chartres marie 
son pelerin n oblia mie 
la nuit deuant que cil qui furent 
raeinz de prison eissir durent 
la douce dame uisita 
son pelerin et s aresta 
de deuant lui apertement 
et li conforta doucement 
et si li dist qu a l endemein 
ou fust seir ou fust a mein 
quant il uerroit que cil estraient 
de prison qui raeinz estaient 
o euls eissist seurement 
seur de son deliurement 
quant le pelerin ce oi 
de la uision s esioi 
dom se tint a beneuré 
si fu dou tot asseuré 
a l endemein fu aprestee 
une eschielle et aualee 
en la chartre por deliurer 
ceus qui durent argent liurer 
li raeinz eschielle monterent 
et quant desoz elz esgarderent 
le pelerin ouec euls uirent 
monter dom forment s esbahirent 
n auoient pas oi parler 
qu ouec aus s en deust aler 
ne qu il deust estre deliure 
si cuiderent que folx ou iure 
fust por uoir ou qu eust songié 
quant il esseit hors sanz congie 
si li distrent qu il remeinsist 
ne de la prison pas n isist 
car s il estoeit aperceu 
ou par aucun cas queneu 
de cels qui la chartre gardoient 
arriere en prison le merraient 
si li sereit pis auenu 
car plus estreit sereit tenu 
et plus uilement que deuant 
si l alaient apertemant 
cil qui l eschielle o eus monta 
tout maintenant leur reconta 
sa uision tot mot a mot 
cil sorent bien que dex l amot 
quant oirent la uision 
dom cil leur mencion 
consentu li ont et graié 
ce qu auant li orent uaé 
o poor eissir le soffrirent 
et se turent et atendirent 
a quel fin la chose uendreit 
et cil eissi en tel endreit 
qu il ne fu oi ne ueu 
ne des gardes aperceu 
son pelerin en tel maniere 
gita la douce dame chiere 
de prison et le regarda 
et des gardes si le garda 
qu il n ou uirent ne n apercurent 
dui biau miracle furent 
et le tiers ausint biau rauint 
car quant hors de la prison uint 
ou il ot en prison esté 
son cheual troua apresté 
ensellé et apareillé 
dom il fu forment merueillé 
et merueillié et esperdu 
qu i le cuidoit auoir perdu 
sanz recouurer et sanz rauoir 
qu il auoit ia huit iors por uoir 
qu en la prison auoit geu 
et son baril d uille ueu 
pendant a l arcon de sa selle 
ci ot auenture trop belle 
la mere dieu por lui oura 
que quantqu ot perdu recouura 
quant il se uit ainsint deliure 
et qu il ot dou tot a deliure 
quantque deuant perdu auoit 
moult s esbahi ne ne sauoit 
se c ert uoir encore ou menconge 
ou se c ert uision de songe 
lors s auerti par remenbrance 
que par tout est la grant puissance 
de dieu nostre souerain pere 
et que il deliura saint pere 
des liens et deschaenna 
et par son ange le mena 
et le gita hors de prison 
et le cheualier dom lison 
qui le gardaient le perdirent 
si qu a l eissir pas ne le uirent 
de lui est en autel maniere 
car dieu poissant par la priere 
de sa douce mere marie 
li a fet secors et aie 
et l a de prison hors gité 
la rose de uirginite 
li a feste ceste bonte 
lors est sus son cheual monté 
hatif de rendre sa promesse 
a la seinte deliurerresse 
et graces et merci rendi 
a cheuauchier tant entendi 
qu a chartres liez et ioieus uint 
et conta quanqu il li auint 
la douce dame mercia 
qui de prison le deslia 
s offrende fist et ses prieres 
et puis s en retorna arrieres 
en la terre dom il nasqui 
li prudons puis lonc tens uesqui 
et chacun an de son aage 
fist toz iors son pelerinage 
a la haute dame de chartres 
quant la dame giete de chartres 
ses pelerins et guerredone 
se qu en li enuoie et done 
ou porte a l euure de l iglise 
len li deit bien feire seruise 
d i enuoier dons et porter 
ses amis set bien conforter 
et en la fin les fet uenir 
ou reigne qui est sans fenir 

li liures conte ci empres 
que de bonneual est bien pres 
une uille ou len l apelle 
ne dit pas mes une chapelle 
i a qui est d un parroissiage 
d autre uille et par usage 
li prestre qui dou leu tenoit 
la parroisse chanter uenoit 
a celle chapelle preucheine 
a certain iour en la semeine 
illec ou la chapelle estoit 
ert une fame qui metoit 
en filler grant cure et grant peine 
ne filloit mie lin mes leine 
de sa quenoulle einsint uiuoit 
de nulle autre oeuure ne seruoit 
celle fame dom ge uos di 
empres uepres au semadi 
regarda l oeure de sa leinne 
qu el auoit fillé la semeinne 
si uit qu el n ot pas tant d ouuraigne 
comme autre fois dom sa besoigne 
li estoit forment 
si ot elle assez leine oiseuse 
por son dommage recourer 
mes el n ouse ce seir ouurer 
por la feste a la haute dame 
que garder doit et homme et fame 
de toute oeure qui est humeine 
et l endemein por le diemeinne 
li lesoit il encore meins 
a fere humeine oeure de meins 
et au lundi n ot point d espace 
qu i li couenoit sa fillace 
le lundi bien matinet uendre 
por sa uie enseure et prendre 
ainsi fu la dame entreprise 
quar el ne set en quele guise 
puisse recourer son dommage 
se elle ne met s ame en gage 
dou semadi au seir filler 
temptacion a ce la boute 
d autre part le pechie redoute 
si qu el ne set qu el daie feire 
a sei meismes est contreire 
d une part la point couoitise 
qui de filer la nuit l atise 
et de parfeire sa quenoille 
l ame d autre part l en chastie 
or le uelt or ne le uelt mie 
a la parfin fu tant temptee 
qu a pechie est abandonee 
por couoitise de gaieng 
dom el recut puis grief mehaeng 
quant toute gent fu 
et la lune luiseit serie 
en son uergier ala filler 
com celle qui uout deu guiler 
mes elle en fu por uoir guilee 
si auoit el bien en pensee 
que celle oeure qu fesoit 
a nostre dame despleisoit 
et qu el fesoit mal et pechie 
mes son cors ert tant entechié 
de couoitise dom ardoit 
qu a pechie pas ne regardoit 
si priueement ouuroit comme 
celle qui meins cremoit dieu homme 
quant toute s oeure ot acheuee 
de la ou se sist s est leuee 
car aler couchier se uouloit 
ia ce que point ne se douloit 
ne ne sentoit mal n autre chouse 
une de ses meins uit si clouse 
et point ourir ne la poet 
la mein si forment se cloet 
com se li doi s entretenissent 
et a la paume aerdissent 
o l autre main forment s efforce 
mes ne por poine ne por force 
car ne la pot n ouurir n estendre 
tant i sache baer ne tendre 
cum se li doi fusent gelé 
et a la paume saellé 
quant ceste chouse ot regardee 
moult fut forment espoentee 
et durement se merueilla 
toute nuit sans dormir ueilla 
qu el pensoit et ert en doutance 
sauoir se c ert la dieu uenchance 
ou se c estoit de maladie 
ne set que face ne que die 
le diemenche uint l endemein 
el prist a regarder sa mein 
et essia se tant eust 
force que ourir la peust 
mes rien n i uault ne force 
moins li uaut quant el plus s esforce 
angoisse ne douleur ne sent 
ne d enfermete nuisement 
forsqu el ne pot sa mein ouurir 
a nul ne s ouse descouurir 
car por honte de gent n a cure 
a dire a nullui s auenture 
qu el cuidoit que dieu y ourast 
einsint que sante recouurast 
et einsint garison eust 
que nus hons son cas ne seust 
le ior passa en tel maniere 
et la nuit ausint tote entiere 
tantque le lundi aiorna 
celle en son ostel seiorna 
et ses uoisines se leuerent 
si com soloient l apelerent 
qu el alast o els ou marchie 
mes a a une enchargié 
de ses uoisines sa besoigne 
car de soi montrer ot uergoinne 
por o els aler refusa 
et au melz qu el pot s escusa 
lors se prist par soi a reprendre 
  que faz ge que me uaut l atendre 
dei ge le miracle dieu teire 
se home ne set cel afeire 
dex le set qui uoit toutes choses 
les pensees qui sont enclouses 
ou cuer uoit toutes en espert 
ia nul segrei n iert si couuert 
que dex ne l sache bien et uoie 
ge n i uoi ne fuite ne uoie 
coment cest fet puisse celer 
se de gre ne l uoil reueler 
maugre mien le reuelere 
dex qui le set lors si sere 
pis que deuant et greindre honte 
le celer uoir noient ne monte 
dex m a por mon pechie punie 
g ei bien la poine deseruie 
dex ueult qu en moi soit sanz celee 
sa haut oeure manifestee 
quant il ueult que len sache s oeure 
se ge la tes et ge la cueure 
ne sera le pechie creuz 
dex ueult que cest fet soit seuz 
et qu on die au clerc ou au prestre 
tous iors ne puis ge pas ci estre 
ce qu il ueult ne puis contredire 
donques le m estuet il a dire 
ge le dire a mon prouoire 
qui est sergent dieu et uicaire 
s a mon prouoire le di primes 
ge le dire a dieu meismes 
car dex meismes li a preté 
de l ame et dou cors poete 
l un et l autre a mestier de cure 
mon cors dou mal que il endure 
et l ame estuet qu el soit curee 
dou pechie dom est encombree 
mon mestre me doit conseillier 
en oroisons por moi ueillier  
quantqu elle se pleigneit einsi 
de son ostel la fame issi 
de pars uet regardant 
de loing uit le prestre uenant 
  dex  dist celle   merciés soies 
qui par ton menistre m enuoies 
de m enfermete medicine 
que i ae par la uertu deuine 
se or ne li di ma pensee 
n en puis estre mes escusee 
m auenture uoir li dirai 
a l encontre de lui irai 
si li direi meulz mon pleisir 
priueement et a leisir  
de la uille eissi hors atant 
contre le prestre meintenant 
ala et si le salua 
et rendu son salu li a 
a la fame et il li enquiert 
com el le feit et li ert 
celle rougit et s estuet 
ne ne dist pas com li estuet 
d autre chose ensemble parlerent 
em pallant en la uille entrerent 
celle qui son cuer ot cellé 
parti de lui et il de le 
le prestre s en ala en erre 
feire ce qu i ert uenu querre 
qu il ala dire son seruise 
autre chose n i ot aquise 
celle remeint seule et pensiue 
  dex  dist elle   tant sui cheitiue 
qui auoie si grant leisir 
de dire au prestre mon pleisir 
non mie au prestre mes a de 
mon estat m auoit demandé 
et ge me sui uers lui celee 
et ne set dex bien ma pensee 
et toute m euure et mon afeire 
dex set tot quantqu il est a feire 
doncques set il ce qu est ia fet 
n est merueille se me deshet 
qui a celui parler n osei 
qui est ou leu de deu ce sei 
desques a prestres ne dis le uoir 
diex le fere aus gens sauoir 
ce que ge n dire a un 
dex le monstrera en commun 
por quoy uoil ge mon feit teire 
ge n ei pas honte de meffeire 
et i ei honte de l amander 
ne deusse ge demander 
aie et medecinement 
de l enfermete que ie sant 
a mon prestre iray ariere 
dou fet li direi la menniere 
a lui confesse me feirei 
ia rien ne l en celerei 
et se g e honte dou dire 
don di ge por uoir que dex ire 
a uers moi corrouz et haine 
quant ne ueult qu aie medicine 
ne que ma confession die 
ie di que dex m a enhaie 
digne ne sui qu a lui m acorde 
ne qu aie sa misericorde 
bien uoi que dex m a oubliee 
et qu au deable sui liuree  
quant el se fu einsi conpleinte 
et a le seule ot fet sa pleinte 
en la uoie s ala tenir 
par ou le prestre doit uenir 
li prestre uint ceu est la uoire 
el rougi quant uit le prouoire 
a luy pas ne se confessa 
car por la honte le lessa 
li prestres einsint s en ala 
celle remeint qui grant mal a 
confuse et desesperee 
s en rest en sa meson alee 
si com entroit en sa meson 
si come ou liure le leison 
la douleur li fu agreuee 
en la mein qu elle tint serree 
qui nulle hore ne li cessa 
uers le uespre tant l enpressa 
que por la douleur qui ert greindre 
que deuant comenca a geindre 
empres haut crier la couint 
si que touz le uisinez uint 
tuit le uoisin qui au cri uindrent 
celle chose a merueilles tindrent 
car il ne sauoient l acheison 
onc de le n en trestent reison 
forsque tant sa mein leur mostra 
mes toutes uois treitot outre a 
au darien le fet conté 
dom tout cil sont espoenté 
ne seuent a cui conseil prendre 
forsqu a dieu se uoloit atendre 
lors l ont a l iglise menee 
de l eiue benaite arrosee 
la crois ont a sa mein touchiee 
et la boiste ou est nostre salu 
mes tot ce n i a rien ualu 
une fame ert illec presente 
qui leur dist que sanz la consente 
dou prouoire ne li deuaient 
feire la chose qu il feisaient 
s atendissent a l endemein 
que li prestres uendreit bun mein 
ausint ert ia de nuit bien pres 
et la feste de seint agnes 
a l endemein por uoir sereit 
le prestre messe chanteroit 
si leur donna conseil leiau 
de cest fet et de cest fleiau 
a cest conseil tuit s acorderent 
a leur osteuls s en retornerent 
la fame que douleur tormente 
celle nuit contriste et dolente 
ne pot dormir ne someillier 
toute la nuit la fist ueillier 
l angoisse qu el soeffre en la mein 
li prestre uint a l endemein 
dom el desierreit la uenue 
por estre par le secorue 
quant s en entra en la chapelle 
o la cloche la gent apelle 
qu il uenissent oir la messe 
et celle a cui douleur ne cesse 
quant la cloche sonner oi 
dedens son cuer moult s esioi 
li uoisin matin s asemblerent 
la fame a l iglise menerent 
et la mostrerent au prouoire 
et conterent la chose uoire 
li prestre moult se merueilla 
et si leur dist et conseilla 
qu a deu aie demandassent 
et por la malade priassent 
il meismes en prieroit 
quant la messe celebrerroit 
le chapelein chanta la messe 
et pria por la pecherresse 
et elle por soi dieu pria 
en soupirant merci cria 
et auoit en dieu s esperance 
qu il i enuoieroit aleiance 
quant le chapelein ot chanté 
celle qui desierreit sante 
apella et li dist   amie 
c est par pechie qu ies si punie 
pechie qu as fet a fin te moine 
dou pechie te sera la poine 
confesse toi ton fet descueure 
de bouche et de cuer et eure 
conuient que tu saies confesse 
se tu ueulz que ti maus te lesse  
celle qui fu bien repentant 
et d auoir sante meintenant 
li conta sa confession 
o pleur et o deuocion 
des fes qu el ot en remembrance 
cil li enioint sa penitance 
qu el alast por le preu de s ame 
a chartres prier nostre dame 
chacum an non pas a chacune 
des quatre festes mes a une 
la quelle qui plus li pleireit 
mes or primes commenceroit 
a la precheine chandeleur 
que dex la gitast de douleur 
quantqu i li enioint et loa 
promist celle a fere et uoa 
que o ueu et o deuocion 
a la purificacion 
qui or sereit precheinement 
iroit ore premierement 
a chartres en pelerinage 
et tant com uiuroit par aage 
la uoie chacun an feroit 
quant une des festes seroit 
enpres le ueu et la promesse 
de ses pechiez la pecherresse 
asoute l a li chapeleins 
et qu el meist entre ses meins 
sa mein close li enseigna 
puis l asout et si le seigna 
et gita l eiue beneie 
deuant toute la compaignie 
si commencierent en commun 
desioindre les doiz un et un 
celle ouri la mein et la clout 
et clout et ouri quant el uoust 
ioiant fu et esleesciee 
quant se senti seine et hetiee 
ainsiqu onques n eust esté 
agregiee d enfermete 
tuit cil qui ce miracle uirent 
o leesce graces rendirent 
a la haute uirge ennoree 
a cui la fame s ert uoee 
et dex loerent o uois liee 
qui de son mal l ot desliee 
enpres auint greigneur merueille 
car deable qui toz iors ueille 
por boens de leur biens retreire 
pensa le bienfeit a deffere 
et apreuchoit forment la feste 
la fame fu de mouoir preste 
a chartres et s apareilla 
mes deable li conseilla 
que elle porloignast sa uoie 
temptacion moult la desuoie 
que encore pas ne s esmoeue 
et qu el doit remeindre li proeue 
car il li dist   que fes que es ce 
o uielz aler par ceste apresce 
d iuer qui tant destreint et grieue 
la uoie est trop longue et trop grieue 
et li iors cors por aler hors 
tu greueroies trop ton corps 
s en celle seison cheminoies 
car trop sont les uoies 
tu pues oncore bien atendre 
et autre terme plus lonc prendre 
li termes t encharga briement 
que une foiz tant seullement 
chacun an a chartres allasses 
a l une que tu mielz amasses 
des quatres festes nostre dame 
einsi aquiteroies t ame 
se tu ores ne ues a ceste 
si iras bien a l autre feste 
que len appella la marceiche 
et se essoine empeesche 
si ira a la mi aoust 
a celle ou auras meins de coust 
et meins de trauail et de peine  
einsi temptacion la meine 
par quoy deable l a ueincue 
el remeint ne ne se remue 
tantque la feste fu passee 
a l endemein a l aiornee 
uint le prestre a la chapelle 
la fame uit a soi l apelle 
quant uint de chartres demanda 
et s el fist ce qu il commanda 
s el fut a chartres a l iglise 
s el rendi graces et seruise 
a la dame qui la gueri 
et se son bienfet li meri 
celle rougi si fu concluse 
et si se coure et si s escuse 
de son fet et de sa folie 
et dit   a chartres ne fu mie 
a la purification 
mes a l anunciacion 
ire por uoir sans contredire  
et li prestre respont plein d ire 
  cheitiue com ies deceue 
inobediens mescreue 
le cui conseil as tu creu 
le deable t a mal plet meu 
par cui tu as ton ueu enfreint 
dom la mere deu moult se pleint 
toust as la bonte obliee 
que dex t auoit por le mostree 
ge crei tu le comparras chier 
quant dex uelt bien se set uenchier 
desqu einsint est dex par sa grace 
de tes pechiez pardon te face  
quant ot parlé en tel maniere 
li prestre s en rala arieire 
celle en sa meson rest alee 
moult confuse et espoentee 
quant en sa meson fu uenue 
soudement fu el cors ferue 
d une plaie horrible et moleste 
des pies aual dusqu ein la teste 
li maus si griement l enuai 
car toute paumee chai 
un cri gita espoontable 
s eust ou cors deable 
par sa bouche escume sailli 
la douleur si fort l assailli 
que des menbres et des cinq sens 
perdi la uertu par lonc tens 
son cors fu porpris d enfleure 
et son cuer noir outre mesure 
que si fu plus luisant que glace 
il ne paroit pas en sa face 
qu el eust point de uie en cors 
fors de sa bouche issoit hors 
une fort et puant aleine 
qui n est a sentir pas bien seine 
einsint deus iors et deus nuis fut 
c onques ne menia ne ne but 
li prestres et cil qui la uirent 
de la merueille s esbahirent 
de la fame pitie auoient 
et por le nuit et ior prioient 
au tiers ior reuint ensement 
non mie seul mes o grant gent 
uisiter la fame li prestres 
et dist   sire rois celestres 
ge uos pri et tuit uos prion 
que morir sans confession 
ne soffrez ceste fame ci 
dom dex ait de l ame merci  
en enpres apela la fame 
et li dist qu el pensast de s ame 
qu elle parlat si poeit estre 
a lui com len doit fere a prestre 
celle soupira et se pleint 
et si cria c meint 
  douz dex douce uirge marie 
merci uos requier et aie  
quant li prestres parler l oi 
dedens son cuer moult s esioi 
lors li dist qu el se confessast 
que rien a dire n i lessast 
dou tens passa moult poi d espasce 
celle deuant toz en la place 
trestoz ses pechiez resgei 
et li prestre la benei 
que de toz ses pechies l asoust 
merueille auint car lors si toust 
come li prestre l ot asousse 
celle qui ert enflee et grosse 
qu i sembleit qu el deust creuer 
sailli en piez sans se greuer 
esbahie et esmeruellee 
de dormir esueillee 
que en un moment fu si seine 
comme poisson qui noe en seine 
ice uirent meintes et meint 
que nul signe en le ne remeint 
qu elle eust eu maladie 
lors dist au prestre qu il li die 
qu el fera et qu il li enseigne 
  ge ueil et comant que tu faces 
ce que ge t enchargei et graces 
a deu et a sa mere rendes 
a chartres ne plus n i atendes 
en s iglise la dame aeure 
qui t a secorue en pou d eure 
gardes que chacun an i ailles 
ne a ce feire pas ne failles 
car se tu faus au meintenir 
bien t en porra mesauenir  
celle fist le commandement 
qu el se mut sanz delaiement 
a feire son pelerinage 
chacun an puis tot son aage 
le pelerinage meintint 
einsint a ceste fame auint 
que chacun de uos oi a 
li prestres le nous tesmoigna 
et li autres qui present erent 
qui dieu et sa mere aourerent 
li prestres cel an dom ge di 
en relegion se rendi 
en ceste fame sont trouez 
cinq miracles bien esprouez 
li premiers quant la mein ot close 
por ce qu a male euure fust ose 
le segont que par la celee 
fu la mein de douleur greuee 
li tiers fu quant se confessa 
que le mal de la mein cessa 
li quars fu quant le ueu froissa 
que la grief plaie l angoissa 
le quint quant gueri de la plaie 
par la confession ueraie 

puis ce que dex prist char humaine 
en la uirge de grace plaine 
apres cel tens en l an milliesme 
et sixte ouesques deus centiesme 
le ior de feste saint germein 
aoust coumence l endemein 
nouellement fut un cas sors 
en la parroisse auint a sors 
cist cas qui est moult merueilleux 
leues i a de chartres deux 
cist quas dom ge uos uois contant 
si auint a un paisant 
guillaume ot non de lauardin 
il n ert n en cortil ne iardin 
mes es chans ou saiet s auoine 
a grant trauaill et a grant poine 
cil uilains es chans laboroit 
qui dex ne ses sains ne cremoit 
ne quel font cil uilein meint 
cil a la feste de son seint 
a saier s auoine entendet 
son parroisage mal rendet 
ne li chaloit de parroisage 
plus pensoit a son 
pourete feire li feiseit 
toute uois a dieu despleseit 
quanque cil s auoine saiet 
dom a seint germein dessaiet 
gens de la paroisse passaient 
par la qui 
a reprendre guillaume pristrent 
et en reprenant si li distrent 
  guillaume ce n est mie droit 
que tu fes bosoigne orendroit 
a la feste de nostre saint 
dex nos beneie et nos seint 
coment t est monté en la teste 
que tu euures a nostre feste 
ne fu tu dimenche a l iglise 
oir la messe et le seruise 
nostre prestre nostre persone 
quant dimenche preescha au prone 
commanda bien communement 
et sus esconmeniement 
enioint a ses paroissiens 
aus genures et aus enciens 
il hui n de leur meins  
lors luer respondi li uileins 
pleins de uilanie et d outrage 
et mostra son uilein courage 
  se si puissant fust saint germeins 
come dist nostre chapeleins 
a moi et a autres que moi 
le monstrast dom point ne m esmoi  
cil s en alerent sans aloingne 
et cil remeint en sa bosoigne 
et toute ior saia s auoine 
dou matin iusqu a nonne pleine 
une freidure lors senti 
dom le cors trestot li menti 
tuit si menbre orent troblement 
que senti un grant mouuement 
qui de ses entrailles uenoit 
en sa mein senestre tenoit 
ia la darreanne mannee 
que il auoit des chans leuee 
de sa mein oster la uouloit 
et mestre ius ou il souloit 
mes ne peust por uif ardoir 
de ses meins fere desardoir 
la mannee de la senestre 
et la faucille de la destre 
espouentez fu li uileins 
quant il ne pot ouurir les meins 
a l iglise foi le cors 
sauoir s aie ne secors 
il trouast en nulle maniere 
et uileins deuant et desriere 
trestoz entor lui s asenblerent 
a ouurir ses meins s essaierent 
tel qui estoient grant et fort 
mes par enging ne par effort 
les meins desardoir ne li porent 
le miracle uirent et sorent 
a dieu et a sa mere chiere 
firent por guillaume priere 
a seint germein et a tous seins 
et si firent sonner les seins 
en l enneur dieu et saint germein 
ior et nuit iusqu a l endemein 
fu en itel estat guillaumes 
les deiz des meins aers au paumes 
qu il ne meist ius por riens nee 
la faucille ne la mannee 
tuit de pitie forment pleurerent 
et por lui sans cesser proierent 
que dex par sa seinte poissance 
li uolsist donner deliurance 
quant la nuit fu einsi passee 
a pluseurs uint lors en pensee 
que guillaume a chartres menroient 
a l iglise et si feroient 
passer desous la seinte chasse 
car il craient bien s il i passe 
s il doit guerir que il guerra 
car la uertu dieu aperra 
au matinet apres la messe 
ot ou mostier de gent grant presse 
hommes et fames clerc et lei 
i erent uenuz sans delei 
tuit communement s asemblerent 
et guillaume a chartres menerent 
a l iglise a chartres uindrent 
guillaume et tuit a genouz se mistrent 
quant guillaume s agenoulla 
sa face de lermes moilla 
forment gemi et soupira 
la seinte chasse remira 
et l autel besa moult souuent 
n encore n ot deliurement 
lors s escrierent tuit a masse 
qu il passast souz la sainte chasse 
et il i passa humblement 
que desous se tint longuement 
mes la grace et la deliurance 
li fist encore deleiance 
outre passa moult esmaié 
moult ot gemi et lermoié 
tantqu il chei en paumoison 
et cria haut en oroison 
  priés tuit que g aie merci  
enflé estaient et nerci 
les dois des meins outre mesure 
enpres reconte l escripture 
que un chanoine de la uille 
guillaume de colleteinuille 
auoit non si con dit l escrit 
preuzdom et cremoit ihesu crist 
c esseia deuant l asemblee 
s un seul espi de la mannee 
peust oster ou arrachier 
ou por tirer ou por sachier 
et pluseurs autres qui i erent 
que clerc que lei i essaierent 
mes onques tant ne porent feire 
c un espi en peussent treire 
si le uit le prestre de sors 
qui oi les pleinz et les pleurs 
que ses parroisiens fesoient 
et pres qu il ne desesperaient 
lors s escria moult hautement 
  seigneurs et dames ensement 
qui por cest homme ci uenistes 
si dolens ne saiés ne tristes 
de dieu ne uous deffiez mie 
la misericorde et l aie 
est moult grant de dieu nostre pere 
n i ait nus qui se desespere 
mes en dieu et en sa poisance 
et en sa mere aiez fiance 
qui est fleur de uirginite 
uos serois par le uisité 
et uos enuoiera secors 
si que liez a sors 
et si sera bien ce me semble 
que uos ailliez tretuit ensemble 
au tronc la ou len met a l euure 
illec se parfera uostre oeure 
illeques sera sans doutance 
uostre esperance  
a cest conseil tuit s acorderent 
au tronc ensemble a l oeure alerent 
deuant la chasse seint liubin 
a terre se mirent enclin 
o pleur et o gemissement 
prierent dieu et ensement 
sa douce mere glorieuse 
qui enfanta la fleur ioieuse 
qui reforma l estat humein 
et seint liubin et seint germein 
requistrent o uoiz haute et clere 
et seint tomas de conteorbere 
de cui sanc ot illuec partie 
et son coustel d auceserie 
a touz sainz et a toutes seintes 
firent il ausint leur conpleintes 
de touz requistrent aiustoire 
que dex mostrast illuec sa gloire 
cil qui les reliques gardoit 
la destre ou la faucille ardoit 
toucha ou le coustel a plein 
tantoust fu ouuerte la mein 
les dois estenduz et ouuers 
tuit uirent le miracle espers 
si comencierent a crier 
dieu et sa mere a mercier 
puis retoucha a la senestre 
ou la mannee uit clouse estre 
le coutel a ce seint martir 
les doiz pristrent a departir 
de la paume que tuit uirent 
si que de ses meins li chairent 
la mannee de la senestre 
et la faucille de la destre 
tuit li seint sonnerent de ioie 
iames ne cuit que nus hom uoie 
telle ioie comme i ot feite 
ne porroit pas estre retreite 
la grant ioie que tretuit firent 
quant guillaume deslié uirent 
de la douleur et dou lien 
prestre et clerc et 
dieu et sa mere mercierent 
ioieus a sors s en retornerent 
gloirefianz le roi celestre 
qui est et sera sans desestre 

un autre fet uoill commencier 
por la haute dame essaucier 
qui sus les cels est essauciee 
ceste matire ei commenciee 
por ce que ie la sei a uoire 
si en doit melz estre en memoire 
et g en dire melz apresté 
quant cil miracle orent esté 
que ci deuant uos ei escrit 
en berri si con truis escrit 
un autre auint de grant renon 
a une uille qui a non 
uillentras einsint est nommee 
en celle uille demoree 
fesoit une bien preude fame 
qui uoa a l autel nostre dame 
de chartres et de mer estoille 
que quant auroit feite sa toille 
une toalle en feroit 
que a son autel offeroit 
la toille fu feite sans faille 
dom la fame fist la touaille 
qui s ouureigne bien enploia 
la teille prist si la ploia 
qui estoit belle et deliee 
en un drapellet fu liee 
en un drap linge enuelopee 
la fame de bonne pensee 
la mist en une huche a pois 
ou de feues rauoit grant pois 
et de robes et d autres chouses 
qui en la huche erent enclouses 
illeques la mist a garder 
car onquores uoleit tarder 
a fere son pelerinage 
tantqu el eust auenant ueiage 
et qu el ueist et tens et leu 
qu ele peust acomplir son ueu 
quant la toaille ert en la huche 
deables qui tot mal aluche 
fist un feu sordre 
et la meson d esbrasement 
et quanqu esteit dedenz esprendre 
la huche en faumesche et en cendre 
fu mise et quanqu esteit dedenz 
poiz et feues et uestemenz 
trestout fu gasté par l arsure 
illec auint belle auenture 
uertu de dieu et grant merueille 
nus n orra iames sa pareille 
n est pas fable ne deuinaille 
onques n i maumist la touaille 
qui ert ou mileu de la brese 
ou brasier fu saine remese 
tant ne quant n i fu brulee 
car la dame l auoit sauee 
a cui est uoee et promise 
qu el n i fust arse ne maumise 
greindre uertu i ot mostree 
le linge ou ert enueloppee 
la touaille seintefiee 
et le lien dom ert liee 
ardirent comme un poi de leine 
et la touaille remeint seinne 
c onques n i ot maumeteure 
ne ne se senti de l arsure 
cil qui en la fornese ardant 
fist les enfanz iadis gardant 
c onques nul ardeur n i senti 
cil dieu qui onques ne menti 
fist miracle d autre maniere 
a l enneur de sa mere chiere 
que la touaille fu sauuee 
qui ert a sa mere uoee 
quant l ardeur dou feu fu esteinte 
la fame qui fist sa compleinte 
de son domage et de sa perte 
qui por uoir cuidoit estre certe 
sa touaille fust perdue 
dom el estoit plus irascue 
qu el n ert de nul autre domage 
car el pensoit en son corage 
autres domages estre meindres 
par l arsis quiert et par les cendres 
s el trouast nulles de ses choses 
ou hors ou paranz ou enclouses 
si foi par tout et cercha 
et touz les tisons reuercha 
tantqu el troua par auenture 
la touaille enmi l arsure 
qui dou feu n ert point desconfite 
autre chose grant ne petite 
n i trouua qui issit sauuee 
le lange ou ert enuelopee 
ne le lien ne troua mie 
lor fu durement esbahie 
et pluseurs forment s esbahirent 
qui presens furent et le uirent 
que de uoisins et de uoisines 
bien sorent que oeures deuines 
et miracles espers estoient 
car de la touaille sauoient 
le uoir por meismes la fame 
qu el ot uoé a nostre dame 
la fame ne uost plus atendre 
a chartres ala son ueu rendre 
la touaille ouec soi porta 
ou de son duel se conforta 
a nostre dame en fist present 
sus l autel l offri humblement 
et reconta de la touaille 
le miracle sanz controuaille 
et de ses uoisins nuef ou diz 
par leur tesmoignz et par leur diz 
l afermerent sanz faucete 
qui present i orent esté 
et le miracle orent ueu 
et por ce erent il meu 
de bon cuer et de bon corage 
a leur pelerignage 
a ce fet quant fu recité 
l esuesque d angers la cite 
uaillant hom et de grant afere 
ert en l iglise quant retreire 
ce miracle a la fame oi 
dom il fu formant esbahi 
esbahi et merueillé 
et dist au clergie qu esueillé 
fussent a la dame loer 
a cui se fet bon auoer 
pres a la touaille adesa 
et deuotement la besa 
et dist enquore plus ouesques 
que s a angiers dom ert euesques 
fust le miracle auenu 
il eust iugié et tenu 
la touaille por seintuaire 
et li eust feit sa chasse feire 
ou elle fust mise et pousee 
et cum reliques ennouree 

li liures ci empres deuise 
que par celle seinte chemise 
qui a chartres est enchassee 
un miracle de renomee 
auint dom ferei mention 
en l en de l inquarnacion 
huit anz meins par conte 
un challes si com l escrit conte 
ert rois de france et dou pais 
qui ert filz au roi 
qui baubes estoit seurnomés 
auint au tens challes cel roi 
un tirant lors de grant desroi 
uint en france qui ot non roul 
com len crie oncore haroul 
en france grans ouz amena 
cil tirant que il aima 
de gent paienne et sarradine 
tout destruit desus la marine 
france gasta et la contree 
tout ocist et mist a l espee 
que nus ne li pot contrester 
onques ne se uost arrester 
dusqu a estampes la reau 
ou il refist moult grant fleiau 
d illeques a chartres ala 
et l asist de ca et de la 
chartres asistrent li paien 
poor orent li citeien 
qui furent dedenz asegié 
car il furent forment gregié 
de mangonniaus et de perrieres 
qui par deuant et par derrieres 
gitaient pierres a leur murs 
ne se tindrent pas asseurs 
quant uirent les pierres descendre 
pooir n auoient d aus deffendre 
ne d eissir hors ne de combattre 
cels dehors uoient qui d abatre 
les murs se painent et trauaillent 
et a grant effors les assaillent 
si en ont eu grant esmaance 
n ont en nulle aie fiance 
fors ou secors de la pucelle 
qui dame de chartres s apelle 
de celle requierent aie 
qui de chartres a seignorie 
lor prindrent la seinte chemise 
a la mere de qui fu prise 
iadis dedenz constentinoble 
precieus don en fist et noble 
a chartres un grant roi de france 
challes le chauf ot non d enfance 
cil rois a chartres la dona 
dom len croit que guerredon a 
de la dame qui la uestoit 
quant le filz dieu en le estoit 
car celle penseit qu el fust mise 
a chartres en sa mestre iglise 
et qu el soit oncore gardee 
o leu dom est dame clamee 
li chartrin la chemise pristrent 
sus les murs au quarneaus la mistrent 
en leu d enseigne et de benniere 
quant la la gent auersiere 
si la pristrent moult a despire 
et entr elx a chufler et rire 
quarreaus i trestrent et saetes 
et d ars turquois et d arbalestes 
mes dex qui uit lor mescreance 
i mostra deuine uenchance 
si les auougla qu il perdirent 
la ueue qu i point ne uirent 
si qu il ne porent reculer 
ne ne porent auant aler 
quant li chartein aperceu 
orent le miracle et ueu 
que leur fist la dame charteine 
mentenant fu la ioie pleine 
si s apareillent d eissir hors 
et garnissent d armes leur cors 
uestent haubers et lacent hiaumes 
ouec leur euesque 
qui portoit la seinte chemise 
por deffense et por garantise 
auecques une autre banniere 
qui du uoile de la uirge yere 
de chartres s en issirent tuit 
o grant effors et o grant bruit 
en l ost des paiens tot se mirent 
si grant occision en firent 
com il leur uint a uolente 
des ocis i ot tel plente 
que la terre en fu ioinchiee 
tant i ot de gent detrenchiee 
que li chartein ont leur espees 
dou sanc au paiens saoulees 
quantqu estoient en la champaigne 
si leur o grant compaigne 
richart li dus des borgueignons 
cil ameneit fiers conpaignons 
qu o sei auoit l ost des francois 
si grant occision encais 
i ot feite or fu doublee 
bien fierent de glaiue et d espee 
charteins francois et borgueignons 
tuit de ferir sont conpaignons 
sus la pute gent mescreue 
et quant rou uoit qu ainsi creue 
est la force a ses anemis 
en fuie s est meintenant mis 
quant il uoit ses gens detrenchier 
n il n a poeir de soi uenchier 
si s en foui o poi de gent 
o dis cheualliers seulement 
de cheuauchier tant esploita 
qu a lisees se receita 
et de son ost une partie 
fu remese es chans esbahie 
que li cretien enseuoient 
cil qui de seigneur point n auoient 
en un mont en haut s en foirent 
illec un ior se garantirent 
quant a l estor uint darreniers 
ebaltis li cuens de poitiers 
o de cheualliers grant compaigne 
les paiens uit en la montaigne 
si les enclust tretout entor 
mes cil qui sauoient meint tor 
a mie nuit s en eschaperent 
par l oust au francois s en passerent 
quant il fu ior et francois uirent 
paiens eschapés si saillirent 
sur les cheuaus et les ensurent 
les cheuaus frais et igniaus furent 
qui ensiuant si les ateindrent 
mes li paien les pas aceindrent 
des bestes mortes de sanc teintes 
dom entor eus firent ateintes 
que nus ne leur pot rien meffere 
francois se mistrent au repaire 
qui longuement orent chacié 
chacun li hiaume ou chief lacié 
s en repererent en leur tentes 
et li paien com gent dolentes 
alerent de mort des espees 
a leur seigneur droit a lisees 
la dame de chartres marie 
au chartains fist einsi aie 
par sa glorieuse chemise 
et son uoile dom ie deuise 
moult chier doyuent estre gardees 
comme de uertu esprouees 

en escrit trouons et en chartres 
que fubert esuesques de chartres 
fu bon clerc de haute clergie 
maint biaus ditiez fist en sa uie 
meinte legende et meinte estoire 
dom touz iors sera en memoire 
moult ama dieu et sainte iglise 
et acrut le deuin seruise 
l iglise de chartres ama 
especiaument et clama 
dame et amie especiau 
sus totes iglise reiau 
quant dou siecle fu trespassés 
de ses clers remeindrent asses 
qui furent de sa decepline 
et qui ensurent sa doctrine 
entre cels fu un chanceliers 
qui ot esté si escoliers 
bon clerc fu de grant science 
mes moult byen poira son sen ce 
qu il ne meneit pas bonne uie 
ioliuete enuoiserie 
et richece qui maus atreit 
et homme ou puis de uice treit 
et qui les uertus desracine 
si trest ce clerc en sa santine 
et en la pueur de luxure 
et oncore ert de tel nature 
de l autrui uolentiers prenoit 
riens ne rendoit ainz retenoit 
quanque de l autrui auoit pris 
de ce fere ert toz iorz apris 
et oncore dom plus folx ert 
son pichie feiseit en apert 
qu au monde pas ne l reponneit 
de mauues essamples donneit 
mes ia ce qu il ert entechié 
de mauestiez et de pechie 
uolentiers seruoit nostre dame 
ses hores disoit car de s ame 
auoit mise en le s esperance 
et qu auroit par le acordance 
uers son chier filz de ses meffez 
qu il fesoit et qu il auoit fez 
uers la dame ert si cors entiers 
et la saluet uolentiers 
mes ce bien ne sot pas la gent 
qu i le fesoit priueement 
mes son pechie tretuit sauoient 
car apertement le ueoient 
autre gent le font autrement 
leur pechie font celeement 
et les biens que il font puplient 
c est se que il s i glorefient 
mes nus por soi gloirefier 
ne doit son bienfet puplier 
ne por orguel ne por uentance 
ne doit il fere demonstrance 
fors tantque son preme le uoie 
por luy mostrer de bien la uoie 
mes chacun doit son mal celer 
ne l doit fors a deu reueler 
que dou monde ne soit repris 
ne mal essample n i seit pris 
cil chanceliers fist autrement 
son mal fesoit apertement 
com home en uice auiué 
et son bien fesoit en priué 
en priant chacune iornee 
a la mere dieu ennoree 
qu ele par sa misericorde 
uers son filz li feist acorde 
un ior auint par destinee 
ne sei en guerre ou en mellee 
ou cil chancelier s estoit mis 
qu ocis fu de ses anemis 
si ami le cors enporterent 
mes li chanoine qui penserent 
que il fu mors mauueisement 
com cil qui uiuoit folement 
ne uoudrent pas ne n orent cure 
qu ouec els eust sepulture 
metre le firent com par ire 
en une angle dou cemetire 
ou n i auoit pas leu honeste 
procession ne autre feste 
a enterrer le cors ne firent 
d un pou de terre le couurirent 
qu il n ot ne tonbe ne sarqueu 
trente iors fu en itel leu 
la dame que il ot seruie 
courrouciee fu et marrie 
dou fet et de la mesprison 
si apparut par auison 
au greigneur seigneur de l iglise 
le liure prince le deuise 
si li dist com en courroucant 
en blasmant et en manascent 
qu il alassent son chancelier 
de la ou il gesoit drecier 
cil enquist qui doutant aloit 
de quel chancelier el palloit 
  ge di  dit elle   de celui 
que a mon chancelier eslui 
que auez geté de uostre estre 
et melz que uos i deust estre 
si l auez danné sanz reison 
dom ge uos preing a acheison 
or alés tout le cors leuez 
et l enterrés com le deuez 
et ennorable sepulture 
sachiés que m auez fet iniure 
car mon clerc ert quant il uiuoit 
et deuotement me seruoit  
li princiers tantout s esueilla 
et moult forment se merueilla 
de la uision qu a ueue 
au matin l a amenteue 
a toz les seigneurs de l iglise 
qui d un consent et d une emprise 
uindrent la ou mestre le firent 
et de terre le deffoirent 
une grant merueille auint lors 
que dou mort trouerent le cors 
sans pueur sans entechement 
et uirent la langue mouoir 
einsint com il uossist por uoir 
loer dieu et sa douce mere 
et une fleur luisant et clere 
uirent qui nessoit de sa bouche 
de sa langue d une souche 
essi un rein plein de fleurestes 
agraables et nouuellestes 
et cil reins s esforceit de querre 
uoie par quoi essit de terre 
la langue ert eissint ennoree 
por ce qu il auoit saluee 
souuent la glorieuse dame 
bien sorent qu ennoree ert l ame 
quant le cors ert si ennoré 
de leur meffez ont tuit ploré 
ce que ert meffeit amenderent 
car tantost le cors enterrerent 
en ennorable sepulture 
et cest miracle en escriture 
firent mettre por uoire estoire 
si qu il fust touz iors en memoire 

qui uelt oir uers moi se traie 
talent m est pris qu encor retraie 
de la soustil fisiciane 
de la sage cirurgiane 
de chartres une belle cure 
nostre dame plus d enfers cure 
que tuit li grant fisicien 
ne tuit li bon cyrurgien 
de montpellier ne de salerne 
malx tant soit gries ne feu d enferne 
ne puet durer por riens qu auiegne 
en leu n en place ou ele uiegne 
il n est nul mals tant enragiez 
qui tost ne soit assoagiez 
qu el daigne neis dou doi taster 
moult se fet certes bon haster 
et moult est sages qui se paine 
et qui met cuer entente et paine 
en acointer dame si sage 
ne doit douter nul grief malage 
de enfermete de cors ne d ame 
nul qui bien soit de nostre dame 
de belles cures parfet tantes 
nul ne sauroit a dire quantes 
curez est lors de cors et d ame 
cil et celle qui nostre dame 
daigne atochier neis de son doit 
cil bien curés tout estre doit 
et si est il c est or dou mains 
qui chiet entre ses blanches mains 
la mere dieu a si sains dois 
si biax si blans si lons si drois 
que gueris est tout maintenant 
cil qu elle en thoce tant ne quant 
tost garist ame de pechie 
et sane tost cors entechié 
quant saner daigne le las cors 
qui muert aussi com fet uns pors 
et qui tout ua en porreture 
sachiez qu a l ame met grant cure 
qui durra sans definement 
or entendés por dieu comment 
la douce dame resioi 
icest preudome de ioi 
aporter se fist il a chartres 
ses uendenges et ses dessertes 
et sa gaaigne auoit perdue 
por ce qu auoit ou pie eue 
lonc tens ne sai quel maladie 
se uos uolez que ie la die 
uenir ie n en sauroie a chief 
le pie auoit a tel meschief 
et la iambe si borsouflee 
si uessieuse et si enflee 
si plaine de trous et de plaies 
qu il i auoit ce croi de naies 
et d estopes demi giron 
boe et uenim tot enuiron 
de toutes pars en sailloit hors 
en grant martyre estoit son cors 
et iambe et pie auoit porri 
qui li donast tout monthorri 
ne toute france n engleterre 
ne marchast il deus pies de terre 
robert cil hom ert apelez 
ses piez ert bien endrapelez 
mes nequedent si fort puoit 
que de pueur les gens tuoit 
quant ou moustier fu aportez 
assez i trueue amortez 
et de malades qui se plaignent 
li un ardent li autre estaignent 
li un pleure li autre crie 
robert qui a grief maladie 
moult durement pleure et gemist 
mes de son pie salt fors et ist 
qui de corre oncques ne fine 
une puente puazine 
que trestuit cil dou moustier crient 
et aus gardes en plorant prient 
qu aucun d els hors pour dieu le meite 
quar il put plus que ne fet seite 
robert adonc est hors boutez 
aus huis defors est acoutez 
la pleure et bret la huche et crie 
  douce dame sainte marie 
fors de t yglise me boute on 
et si sui tes sers et tes hom 
et de ioi ta uile nez 
seigneurs  fet il   uous uilenez 
quant me boutez hors com un chien 
las las las las or puis ie bien 
dire que priuez mal achate  
a l uis defors sur une nate 
par pluseurs fois moult se demente 
  ahi  fet il   pucelle gente 
uierge sacree debonere 
que porrai ge dire ne fere 
que porrai dire douce dame 
quant ie ne uoi home ne fame 
tant soit de malage surpris 
broir de feu d enfer n espris 
quant tu ueux que tost ne garisse 
et il te plest que ie languisse 
a grant doleur et ici muire 
com un torel m oz ia muire 
et com un ors crier et brere 
et tu n es pas tant debonere 
que tu me daignes escouter 
quant de ceiens me uois bouter 
com un gaignon hors et chacier 
et n as tu cuer plus dur d acier 
quant de sante tant ne m enuoies 
k aler me puisse toutes uoies 
ia n est il dame nul consaus 
en ciel n en terre tant soit hauz 
com est li toens apres ton fil 
cil poure saint que feront il 
se prier les uois et requerre 
quant tu qui dou ciel et de terre 
royne es et empereriz 
sueffrez ainsi soie periz 
qui t ai requise a grant meschief 
et qui tes homs sui de mon chief 
qui demoré ai ci tel piece 
que mes las pies tot me despiece 
se fail a toi en ceste uile 
ou ardans as estains dis mile 
et ou tu fes tant haut miracle 
a saint eloy a saint romacle 
a saint fiacre n a saint gile 
que querroie dame di le  
ainsint li las sans nul seior 
aus huis defors et nuit et ior 
a nostre dame se demente 
mes ses pies l air tant enpullente 
qu a pluseurs semble et est auis 
que trestot soit plains li paruis 
de pullentie et charoigne 
lors li dist on sans nule aloigne 
que en la uile plus demore 
ne tant ne quant ne ior ne hore 
aussi trainer par saint gile 
le fera len hors de la uile 
com un cheuax mors de morille 
quant uoit li las qu einsi l auile 
que trainer fors le uelt on 
lors crie et bret a moult grant ton 
  e mere au roy de paradis 
i e ci esté nuef iors ou dis 
si comme cil qui esperoie 
qu a ioi m en ralasse a ioie 
par ton conseil et par t aie 
mes onc ne fist ma maladie 
s agregier non ma douce dame 
a mes enfans et a ma fame 
reporterai poures noueles 
des souleres et des coteles 
leur gaaignasse a grant plente 
si tu m anuoiasses sante 
mes douce dame totes uoies 
por ce se sante ne m enuoies 
desesperer ne me uoil pas 
commentqu il mes cuers li las 
en ta douceur encor espoire 
douce mere au doz roy de gloire 
encor en tai ai grant fiance 
dame encor gist grant esperance 
et respouse dedenz mon sain 
quant toi plera et fort et sain 
ou que ie soie fet m auras 
et loing et pres bien en sauras 
a chief uenir ou que ie soie 
d une coignie me feroie 
couper le pie sans demorance 
se n ert la tres ferme esperance 
qui en mon cuer est aoncree 
puisqu est ainsi uierge sacree 
que la uile uuider m estuet 
et autrement estre ne puet 
a toi congie praing douce dame 
et te comant mon cors et m ame 
porter m en ferai 
monter lais et ie m en uois  
ainsi li las moult longuement 
s est dementés moult doucement 
a ma dame sainte marie 
ne say s en le porte ou charie 
mes tant fet qu il ert a ioi 
sa fame un pou l a conioi 
la nuit primiere que la uint 
mes ainsque iors passassent uint 
de lui fut moult lasse et tanee 
moult fust or pure et bien uanee 
fame qui n ennuiast tiex hom 
a ce tot de fi le set on 
que quant les ont et biax et nez 
lors leur font el mauues 
asses souent teles i a 
robert forment s umilia 
a sa fame et a ses enfans 
bien set que la pueur est grans 
qui de lui chiet sourt et degoute 
par pou sa fame hors ne l boute 
de sa meson assez souent 
  ie uos metray  fet ele   au uent 
sire uilains ors conchiés 
s estes neis tiex q un mot diés  
ne set le las que deuenir 
ne puet aler ne puet uenir 
sa fame a grant dangier le couche 
plus le despit une uiez couche 
ne fet riens nule qu il commant 
de tot uelt fere a son commant 
se talent a d aucune chose 
et demander ne rouer l ose 
pas iure que diex passa 
que mar fu tiex qu il le pensa 
quantqu elle fet fet sur son pois 
quant uelt poree lors a pois 
quant uelt pois lors a poree 
moult est dolente en sa coree 
quant il tant uit et il tant dure 
uie li maine pesme et dure 
a grant plente en est de teles 
qui ne prisent pas deus ceneles 
leur barons puisqu il sunt malade 
moult tost leur sunt correus et fade 
et des mesons lors les barnesses 
sur leur barons se font metresses 
mes salomons dit uraiement 
que la meson put ledement 
et trop ua mal puisque la fame 
sur l ome en est metresse et dame 
de la robert ne sai que dire 
quant ele uoit ades empire 
si le despit si le desdeigne 
que neis tochier a lui ne deigne 
se nostre dame a qui tant pense 
de lui aider ne se porpense 
trop me uendra a grant merueille 
et si dirai qu elle sommeille 
quar esperance et bone foiz 
au ciel li fet plus de cent fois 
chascune nuit leuer ses mains 
  a mere dieu  fet il   au mains 
quant ne te plest que ie repas 
bon finement et bon trespas 
prochainement dame m enuoie 
et si me moine droite uoie 
a ce que tu as porueu 
tant ai langui tant ai geu 
que iambe et pie ai tot porri 
ie n ai enfant ie n ai norri 
qui mes i daint meitre la main 
chascun d aux a le cuer tout uain 
tant par sui ors pucele monde 
que flere et pu a tout le monde  
une nuit ot assez oré 
et tant gemi et tant ploré 
qu il s endormi tot en plorant 
cele que trueuent secorant 
et cil et cele qui il soient 
qui doucement souuent la proient 
adonc atendre n i uelt plus 
la grant reyne de la sus 
qui dou ciel et de terre est dame 
quant uoit que filz et fille et fame 
dou tot en tot l ont adossé 
et com charoigue en un fosse 
dou tot l ont mis en nonchaloir 
aider li uelt lors et ualoir 
lors uelt monstrer qu elle scet fere 
lors deuenir la debonere 
uelt uolentiers cirurgiane 
la tres douce fisiciane 
qui tant par est de franche orine 
qui trestouz cels sane et orine 
qui ont en lui bone fiance 
quant uoit la grant perseuerance 
que li las a et a eue 
de pitie est toute meue 
dou las telx pitie li est prise 
qu endurer ne puet sa franchise 
ne por le plus ne por le mains 
qu elle meismes de ses deus mains 
qui tant par sunt belles et sades 
et saines por taster malades 
taster et saner ne le uiegne 
ne ne uelt por rien qui auiegne 
que nul fors ele i meite main 
si m aist diex hui et demain 
il n a si merueilleuse fame 
en tot le mont cum nostre dame 
merueilleuse certes est elle 
la sainte uirge la pucelle 
si tres douce est et si tres pleine 
que nulle doceur a la siene 
comparer ne se puet ne prendre 
la mere dieu par est si tendre 
si piteuse si debonere 
que ne li put ne ne li flere 
enfers tant soit plains d aposture 
puis ait pensee nete et pure 
ou est qui osast neis penser 
que taster daignast n adeser 
ne manoier por nule chose 
la naite fleur la naite rose 
la natetez de tot le monde 
home tant ort ne tant immonde 
si plain de bendiaus et de naies 
si plain de trous si plain de plaies 
si plain de roigne et de poacre 
ou saint eloi ou saint fiacre 
i deust elle bien enuoier 
qui tiex gens seuent manoier 
mes bien sauoit c est or dou mains 
n auoient pas si soes mains 
com ele auoit ne si tres sades 
por bien saner tels gries malades 
et en sauoit assez plus 
uoire plus que milante mil 
e mere dieu qu est or de dames 
de pucelles de hautes fames 
qui les leur nes n en estoppassent 
et qui tot porrir le lessassent 
ainzqu daignassent atouchier 
leuer ne l daignoit ne coschier 
neis sa moillier dame terree 
mes tu dame qui es la ree 
dom sourt toute doceur et ist 
por ce que de cuer te requist 
moult le daignas bien aprochier 
et ses gries plaies atochier 
la grant dame de tot le monde 
qui tote sorrit et suronde 
de grant doceur de grant pitie 
quant uoit li las si degetié 
que neis sa fame le degete 
n i a mes nul qui main i mette 
adonc primes s en entremet 
adonc sa sainte main i met 
li las robert li languereus 
qui tant ert las et dolereus 
qu i n atendoit se la mort non 
en reclamant dieu et son non 
et en priant sa douce mere 
eust pitie de sa misere 
une nuit endormi se fu 
la douce mere au roi ihesu 
qui reine est de tout le mont 
de paradis la sus amont 
ce li semble descendre uit 
en sa meson et en son lit 
tant par fu belle c est la some 
qu il n est boche ne langue d ome 
qui raconter le uous seust 
ne n est ielz d ome qui peut 
esgarder son uis ne ueoir 
tant par est clers de grant pooir 
moult doucement par grant delit 
le malade assiet en son lit 
d une main le chief li sostient 
et o l autre le pie li tient 
lorsqu o sa main polie et sade 
touchié li a le pie malade 
tous est sanez ce li est uis 
ne sai que plus uous en deuis 
de fine ioie lors s esueille 
moult s esbaist moult se merueille 
quant son pie sent guari et sain 
le las de cuer dedenz son sain 
de ioie li sautele et uole 
li las son pie bese et acole 
et tant est liez ne set que dire 
il ne trouast en piece mire 
qui li sanast si doucement 
dou lit saut sus isnelement 
si cort et saut par sa meson 
plus grant ioie ne fist mes hon 
croire poez quant sain le uirent 
que grant feste et grant ioie firent 
si uoisin si enfant sa fame 
a chartres a la bele dame 
l endemain s en uient tot corant 
le mestre autel tot en plorant 
besié a tant et enbracié 
qu a grant paine l en ont chacié 
les gardes qui n ou connoissoient 
desconneu por ce l auoient 
que durement ert enpiriez 
amegriz et mal atiriez 
robert qui sains est et deliures 
trestot aussi com s il fust yures 
entour l autel souent coroit 
dou pie sané souent feroit 
grans cops desus le pauement 
et si crioit moult hautement 
  uez ci le pie la belle dame 
ué ci le pie la belle dame  
lors dient clerc et chapelain 
  botés la hors ce fol uilain 
cel uilain yure cel anchoistre 
oir le puet len iusqu au cloistre 
tel feste fet et tel criee 
com se la feiue eust trouee 
botés le hors se uous poez 
c est un robert un soz noez 
seignors seignors  ce dit roberz 
  ie ne sui pas uilains roberz 
ainceis sui robert de ioi 
que nostre dame a esioi 
uilains roberz ne sui ie mie 
ainz sui ainz sui roberz ioie 
robers robers sui porte ioie 
n aurai mes duel de rien que i oie 
a ioi ioiaus m en rire 
qui en pleure ie m en rire 
quant ioie a moi ia afiert  
lors fiert dou pie fiert et refiert 
cinq foiz ou sis moult lieement 
dou pie desus le pauement 
et plorant dit a chascune ame 
uez ci le biau pie nostre dame 
uez ci le pie ici ici 
qu elle m a fet soe merci  
adonc l ont tuit reconneu 
quar lienz ot assez geu 
neis les fames le connoissent 
qui de demander moult s angoissent 
en quel maniere et en quel guise 
la mere au roi qui tot iustise 
sante rendue li auoit 
cil qui parler moult bien sauoit 
tot mot a mot et tot a tret 
en plorant leur conte et retret 
tot ce qu auez deuant oi 
par le moustier sunt esioi 
et clerc et lai homes et fames 
les cloistrieres et bones dames 
de chanz firent grant melodie 
es clochiers fu la sonerie 
et longue et grant et merueilleuse 
a la chemise glorieuse 
a chartres la riche montaigne 
telle allee et telle empaigne 
ot si com truis en cel tempoire 
que feite en fut moult belle estoire 
ce pri ie a la douce dame 
que feu d enfer n en cors n en ame 
nul de uos tos puist atochier 
por au leuer et au coschier 
nous commandons tuit en sa main 
se le seruons et soir et main 
de urai corage de cuer fin 
ia a la uie n a la fin 
de feu d enfer n aurons nous garde 
feu d enfer n a pooir qu il arde 
celui ne cele qui s aart 
a lui seruir de bonne part 
ou feu d enfer n ert ia cil ars 
qui a s amor s ert bien aars 
por dieu por dieu que n i ardons 
a lui amer nous aardons 
a lui se fet bon aardoir 
de lui amer deuons ardoir 
por dieu chacun si se aarde 
que de s amor ior et nuit arde 

un miracle truis d un prouoire 
qui la poissant dame de gloire 
qui nomee est uirge marie 
honora moult toute sa uie 
une messe sans plus sauoit 
qu auoit 
aprise d anfance et d usage 
mez en karesme et en charnage 
a pentecoste et a noel 
ne chantast ia nule fois el 
c estoit toz iors tous ses effors 
et por les uis et por les mors 
deuant l esuesque acusés fu 
en la parfin depousés fu 
bouter fist hors de sa court 
se cele ou toute pitie sourt 
pitie n eust dou chapelain 
il fust cheu en mal pelain 
pitie en ot bien i parut 
quar a l esuesque s aparut 
la nuit memes que ce auint 
uers mienuit deuant lui uint 
et li dist moult arrieement 
  ce saches tu certainement 
se tu le matinet bun main 
ne rapeles mon chapelain 
a son seruise et a s ennor 
l ame de toi a deshennor 
ainz trente iors departira 
et es douleurs d enfer ira  
en l esueque n ot esmoier 
le chapelain sanz delaier 
fist ramener quant il le uit 
aus pies li chiet et si li dit 
qu il ait por dieu merci de lui 
si li a fet honte et ennui 
il amendoit a sa deuise 
et bien reface son seruise 
en tel maniere com il seult 
puisque la mere dieu le ueult 
ne le doit mie desuoloir 
pes ot le prestre a son uoloir 
qui en li a sens ne sauoir 
par ce miracle puet sauoir 
que son seruise pas ne pert 
qui la douce mere dieu sert 

dex qui fontaine est de pitie 
monstre au amitie 
car nuit et ior ses bras leur tent 
et de ior en ior les atent 
que il uiengnent a penitance 
et leur donne grant porueance 
d amender els de leur pichiez 
mes il ont si les cuers sechiez 
et uuit d amor de charite 
que en uoie de uerite 
ne ueillent uenir a amende 
deuantque desus aus descende 
dou ciel la deuine uenchance 
un tens fu qu ou reigne de france 
et par autre terres pleuseurs 
pecherresses et 
pugni dex por droite sentence 
car sus cels grieue pestillence 
enuoia dou feu infernal 
ausint com plaie general 
pour leur pesmes iniquites 
par bors par uilles par cites 
homes fames generaument 
ardoient de ce grief torment 
par droite uanchance deuine 
ne nulle humeine medecine 
contre ce mal n estoit trouuee 
mes la haute uirge ennoree 
qui puet seur toute force humeine 
de misericorde fonteine 
a cui la puissance s estent 
de son filz pere omnipotent 
icelle tres puissant raine 
au mal porchaca medecine 
qu el s aparut si com len troeue 
escrit a une fame uueue 
moult honeste et bien renommee 
de ioi le chatel ert nee 
il estoit nuit a premier somme 
que la fame se dormoit comme 
len doit dormir a tel hore 
quant la dame que len aore 
uint a le et si l esueilla 
dom la fame se merueilla 
pluseurs clers et lei 
en distrent tesmoign 
qu el s apela por uerite 
dame de chartres la cite 
et dit   fei ioie bonne fame 
saches que de chartres sui dame 
tes oroisons et tes prieres 
et tes anmonnes bien plenieres 
et tes ieunes m ont si esmeue 
que ge sui ci a toi uenue 
car ge ai tant mon filz prié 
que il m a un don otrié 
par quoi li ardant esteindront 
mes mon enseignement tendront 
que ge te sui uenue dire 
fei leur feire ymages de cire 
chacune trois deniers pesant 
en l enneur dieu le totpuissant 
qui est un dieu en trinite 
et est treibles en unite 
celles a chartres offerront 
ou par autres offrir feront 
ainsi que fraudre n i ait feite 
ne que chouse n en seit destreite 
desus mon autel sera mise 
l offrende a l euure de m iglise 
se ce font le feu esteindra 
que tant ne quant ne reuieindra 
si esteindra en tel maniere 
n alumera iames arriere 
lieue toust sus sanz deleiance 
et aies bien ferme creance 
et ua a iohen ton prouoire 
conte li ceste chose a uoire 
que ge t ei diste et reuelee 
et li di qu en ceste contree 
la preeche par les iglises 
qui sont en la prouince mises  
la fame qui fu bien creant 
de ce qu ert oiant et uoiant 
moult ignelement se leua 
tantout que rien ne la greua 
ne ne retarda point d eslesce 
au prouoire uint a elesce 
o fei e o deuocion 
si li conta sa uision 
quant cil la uision oi 
bien la crut et bien s esioi 
et de ioie prist a plorer 
dieu et nostre dame a loer 
a preschier tantost commenca 
par le pais de la en ca 
sa parole et son 
ot tantout tel enfeissement 
a touz les auditeurs pleisoit 
la haute dame li feisoit 
de cui la parole uenoit 
le seint esprit li aprenoit 
ce qu il disoit et i ouroit 
les cuers des auditeurs ouroit 
a la parole receuoir 
li ardant le crurent por uoir 
qui dou feu erent tormenté 
homes et fames a plente 
pouures et riches tot en commun 
touz les menbres orent li un 
perdu et li autre partie 
si com aloit la maladie 
au prouueire tuit obeirent 
et uous de cire fere firent 
dou pois qu il orent comendé 
et a la haute mere de 
dame de chartres les uoerent 
que a chartres les enuoerent 
par leur amis leiaus mesages 
le nombre truis bien des ymages 
deus cens en i ot et sexante 
si com li liures le me chante 
chacune fu sus l autel mise 
et uindrent par l oeure de l iglise 
meintenant la uertu deuine 
dou ciel enuoia medecine 
que li ardant tantoust estaindrent 
nul signe de feu ne remeindrent 
oncore dex plus i ouura 
chacun ses menbres 
touz entiers sanz point de defaute 
ci ot uertu poissant et haute 
et quant l ardeur fu toute esteinte 
la char qui ert de uerte teinte 
comme charbon arse et broie 
deuint belle saine et blanchie 
qui ert et noire et orible 
cil a qui rien n est impossible 
i demostra bien sa poissance 
et que uers lui grant acointance 
ha la uirge qui l enfanta 
la mere uers son effant a 
poer d empetrer quantqu el quiert 
le poer qui au filz afiert 
a la mere a sa uolente 
l un poer est a l autre enté 
ainsint con li rains en la souche 
or prion de cuer et de bouche 
la dame qu elle par sa grace 
uers son filz soit nostre auocace 
d empetrer nous dou ciel la ioie 
la mere et le filz nos en oie 
qui par la priere sa mere 
nos conduie deuant son pere 
a cui est reyaume et enpire 
ou riens ne perist ne n enpire 
mestre iohan le marcheant 
que dex gart d estre mescheant 
et doint que toz iorz bien li chee 
ceste euure a dusqu a chief cerchiee 
mil deux cens sexante deux ans 
puis l incarnacion passans 
ou sexante deux en septembre 
si com par mon escript me membre 
fu ceste besoigne acheuee 
a l enneur la dame ennoree 
de misericorde fontaine 
de grace seurondant et pleine 
ceste euure fut par le ouuree 
et comenciee et consummee 
au tens de nostre rois lois 
que dex sauue en son seint pais 
et sa mere qui ot non blanche 
qui fut dame piteuse et franche 
dex gart li rois et sa lignee 
fame et enfanz freres megnee 
por le roi et por les suens 
se geu pri c est reisons et sens 
car la prouende de peronne 
me donna li rois qui bien donne 
et segont dieu trestoz ses dons 
dex li en rende guerredons 
