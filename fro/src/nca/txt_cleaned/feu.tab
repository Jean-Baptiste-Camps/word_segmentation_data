seigneur saués pour coi i ai men abit cangiét 
i ai esté auoec feme or reuois au clergiet 
si auertirai chou ke i ai piecha songiét 
mais ie uoeil a uous tous auant prendre congiet 
or ne pourront pas dire aucun ke i ai antés 
ke d aler a paris soie pour nient uantés 
cascuns puet reuenir ia tant n iert encantés 
apres grant maladie ensiut bien grans santes 
d autre part ie n ai mie chi men tans si perdu 
ke ie n aie a amer loiaument entendu 
encore pert il bien as tes queus li pos fu 
si m en uois a paris caitis k i feras tu 
onques d arras boins clers n issi 
et tu le ueus faire de ti 
che seroit grans abusions 
n est mie rikiers amions 
boins clers et soutieus en sen liure 
oil pour deus deniers le liure 
ie ne uoi k il sache autre cose 
mais nus reprendre ne uous ose 
tant aués uous muaule kief 
cuidiés uous k il uenist a kief 
biaus dous amis de chou k il dit 
cascuns mes paroles despit 
che me sanle et giete mout loing 
mais puiske che uient au besoing 
et ke par mi m estuet aidier 
sachiés ie n ai mie si kier 
le seiour d arras ne le ioie 
ke l aprendre laissier en doie 
puiske dieus m a donné engien 
tans est ke ie l atour a bien 
i ai chi asses me bourse escousse 
ke deuenra dont li pagousse 
me commere dame maroie 
biaus sire auoec men pere iert chi 
maistres il n ira mie ensi 
s ele se puet metre a le uoie 
car bien sai s onques le connui 
ke s ele uous i sauoit hui 
ke demain iroit sans respit 
et saués uous ke ie ferai 
pour li espanir meterai 
de le moustarde seur men uit 
maistre tout chou ne uous uaut nient 
ne li cose a chou point ne tient 
ensi n en poés uous aler 
car puiske sainte eglise apaire 
deus gens che n est mie e refaire 
warde estuet prendre a l engrener 
par foi tu dis a deuinaille 
aussi com par chi le me taille 
ki s en fust wardés a l emprendre 
amours me prist en itel point 
ou li amans deus fois se point 
s il se ueut contre li deffendre 
car pris fui ou premier boullon 
tout droit en le uerde saison 
et en l aspreche de iouuent 
ou li cose a plus grant saueur 
ne nus ne cache sen meilleur 
fors chou ki li uient a talent 
este faisoit bel et seri 
douc et uert et cler et ioli 
delitaule en cans d oiseillons 
en haut bos pres de fontenele 
courant seur maillie grauele 
adont me uint auisions 
de cheli ke i ai a feme ore 
ki or me sanle pale et sore 
adont estoit blanke et uermeille 
rians amoureuse et deugie 
or le uoi crasse et mautaillie 
triste et tenchant ch est grans merueille 
uoirement estes uous muaules 
quant faitures si delitaules 
aués si briement ouuliees 
bien sai pour coi estes saous 
pour coi ele a fait enuers uous 
trop grant markiet de ses denrees 
tproupt rikeche a chou ne tient point 
mais amours si le gent enoint 
et cascune grasse enlumine 
en feme et fait sanler plus grande 
si c on cuide d une truande 
bien ke che soit une roine 
si crin sanloient reluisant 
d or roit et crespe et fremiant 
or sont keu noir et pendic 
tout me sanle ore en li mué 
ele auoit front bien compassé 
blanc onni large fenestric 
or le uoi cresté et estroit 
les sourchieus par sanlant auoit 
enarcans soutieus et ligniés 
de brun poil con trais de pinchel 
pour le rewart faire plus bel 
or les uoi espars et drechiés 
con s il uoelent uoler en l air 
si noir oeil me sanloient uair 
sec et fendu prest d acointier 
gros dessous deliiés fauchiaus 
a deus petis plochons iumiaus 
ouurans et cloans a dangier 
en rewars simples amoureus 
puis si descendoit entre deus 
li tuiaus du nes bel et droit 
compassés par art de mesure 
ki li donnoit fourme et figure 
et de gaiete souspiroit 
entour auoit blankes maisseles 
faisans au rire deus foisseles 
un peu nuees de uermeil 
parans dessous le cueurekief 
ne dieus ne uenist mie a kief 
de faire un uiaire pareil 
ke li siens adont me sanloit 
li bouke apres se poursieuoit 
graille as cors et grosse ou moilon 
freske et uermeille comme rose 
blanke denture iointe et close 
en apres fourchelé menton 
dont naissoit li blanke gorgete 
dusk as espaules sans fossete 
onnie et grosse en aualant 
haterel poursieuant derriere 
sans poil blanc et gros de maniere 
seur le cote un peu reploiant 
espaules qui point n encrukoient 
dont li lonc brac adeualoient 
gros et graille ou il aferoit 
encore estoit tout chou du mains 
ki rewardoit ches blankes mains 
dont naissoient chil bel lonc doit 
a basse iointe graille en fin 
couuert d un bel ongle sanguin 
pres de le car onni et net 
or uenrai au moustrer deuant 
de le gorgete en aualant 
et premiers au pis camuset 
dur et court haut et de point bel 
entrecloant le ruiotel 
d amours ki kiet en le fourchele 
boutine auant et rains uauties 
ke manche d iuoire entailliés 
a ches coutiaus a demoisele 
plate hanke ronde gambete 
gros braon basse keuillete 
pie uautic haingre a peu de car 
en li me sanloit tel deuise 
si cuit ke dessous se kemise 
n aloit pas li sourplus en dar 
et ele perchut bien de li 
ke ie l amoie mieus ke mi 
si se tint uers mi fierement 
et com plus fiere se tenoit 
plus et plus croistre en mi faisoit 
amour et desir et talent 
auoec se merla ialousie 
desesperanche et deruerie 
et plus et plus fui en ardeur 
pour s amour et mains me connui 
tant c ainc puis a aise ne fui 
si oi fait d un maistre un seigneur 
boines gens ensi fui iou pris 
par amours ki si m ot souspris 
car faitures n ot pas si beles 
comme amours les me fist sanler 
mais desirs les me fist gouster 
a le grant saueur de uaucheles 
s est drois ke ie me reconnoisse 
tout auantke me feme engroisse 
et ke li cose plus me coust 
car mes fains en est apaiés 
maistre se uous le me laissiés 
ele me uenroit bien a goust 
ne uous en meskerroie a pieche 
dieu pri ke il ne m en meskieche 
n ai mestier de plus de mehaing 
ains uaurrai me perte rescourre 
et pour aprendre a paris courre 
a biaus dous fieus ke ie te plaing 
quant tu as chi tant atendu 
et pour feme ten tans perdu 
or fai ke sages reua t ent 
or li donnés dont de l argent 
pour nient n est on mie a paris 
las dolans ou seroit il pris 
ie n ai mais ke uint et nuef liures 
pour le cul dieu estes uous iures 
naie ie ne bui hui de uin 
i ai tout mis en canebustin 
honnis soit ki le me loa 
k i a k i a k i a k i a 
or puis seur chou estre escoliers 
biaus fieus fors estes et legiers 
si uous aiderés a par uous 
ie sui uns uieus hom plains de tous 
enfers et plains de rume et fades 
bien sai de coi estes malades 
foi ke doi uous maistre henri 
bien uoi uo maladie chi 
ch est uns maus c on claime auarisse 
s il uous plaist ke ie uous garisse 
coiement a mi parlerés 
ie sui maistre bien acanlés 
s ai des gens amont et aual 
cui ie garirai de chest mal 
nommeement en cheste uile 
en ai iou bien plus de deus mile 
ou il n a respas ne confort 
halois en gist ia a le mort 
entre lui et robert cosel 
et che bietu le fauerel 
aussi fait trestous leur lignages 
par foi che n iert mie damages 
se cascuns estoit mors tous frois 
aussi ai iou deus ermenfrois 
l un de paris l autre crespin 
ki ne font fors traire a leur fin 
de cheste cruel maladie 
et leur enfant et leur lignie 
mais de haloi est che grans hides 
car il est de lui omicides 
s il en muert ch iert par s okison 
car il acate mort pisson 
s est grans merueille k il ne crieue 
maistre k est che chi ki me lieue 
uous connissiés uous en chest mal 
preudon as tu point d orinal 
oie maistre ués ent chi un 
fesis tu orine a eniun 
oie cha dont dieus i ait part 
tu as le mal saint lienart 
biaus preudon ie n en uoeil plus uir 
maistre m en estuet il gesir 
nenil ia pour chou n en gerrés 
i en ai trois ensi atirés 
des malades en cheste uile 
ki sont il iehans d auteuile 
willaumes wagons et li tiers 
a a non adans li anstiers 
chascuns est malades de chiaus 
par trop plain emplir leur bouchiaus 
et pour ch as le uentre enflé si 
biaus maistre consilliés m aussi 
et si prendés de men argent 
car li uentres aussi me tent 
si fort ke ie ne puis aler 
s ai aportee pour moustrer 
a uous de trois lieues m orine 
chis maus uient de gesir souuine 
dame che dist chis orinaus 
uous en mentés sire ribaus 
ie ne sui mie tel barnesse 
onques pour don ne pour premesse 
tel mestier faire ie ne uauc 
et i en ferai warder ou pauc 
pour acomplir uostre menchoigne 
rainelet il couuient c on oigne 
ten pauc lieue sus un petit 
mais auant estuet c on le nit 
fait est rewarde en cheste crois 
et si di chou que tu i uois 
bien uoeil chertes c on die tout 
dame ie uoi chi c on uous fout 
pour nului n en chelerai rien 
enhenc dieus ie sauoie bien 
comment li besoigne en aloit 
li orine point n en mentoit 
tien honnis soit te rousse teste 
anwa che n est mie chi feste 
ne t en caut rainelet biaus fieus 
dame par amours ki est chieus 
de cui uous chel enfant aués 
sire puiske tant en saués 
le sourplus n en chelerai ia 
chieus uieus leres le waaigna 
si puisse iou estre deliure 
ke dit chele feme est ele iure 
me met ele sus sen enfant 
oie n en sai ne tant ne quant 
quant fust auenus chieus afaires 
par foi il n a encore waires 
che fu un peu deuant quaresme 
ch est trop boin a dire uo feme 
rikier li uolés plus mander 
ha gentieus hom laissiés ester 
pour dieu n esmouués mie noise 
ele est de si male despoise 
k ele croit chou ke point n auient 
a dieu foi bien ait cui on crient 
ie tieng a sens et a uaillanche 
ke les femes de le waranche 
se font cremir et ressoignier 
li feme aussi mahieu l anstier 
ki fu feme ernoul de le porte 
fait ke on le crient et deporte 
des ongles s aie et des dois 
uers le baillieu de uermandois 
mais ie tieng sen baron a sage 
ki se taist et en che uisnage 
a chi aussi deus baisseletes 
l une en est margos as pumetes 
li autre aelis au dragon 
et l une tenche sen baron 
li autre quatre tans parole 
a urais dieus aporte une estole 
chieus a nommé deus anemis 
maistre ne soiés abaubis 
s il me couuient nommer le uoe 
ne m en caut maisk ele ne l oe 
s en sai ie bien d aussi tenchans 
li feme henri des arians 
ki grate et resproe c uns cas 
et li feme maistre thomas 
de darnestal ki maint la hors 
chestes ont chent diaules ou cors 
se ie fui onques fieus men pere 
aussi a dame eue uo mere 
uo feme adan ne l en doit waires 
seigneur me sires sains acaires 
uous est chi uenus uisiter 
si l aprochiés tout pour ourer 
et si meche cascuns s offrande 
k il n a saint desi en irlande 
ki si beles miracles fache 
car l anemi de l ome encache 
par le saint miracle deuin 
et si warist de l esuertin 
communement et sos et sotes 
souuent uoi des plus ediotes 
a haspre no moustier uenir 
ki sont haitié au departir 
car li sains est de grant merite 
et d une abenghete petite 
uous poés bien faire dou saint 
par foi dont lo iou c on i maint 
walet ainsk il uoist empirant 
or cha sus walet passe auant 
ie cuit plus sot de ti n i a 
sains akaires ke dieus kia 
donne m asses de pois pilés 
car ie sui uoi un sos clamés 
si sui mout lies ke ie te uoi 
et si t aporc si con ie croi 
biaus nies un boin froumage cras 
tout maintenant le mengeras 
autre feste ne te sai faire 
walet foi ke dois saint acaire 
que uaurroies tu auoir mis 
et tu fusses mais a toudis 
si boins menestreus con tes peres 
biaus nies aussi boins uieleres 
uaurroie ore estre comme il fu 
et on m eust ore pendu 
ou on m eust caupé le teste 
par foi uoirement est chieus beste 
droit a s il uient a saint acaire 
walet baise le saintuaire 
errant pour le presse qui sourt 
baise aussi biaus nies walaincourt 
ho walet biaus nies ua te sir 
pour dieu sire uoeilliés m oir 
chi enuoient deus estrelins 
colars de bailloel et heuuins 
car il ont ou saint grant fianche 
bien les connois treskes enfanche 
k aloient tendre as pauillons 
metés chi deuens ches billons 
et puis les amenés demain 
ués chi pour wautier a le main 
faites aussi priier pour lui 
aussi est il malades hui 
du mal ki li tient ou cheruel 
or en faisons tout le ueel 
pour chou c on dist k il se coureche 
moie n est il mais nus ki meche 
aués uous le saint ouulié 
et ués chi un mencaut de ble 
pour iehan le keu no seriant 
a saint acaire le commant 
piecha ke il li a uoué 
frere tu l as bien commandé 
et ou est il k il ne uient chi 
sire li maus l a rengrami 
si l a on un petit coukiét 
demain reuenra chi a piet 
se dieu plaist et il ara mieus 
or cha leués uous sus biaus fieus 
si uenés le saint aourer 
ke ch est me uolés uous tuer 
fieus a putain leres erites 
creés uous la ches ypocrites 
laissiés m aler car ie sui rois 
ha biaus dous fieus seés uous cois 
ou uous arés des enuiaus 
non ferai ie sui uns crapaus 
et si ne mengue fors raines 
escoutés ie fach les araines 
est che bien fait ferai ie plus 
ha biaus dous fieus seés uous ius 
si uous metés a genoillons 
se che non robers sommeillons 
ki est nouuiaus prinches du pui 
uous ferra bien kiiét de lui 
ie sui mieus prinches k il ne soit 
a sen pui canchon faire doit 
par droit maistre wautiers as paus 
et uns autres leur paringaus 
ki a non thomas de clari 
l autrier uanter les en oi 
maistre wautiers ia s entremet 
de canter parmi le cornet 
et dit k il sera couronés 
dont sera chou au iu des des 
k il ne quierent autre deduit 
escoutés ke no uake muit 
maintenant le uois faire prains 
ha sos puans ostés uos mains 
de mes dras ke ie ne uous frape 
ki est chieus clers a chele cape 
biaus fieus ch est uns parisiens 
che sanle mieus uns pois baiens 
bau ke ch est taisiés pour les dames 
s il li souuenoit des bigames 
il en seroit mains orgueilleus 
enhenc maistre adan or sont deus 
bien sai ke cheste chi est uoe 
ke set il k il blasme ne loe 
point n aconte a cose k il die 
ne bigames ne sui ie mie 
et s en sont il de plus uaillans 
chertes li meffais fu trop grans 
et cascuns le pape encosa 
quant tant de boins clers deposa 
nepourquant n ira mie ensi 
car aucun se sont aati 
des plus uaillans et des plus rikes 
qui ont trouuees raisons frikes 
qu il prouueront tout en apert 
que nus clers par droit ne dessert 
pour mariage estre asseruis 
ou mariages uaut trop pis 
ke demourer en soignantage 
comment ont prelat l auantage 
d auoir femes a remuier 
sans leur preuilege cangier 
et uns clers si pert se frankise 
par espouser en sainte eglise 
feme ki ot autre baron 
et li fil a putain laron 
ou nous deuons prendre peuture 
mainent en pekiet de luxure 
et si goent de leur clergie 
romme a bien le tierche partie 
des clers fais sers et amatis 
plumus s en est bien aatis 
se se clergie ne li faut 
k il rauera che c on li taut 
pour a metre un peson d estoupes 
li papes ki en chou ot coupes 
est eureus quant il est mors 
ia ne fust si poissans ne fors 
c ore ne l eust deposé 
mal li eust onques osé 
tolir preuilege de clerc 
car il li eust dit esprec 
et si eust fait l escarbote 
mout est sages s il ne radote 
mais mados et gilles de sains 
ne s en atissent mie mains 
maistre gilles iert auocas 
si metera auant les cas 
pour leur preuilege rauoir 
et dit k il liurera sauoir 
se iehans crespins liure argent 
et iehans leur a en couuent 
k il liurera de l aubenaille 
car mout iert dolans s on le taille 
chis fera du frait par tout fin 
mais pres de mi sont doi uoisin 
en chite qui sont boin notaire 
car il s atissent bien de faire 
pour nient tous les escris du plait 
car le fait tienent a trop lait 
pour chou k il sont andoi bigame 
ki sont il colars fousedame 
et s est gilles de bouuignies 
chist noteront par aaties 
ensanle plaideront pour tous 
enhenc maistre henri et uous 
plus d une feme aués eue 
et s auoir uolés leur aiue 
metre uous i couuient du uoe 
gillot me faites uous le moe 
par dieu ie n ai goute d argent 
si n ai mie a uiure granment 
et si n ai mestier de plaidier 
point ne me couuient ressoignier 
les tailles pour cose ke i aie 
il prengnent marien le iaie 
aussi set ele plais asses 
uoire uoir asses amassés 
non fach tout emporte li uins 
i ai serui lonc tans eskieuins 
si ne uoeil point estre contre aus 
ie perderoie anchois chent saus 
ke i ississe de leur acort 
toudis uous tenés au plus fort 
chou wardés uous maistre henri 
par foi encore est che bien chi 
uns des trais de le uielle danse 
a hai chis a dit c on me manse 
le gueule ie le uois tuer 
a biaus dous fieus laissiés ester 
ch est des bigames k il parole 
et ués me chi pour l apostole 
faites le dont auant uenir 
aimi dieus k il fait boin oir 
che sot la car il dist merueilles 
preudon dist il tant de brubeilles 
quant il est ensus de le gent 
sire il n est onques autrement 
toudis rede il ou cante ou brait 
et si ne set onques k il fait 
encore set il mains k il dit 
combien a ke li maus li prist 
par foi sire il a bien deus ans 
et dont estes uous de duisans 
si l ai wardé a grant meskief 
eswardé k il hoche le kief 
ses cors n est onques a repos 
il m a bien brisiét deus chens pos 
car ie sui potiers a no uile 
i ai d anseis et de marsile 
bien oi canter hesselin 
di ie uoir tesmoing che tatin 
ai ie emploiét bien trente saus 
il me bat tant chis grans ribaus 
ke deuenus sui uns choles 
il ne set k il fait li uarles 
bien i pert quant il bat sen pere 
biaus preudon par l ame te mere 
fai bien maine l ent en maison 
mais fai chi auant t orison 
et offre du tien se tu l as 
car il est de ueillier trop las 
et demain le ramenras chi 
quant un peu il ara dormi 
aussi ne fait il fors rabaches 
dit chieus moines ke tu me baches 
nenil biaus fieus alons nous ent 
tenés ie n ai or plus d argent 
biaus fieus alons dormir un pau 
si prendons congiet a tous bau 
k est chou seront hui mais riotes 
n arons hui mais fors sos et sotes 
sire moines uolés bien faire 
metés en sauf uo saintuaire 
ie sai bien se pour uous ne fust 
ke piecha chi endroit eust 
grant merueille de faerie 
dame morgue et se compaignie 
fust ore assise a cheste taule 
car ch est droite coustume estaule 
k eles uienent en cheste nuit 
biaus dous sire ne uous anuit 
puisk ensi est ie m en irai 
offrande hui mais n i prenderai 
mais souffrés uiaus ke chaiens soie 
et ke ches grans merueilles uoie 
n es kerrai si uerrai pour coi 
or uous taisiés dont trestout coi 
ie ne cuit pas k ele demeure 
car il est aussi ke seur l eure 
eles sont ore ens ou kemin 
i oi le maisnie hellekin 
mien ensient ki uient deuant 
et mainte clokete sonnant 
si croi bien ke soient chi pres 
uenront dont les fees apres 
si m ait dieus ie croi c oil 
aimi sire il i a peril 
ie uaurroie ore estre en maison 
tais t il n i a fors ke raison 
che sont beles dames parees 
en non dieu sire ains sont les fees 
ie m en uois sie ti ribaudiaus 
me siet il bien li hurepiaus 
k est chou n i a il chi autrui 
mien ensient decheus sui 
en chou ke i ai trop demouré 
ou eles n ont point chi esté 
dites me uielle reparee 
a chi esté morgue li fee 
ne ele ne se compaignie 
nenil uoir ie ne les ui mie 
doiuent eles par chi uenir 
oil et mengier a loisir 
ensi c on m a fait a entendre 
chi les me couuenra atendre 
a cui ies tu di barbustin 
ki iou uoire au roi hellekin 
ki chi m a tramis en message 
a me dame morgue le sage 
ke me sire aime par amour 
si l atenderai chi entour 
car eles me misent chi lieu 
seés uous dont sire courlieu 
uolentiers tant k eles uenront 
o ués les chi uoirement sont 
pour dieu or ne parlons nul mot 
a bien uiegnes tu crokesot 
ke fait tes sires hellekins 
dame ke uostres amis fins 
si uous salue ier de lui mui 
dieus beneie uous et lui 
dame besoigne m a carquie 
qu il ueut que de par lui uous die 
si l orrés quant il uous plaira 
crokesot sie t un petit la 
ie t apelerai maintenant 
or cha maglore alés auant 
et uous arsile d apres li 
et iou meismes serrai chi 
encoste uous en che debout 
uois ie sui assise de bout 
ou on n a point mis de coutel 
ie sai bien ke i en ai un bel 
et iou aussi et k est che a dire 
ke nul n en ai sui ie li pire 
si m ait dieus peu me prisa 
ki estauli ne auisa 
ke toute seule a coutel faille 
dame maglore ne uous caille 
car nous de cha en auons deus 
tant est a mi plus grans li deus 
quant uous les aués et iou nient 
ne uous caut dame ensi auient 
ie cuit c on ne s en donna warde 
bele douche compaigne eswarde 
ke chi fait bel et cler et net 
s est drois ke chieus ki s entremet 
de nous appareillier tel lieu 
ait biau don de nous soit par dieu 
mais nous ne sauons ki chieus est 
dame anchoiske tout chou fust prest 
uing ie chi si ke on metoit 
le taule et c on appareilloit 
et doi clerc s en entremetoient 
s oi ke ches gens apeloient 
l un de ches deus rikeche auri 
l autre adan fil maistre henri 
s estoit en une cape chieus 
s est bien drois k il leur en soit mieus 
et ke cascune un don i meche 
dame ke donrés uous rikeche 
commenchiés ie li doins don gent 
ie uoeil k il ait plente d argent 
et de l autre uoeil k il soit teus 
ke che soit li plus amoureus 
ki soit trouués en nul pais 
aussi uoeil ie k il soit iolis 
et boins faiseres de canchons 
encore faut a l autre uns dons 
commenchiés dame ie deuise 
ke toute se markeandise 
li uiegne bien et monteplit 
dame or ne faites tel despit 
k il n aient de uous aucun bien 
de mi chertes n aront il rien 
bien doiuent fallir a don bel 
puiske i ai falli a coutel 
honnis soit ki rien leur donra 
ha dame che n auenra ia 
k il n aient de uous coi ke soit 
bele dame s il uous plaisoit 
orendroit m en deporteriés 
il couuient ke uous le fachiés 
dame se de rien nous amés 
ie di ke rikiers soit pelés 
et k il n ait nul cauel deuant 
de l autre ki se ua uantant 
d aler a l escole a paris 
uoeil k il soit si atruandis 
en le compaignie d arras 
et k il s ouulit entre les bras 
se feme ki est mole e tenre 
sik il perge et hache l apenre 
et meche se uoie en respit 
aimi dame k aués uous dit 
pour dieu rapelés cheste cose 
par l ame ou li cors me repose 
il sera ensi ke ie di 
chertes dame che poise mi 
mout me repenc mais ie ne puis 
c onques hui de rien uous requis 
ie cuidoie par ches deus mains 
qu il deussent auoir au mains 
cascuns de uous un bel iouel 
ains comperront kier le coutel 
k il ouulierent chi a metre 
crokesot dame se t as letre 
ne rien de ten seigneur a dire 
si uien auant dieus le uous mire 
aussi auoie iou grant haste 
tenés par foi ch est paine waste 
il me requiert chaiens d amours 
mais i ai men cuer tourné aillours 
di lui ke mal se paine emploie 
aimi dame ie n oseroie 
il me geteroit en le mer 
nepourquant ne poés amer 
dame nul plus uaillant de lui 
si puis bien faire dame cui 
un demoisel de cheste uile 
ki est plus preus ke tel chent mile 
ou pour noient nous trauaillons 
ki est il robers sommeillons 
qui set d armes et de keual 
pour mi iouste amont et aual 
par le pais a taule ronde 
il n a si preu en tout le monde 
ne ki s en sache mieus aidier 
bien i parut a mondidier 
s il iousta le mieus ou le pis 
encore s en deut il ou pis 
es espaules et ens es bras 
est che nient uns a uns uers dras 
roiiés d une uermeille roie 
ne plus ne mains bien le sauoie 
me sire en est en ialousie 
tresk il iousta a l autre fie 
en cheste uile ou markiet droit 
de uous et de lui se uantoit 
et tantostk il s en prist a courre 
me sire se mucha en pourre 
et fist sen keual le gambet 
si ke cair fist le uarlet 
sans assener sen compaignon 
par foi asses le dehaigne on 
non pruec me sanle il trop uaillans 
peu parliers et cois et chelans 
ne nus ne porte meilleur bouke 
li personne de lui me touke 
tant ke ie l amerai ke uaut che 
le cuer n aués mie en le cauche 
dame ki pensés a tel home 
entre le lis uoir et le somme 
n a plus faus ne plus buhotas 
et se ueut monter seur le tas 
tantostk il repaire en un lieu 
s est teus ch est mon de le main dieu 
soie iou sainnie et benite 
mout me tieng ore pour despite 
quant pensoie a tel cacoigneur 
et ie laissoie le graigneur 
prinche ki soit en faerie 
or estes uous bien conseillie 
dame quant uous uous repentés 
crokesot me dame amistes 
porte ten seigneur de par mi 
me dame ie uous en merchi 
de par men grant seigneur le roi 
dame k est che la ke ie uoi 
en chele roe sont che gens 
nenil ains est essamples gens 
et chele ki le roe tient 
cascune de nous apartient 
et s est tresdontk ele fu nee 
muiele sourde et auulee 
comment a ele a non fortune 
ele est a toute rien commune 
et tout le mont tient en se main 
l un fait poure hui rike demain 
ne point ne set cui ele auanche 
pour chou n i doit auoir fianche 
nus tant soit haut montés en roche 
car se chele roe bescoche 
il le couuient descendre ius 
dame ki sont chil doi lassus 
dont cascuns sanle si grans sire 
il ne fait mie boin tout dire 
orendroit m en deporterai 
crokesot ie le te dirai 
pour chou ke courechie sui 
hui mais n espargnerai nului 
ie n i dirai hui mais fors honte 
chil doi lassus sont bien du conte 
et sont de le uile seigneur 
mis les a fortune en honneur 
cascuns d aus est en sen lieu rois 
ki sont il ch est sire ermenfrois 
crespins et iakemes louchars 
bien les connois il sont escars 
au mains regnent il maintenant 
et leur enfant sont bien uenant 
qui regner uaurront apres eus 
li quel ués en chi au mains deus 
cascuns siut sen pere drois poins 
ne sai ki chieus est ki s embruke 
et chieus autres ki la trebuke 
a il ia fait pillerauane 
non ch est thomas de bourriane 
ki soloit bien estre du conte 
mais fortune ore le desmonte 
et tourne chou dessous desseure 
pour tant on li a couru seure 
et fait damage sans raison 
meismement de se maison 
li uoloit on faire grant tort 
pekiet fist ki ensi l a mort 
il n en eust mie mestier 
car il a laissiét sen mestier 
de draper pour brasser goudale 
che fait fortune ki l auale 
il ne l auoit point desserui 
dame ki est chis autres chi 
ki si par est nus et descaus 
chieus ch est leurins li cauelaus 
ki ne puet iamais releuer 
dame si puet bien par leuer 
aucune bele cose amont 
dame uolentes me semont 
k a men seigneur tost m en reuoise 
crokesot di lui k il s enuoise 
et k il fache ades bele kiere 
car ie li iere amie kiere 
tous les iours mais ke ie uiurai 
me dame seur chou m en irai 
uoire di li hardiement 
et si li porte che present 
de par mi tien boi anchois uiaus 
me siet il bien li hurepiaus 
beles dames s il uous plaisoit 
il me sanle ke tans seroit 
d aler ent ainsk il aiournast 
ne faisons chi plus de seiour 
car n afiert ke uoisons par iour 
en lieu la ou nus hom trespast 
alons uers le pre erraument 
ie sai bien c on nous i atent 
or tost alons ent par iluec 
les uielles femes de le uile 
nous i atendent est chou guile 
ués dame douche nous uient pruec 
et k est che ore chi beles dames 
ch est grans anuis et grans diffames 
ke uous aués tant demouré 
i ai annuit faite l auanwarde 
et me fille aussi uous pourwarde 
toute nuit a le crois ou pre 
la uous auons nous atendues 
et pourwardees par les rues 
trop nous i aués fait ueillier 
pour coi la douche on m i a fait 
et dit par deuant le gent lait 
uns hom ke ie uoeil maniier 
mais se ie puis il iert en biere 
ou tournés chou deuant derriere 
deuers les pies ou uers les dois 
ie l arai bien tost a point mis 
en sen lit ensi ke ie fis 
l autre an iakemon pilepois 
et l autre nuit gillon lauier 
alons nous uous irons aidier 
prendés auoec agnes uo fille 
et une ki maint en chite 
qui ia n en auera pite 
feme wautier mulet ch est chille 
alés deuant et ie m en uois 
par chi ua la mignotise 
par chi ou ie uois 
aimi dieus ke i ai sommeilliét 
marie et i ai ades ueilliét 
faites alés uous ent errant 
frere ains arai mengiét auant 
par le foi ke doi saint acaire 
moines uolés uous dont bien faire 
alons a raoul le waisdier 
il a aucun rehaignet d ier 
bien puet estre k il nous donra 
trop uolentiers ki m i menra 
nus ne uous menra mieus de moi 
si trouuerons laiens ie croi 
compaignie ki la s embat 
faitiche ou nus ne se combat 
adan le fil maistre henri 
ueelet et rikeche auri 
et gillot le petit ie croi 
par le saint dieu et ie l otroi 
aussi est chi me cose bien 
et si ués chi un crespet tien 
ke ne sai queus caitis offri 
ie n en conterai point a ti 
ains sera de commenchement 
alons ent dont ains ke li gent 
aient le tauerne pourprise 
eswardés li taule est ia mise 
et ués la rikeche d encoste 
rikeche ueistes uous l oste 
oie il est chaiens rauelet 
ueés me chi ki s entremet 
dou uin sakier il n i a plus 
sire bien soiés uous uenus 
uous uoeil ie fester par saint gile 
sachiés c on uent en cheste uile 
tastés ie l uenc par eskieuins 
uolentiers cha dont est che uins 
tel ne boit on mie en couuent 
et si uous ai bien en couuent 
k auan ne uint mie d auchoirre 
or me prestés donques un uoirre 
par amour et si seons bas 
et che sera chi li rebas 
seur coi nous meterons le pot 
ch est uoirs ki uous mande gillot 
on ne se puet mais aaisier 
che ne fustes uous point rikier 
de uous ne me doi loer waires 
que ch est me sires sains acaires 
a il fait miracles chaiens 
gillot estes uous hors du sens 
taisiés que mal soiés uenus 
ho biaus ostes ie ne di plus 
hane demandés rauelet 
s il a chaiens nul rehaignet 
k il ait d er soir repus en mue 
oie un herenc de gernemue 
sans plus gillot ie uous oc bien 
ie sai bien ke ués chi le mien 
hane or li demandés le uoe 
le ban fach ke t ostes le poe 
et k il soit a tous de commun 
il n afiert point c on soit enfrun 
seur le uiande be ch est ius 
or metés dont le herenc ius 
ués le chi ie n en gousterai 
mais un petit assaierai 
che uin ainsc on le par essiaue 
il fu uoir escaudés en iaue 
si sent un peu le rebouture 
ne dites point no uin laidure 
gillot si ferés courtoisie 
nous sommes d une compaignie 
si ne le blasmés point non fach ie 
uois ke maistre adans fait le sage 
pour chou k il doit estre escoliers 
ie ui k il se sist uolentiers 
auoeques nous pour desiuner 
biaus sire ains couuient meurer 
par dieu ie ne le fach pour el 
ua i pour dieu tu ne uaus mel 
tu i uas bien quant ie n i sui 
par dieu sire ie n irai hui 
se uous ne uenés auoec mi 
ua dont passe auant ués me chi 
aimi dieus con fait escolier 
chi sont bien emploiét denier 
font ensi li autre a paris 
uois chieus moines est endormis 
et or me faites tout escout 
metons li ia sus k il doit tout 
et ke hane a pour lui iué 
aimi dieus ke i ai demouré 
ostes comment ua nos affaires 
biaus ostes uous ne deués waires 
uous finerés mout bien chaiens 
ne uous anuit mie i i pens 
uous deués doze saus a mi 
merchiés ent uo boin ami 
ki les a chi perdus pour uous 
pour mi uoire les doi ie tous 
oil uoir ai ie dont ronkiét 
i en eusse aussi boin markiet 
che me sanle en l enganerie 
et n a il as des iué mie 
de par mi ne a me requeste 
ués chi de cascun le foi preste 
ke che fu pour uous k il iua 
he dieus a uous con fait iu a 
biaus ostes ki uous uaurroit croire 
mauuais fait chaiens uenir boire 
puisc on conkie ensi le gent 
moines paiés cha men argent 
ke uous me deués est che plais 
dont deuiegne iou aussi fais 
ke fu li hors du sens annuit 
bien uous poist et bien uous anuit 
uous waiterés chaiens le coc 
ou uous me lairés cha che froc 
le cors arés et iou l escorche 
ostes me ferés uous dont forche 
oie se uous ne me paiés 
bien uoi ke ie sui conkiiés 
mais ch est li daerraine fois 
parmi chou m en irai ie anchoisk 
il reuiegne nouuiaus escos 
moines uous n estes mie sos 
par men kief ki uous en alés 
chertes seigneur uous uous tués 
uous serés tout paraletique 
ou ie tieng a fausse fisique 
quant a cheste eure estes chaiens 
maistre bien caiés de uo sens 
car ie ne le pris une nois 
seés uous ius cha une fois 
me donnés s il uous plaist a boire 
tenés et mengiés cheste poire 
biaus ostes escoutés un peu 
uous aués fait de mi uo preu 
wardés un petit mes relikes 
car ie ne sui mie ore rikes 
ie les racaterai demain 
alés bien sont en sauue main 
uoire dieus or puis preeschier 
de saint acaire uous requier 
uous maistre adan et a uous hane 
ie uous pri ke cascuns recane 
et fache grant sollempnite 
de che saint c on a abeuré 
mais ch est par un estrange tour 
aie se siet en haute tour 
biaus ostes est che bien canté 
bien uous poés estre uanté 
c onques mais si bien dit ne fu 
a hors le fu le fu le fu 
aussi bien cante iou k il font 
li chent diaule aporté uous ont 
uous ne me faites fors damage 
uo pere ne tieng mie a sage 
quant il uous a ramené chi 
chertes sire che poise mi 
d autre part ie ne sai ke faire 
car s il ne uient a saint acaire 
ou ira il querre sante 
chertes il m a ia tant cousté 
k il me couuient querre men pain 
par le mort dieu ie muir de fain 
tenés mengiés dont cheste pume 
uous i mentés ch est une plume 
alés ele est ore a paris 
biaus sire dieus con sui honnis 
et perdus et k il me meskiet 
chertes ch est trop bien emploiét 
pour coi le ramenés uous chi 
he sire il ne feroit aussi 
en maison fors desloiaute 
ier le trouuai tout emplumé 
et muchiét par dedens se keute 
dieus qui est chieus qui la s akeute 
boi bien le glout le glout le glout 
pour l amour de dieu ostons tout 
car se chieus sos la nous keurt seure 
pren le nape et tu le pot tien 
foi ke doi dieu ie le lo bien 
tout auantke il nous meskieche 
cascuns de nous prengne se pieche 
aussi auons nous trop ueilliét 
ostes uous m aués bien pilliét 
et s en a chi de plus rikes 
toutes eures cha mes relikes 
ués chi doze saus ke ie doi 
uous et uo tauerne renoi 
se i i reuieng diaules m en porche 
ie ne uous en ferai ia forche 
tenés uos relikes or cha 
honnis soit ki m i amena 
ie n ai mie apris tel afaire 
di hane i a il plus ke faire 
auons nous chi rien ouulié 
nenil i ai tout auant osté 
faisons l oste ke bel li soit 
ains irons anchois s on m en croit 
baisier le fiertre nostre dame 
et che chierge offrir k ele flame 
no cose nous en uenra mieus 
or cha leués uous sus biaus fieus 
i ai encore men ble a uendre 
ke ch est me uolés mener pendre 
fieus a putain leres prouués 
taisiés c or fussiés enterrés 
sos puans ke dieus uous honnisse 
par le mort dieu on me compisse 
par la desseure che me sanle 
peu faut ke ie ne uous estranle 
aimi or tien che crokepois 
ai ie fait le noise du prois 
nient ne uous uaut uous en uenrés 
alons ie sui li espousés 
ie ne fach point de men preu chi 
puiske les gens en uont ensi 
n il n i a mais fors baisseletes 
enfans et garchonaille or fai 
s en irons a saint nicolai 
commenche a sonner des cloketes 
