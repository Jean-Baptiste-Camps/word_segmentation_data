c est le lay d aquitan 
molt ont esté noble baron 
cil de bretaingne li breton 
iadis soloient par noblesce 
par cortoisie et par proesce 
des auentures qu il oient 
qui as plusors genz auenoient 
les lais fere por remenbrance 
c on n es mesist en oubliance 
un en firent c oi conter 
qui ne fet mie a oublier 
d aquitan qui molt fu cortois 
sire des nains iustise et rois 
et qui tan fu molt de grant pris 
et molt amez en son pais 
deduit amoit de druerie 
por ce maitint cheualerie 
cil metent lor uie en non cure 
que d amer n ont sens ne mesure 
tex est la mesure d amer 
nus n i puet mesure garder 
equitan ot seneschal 
bon cheualier preu et loial 
toute sa terre li gardoit 
et maintenoit et iustisoit 
ia se por ostoier ne fust 
por nul besoing qu il li creust 
li rois n en lessast son chacier 
son deduit ne son riuoier 
fame espouse ot le seneschal 
dont puis ot el pais grant mal 
la dame ert bele durement 
et de molt bel afetement 
gent cors ot et bone feture 
en li former ouura nature 
les eulz ot uairs et biax le uis 
bele bouche nes bien assis 
les cheueus blons et reluisanz 
cortoise fu et bien parlanz 
sa face auoit color de rose 
qu en diroie ie autre chose 
el roiaume n auoit sa per 
li rois l oi souent loer 
souentes foiz la salua 
de ses auoirs li enuoia 
sanz ueue la couoita 
et conme ainz pot a li parla 
priueement esbanoier 
en la contree ala chacier 
la ou li seneschaus manoit 
au chastel ou la dame estoit 
se herberia li rois la nuit 
qui reperoit de son deduit 
assez pooit a lui parler 
son corage et son bon mostrer 
molt la troua cortoise et sage 
bele de cors et de uisage 
de biau semblant et enuoisié 
amors l a mis en sa mesnie 
une saiete el cors li trait 
qui molt grant mal el cuer li fait 
el cuer li a lancie et mise 
n i a mestier sens ne cointise 
por la dame l a si sorpris 
toz en est mornes et pensis 
or l i estuet de tot entendre 
ne se porra mie deffendre 
la nuit ne dort ne ne repose 
mes soi meismes blasme et chose 
  ha las  fet il   quel destinee 
m amena en ceste contree 
por ceste dame qu ai ueue 
m est une angoisse el cors ferue 
que tot le cors me fet trembler 
ie cuit que moi l estuet amer 
et se ie l aim ie ferai mal 
c est la fame mon seneschal 
garder li doi amor et foi 
si con ie ueil qu il face a moi 
se par nul enging le sauoit 
ie sai que molt l em peseroit 
mes neporquant pis ert assez 
se ie por lui sui afolez 
si bele dame tant mar fust 
s ele n amast et dru n eust 
que deuenroit sa cortoisie 
s ele n amoit par druerie 
soz ciel n a homme s el l amast 
que durement n en amendast 
li seneschaus s il l ot conter 
ne l en doit mie trop peser 
seul ne la puet il pas tenir 
certes ie ueil a li partir  
quant ce ot dit si soupira 
et puis se tient et si pensa 
apres parla et dit   de quoi 
sui en estrif et en effroi 
encor ne sai ne n ai seu 
s ele feroit de moi son dru 
mes ie l saurai hastiuement 
s ele sentist ce que ie sent 
i en n perdroie ceste dolor 
he diex tant a desiqu au ior 
se ne puis ie repos auoir 
molt a que ie chouchai ci soir  
li rois ueilla tant que iors fu 
a grant anui l a atendu 
il s est leuez si uait chacier 
mes tost se mist el reperier 
et dist que molt est deshetiez 
es chambres uet si s est couchiez 
dolenz en est li seneschaus 
il ne set pas qex est li maus 
de qoi li rois sent les fricons 
si fete est sa droite achoisons 
por soi deduire et deporter 
la fist uenir a lui parler 
son corage li descouuri 
sauoir li fet qu il muert por li 
du tot li puet fere confort 
et bien li puet donner la mort 
  sire  la dame li a dit 
  de ce m estuet auoir respit 
a ceste premiere foiee 
n en sui ie mie conseilliee 
uos estes rois de grant noblece 
ne sui mie de grant richesce 
qu a moi uos doiez aprester 
de druerie ne d amer 
s auiez fet uostre talent 
ie sai de uoir n en dout noient 
tost m auriez entrelesssie 
i en seroie molt empoirie 
se ainsi fust que uos amasse 
et uostre requeste otroiasse 
ne seroit pas cel partie 
entre nos la druerie 
por ce que rois estes poissanz 
et mes sire est de uos tenanz 
guideriez au mien espoir 
le dangier de l amor auoir 
amor n est preuz s el n est egaus 
miex uaut poures hon loiaus 
qui en soi a sens et ualor 
et plus grant ioie est de s amor 
que n est de prince ne de roi 
qant il n a leaute en soi 
chascuns aime plus hautement 
qu a sa richesce n en apent 
cil se doute de toute rien 
li riches hon recuide bien 
que nus ne li toille s amie 
si uelt amer par seignorie  
equitan li respont apres 
  dame merci ne dites mes 
cil ne sont mie fin cortois 
ainz est bargaingne de boriois 
qui por auoir ne por grant fieu 
metent lor poine en mauues leu 
soz ciel n est dame s ele est sage 
cortoise et franche de corage 
por qoi d amors se tienge chiere 
qu el ne soit une noueliere 
s ele n eust fors son mantel 
c uns riches prinses de chastel 
ne se deust por lui pener 
et loiaument et bien amer 
cil qui d amor sont nouelier 
et qui s atornent au trichier 
il sont gabé et deceu 
de plusors l auons nos ueu 
n est pas merueille ce cil pert 
qui par s ouraingne le desert 
ma chiere dame o uos m otroi 
ne me tenez mie por roi 
mes por homme et por ami 
seurement uos iur et di 
que ie fere uostre plesir 
ne me lessiez por uos perir 
uos soiez dame et ie serianz 
uos orgueilleuse et ie proianz  
tant a li rois parlé a li 
et tant li a crié merci 
que de s amor l aseura 
et il son cors li otroia 
par lor aneaus s entr afierent 
puis en morurent et finerent 
lonc tens dura lor druerie 
que ne fu pas de gent oie 
au terme de lor assembler 
quant ensemble durent parler 
li rois faisoit dire a sa gent 
que saingniez ert priueement 
li huis des chambres furent clos 
ne trouissiez homme si os 
se li rois por lui n enuoiast 
ia une foiz dedenz entrast 
de nuiz uenoit de nuiz aloit 
ueoir celi que il amoit 
li seneschaus la cort tenoit 
les plez et les clamors ooit 
li rois l ama molt longuement 
car d autre fame n ot talent 
il n en uoloit nule espouser 
ia n en rouast oir parler 
sa gent li tindrent molt a mal 
tant que la fame au seneschal 
l oi souent molt l em pesa 
et de lui perdre se douta 
qant ele pot a lui parler 
et ele li dut ioie mener 
baisier estraindre et acoler 
einsi o li rire et ioer 
forment plora et grant duel fist 
li rois demanda et enquist 
que ce deuoit et que ce fu 
la dame li a respondu 
  sire ie plor por uostre amor 
bele amie n aiez peor 
certes ia fame ne prandrai 
ne por autre ne uos lerai 
sachiez de uoir et si creez 
se uostre sire fust finez 
roine et dame uos feroie 
ia por nul homme n u leroie  
la dame l en a mercié 
et dit que molt l en fet bon gre 
et se de ce l aseurast 
que por autre ne la lessast 
hastiuement porchaceroit 
de son seignor que mort seroit 
legier seroit a porchacier 
por ce qu il l en uousist aidier 
il li respont que si fera 
ia cele rien ne li dira 
dont il ne face son pooir 
tort a folie ou a sauoir 
  sire  dist ele   s il uos plest 
uenez chacier en la forest 
en la contree ou ie seior 
dedenz cest chastel mon seignor 
et dites que soiez seigniez 
qu a l autre ior soiez baigniez 
me sire o uos se seignera 
et ouec uos se baignera 
dites li bien n u lessiez mie 
qu il uos en tiengne conpaingnie 
et ie fere les bains tremper 
et en cuues aprester 
son baing ferai chaut et boillant 
soz ciel n en a homme uiuant 
ne soit eschaudez et maumis 
ainz que dedenz se soit assis 
quant morz sera et eschaudez 
uos hommes et les siens mandez 
si lor mostrez confaitement 
el baing est morz soudainement  
li rois li en a tout creanté 
qu il en fera sa uolente 
ne demora mie mois 
qu el pais uet chacier li rois 
seignier se fet contre son mal 
ensemble o lui le seneschal 
au tierz ior dit qu il baigneroit 
le seneschaus bien le uoloit 
  uos baigneroiz  dit il   o moi  
li seneschaus dit   ie l otroi 
dame fetes les bains tremper 
et les cuues aporter  
l eue boillant fet aporter 
et en l une cuue ruer 
l eue boillant a fet ruer 
ou li seneschaus dut entrer 
li preudons estoit sus leuez 
et por deduire fors alez 
la dame uint parler au roi 
et il la mist deioste soi 
sor le lit son seignor couchierent 
et deduistrent et enuoisierent 
ilec ont ensemble geu 
por la cuue qui deuant fu 
l uis firent tenir et garder 
une meschine i dut ester 
li seneschaus ariere uint 
a uis boute cele le tint 
et il le fiert par tel air 
par force li estut ouurir 
le roi et la fame a troué 
el lit gisant entr acolé 
li rois garda se l uit uenir 
por sa uilenie couurir 
dedenz la cuue saut ioinz piez 
et il si nu et despoilliez 
onques garde ne s en donna 
ilec morut et eschauda 
sor lui en est le mal uertiz 
et cil en est sainz et gariz 
li seneschaus a bien ueu 
conment du roi est auenu 
sa fame prant demaintenant 
el baing la met le chief auant 
einsi morurent ambedui 
li rois auant ele apres lui 
qui bien uoudroit reson entendre 
ici porroit essample prendre 
tel porchace le mal d autrui 
dont tot le mal reuient sor lui 
einsi auint con dit uos ai 
li breton en firent lai 
d aquitan conment il fina 
et de la dame qu il ama 
