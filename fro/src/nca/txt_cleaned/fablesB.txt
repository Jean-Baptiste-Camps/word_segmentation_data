

































e quant tel home m en ad requise 
ne uoil laisser en nule guise 
ke n i mette trauail e peine 
ki ke me tienge pur uilaine 
mult dei faire pur sa preiere 
ci comence la premiere 
des fables ke ysopes dist 
ke a sun maistre manda e escrist 

del coc cunte k il munta 
sur un femier e si grata 
sulunc nature purchascout 
sa uiande cum il sout 
une riche gemme troua 
clere la uit si l esguarda 
  io quidai  fait il   purchacier 
ma uiande sur cest femier 
or t ai ici gemme trouee 
ia par mei n iers remuee 
si uns riches hom ici uus trouast 
ben sai ke d or uus honurast 
si acreust uostre clarte 
pur l or ki mult ad grant belte 
quant ma uolunte n ai de tei 
ia nul honur n auras pur mei  
altresi c est de mainte gent 
si tut ne uait a lur talent 
cum del coc e de la gemme 
ueu l auuns d ome e de femme 
bien ne honur nient ne prisent 
le pis prennent le mielz despisent 

ci dit del lu e del aignel 
ki beiuent a un doitel 
li lus en la surse beueit 
e li ainels aual esteit 
iriement parla li lus 
ki mult esteit cuntralius 
par maltalent parlat a lui 
  tu me faiz  dit il   grant ennui  
li ainelez ad respondu 
  sire de quei dun le ueis tu 
tu m as si cest ewe trublee 
ne puis beiure ma saulee 
ariere si m en irai co crei 
cum io uinc ca murant de sei  
li ainelez dunc li respunt 
  sire ia beuez uus a munt 
de uus me uient co ke io ai beu 
ke  fait li lus   maldiz me tu  
cil li ad dit   nenil ueir  
li lus respunt   io en sai le ueir 
co meisme me fist tis pere 
a ceste surse u io od lui ere 
ore ad sis meis si cum io quit  


e quei pur co li lus ad dit 
  ia me faiz tu ore contraire 
e chose ke tu me deiz faire  
dunc prist li lus l ainelet petit 
as denz l estrangle si l occit 
co funt li riche robeur 
li uescunte e li iugeur 
de ceus k il unt en lur iustise 
false achaisun par coueitise 
trouent asez pur els confundre 
souent les funt a plait sumundre 
la char lur tolent e la pel 
si cum li lus fist a l ainel 

sulunc la lettre des escriz 
uus mustrai d une suriz 
ki par purchaz e par engin 
aueit uiande en un mulin 
par essample cunter uus uoil 
ke un ior s asist sur le soil 
ses gernuns apareilla 
e de ses piez s epeluca 
deuant li passe une raine 
si cum auenture l en meine 
demanda li en sa raisun 
s ele ert dame de la maisun 
dunt ele si se faseit maistre 
si li acuntast de sun estre 
la suriz respunt   amie 
pieza k en oi la seignurie 
bien est en ma subiectiun 
quant es pertus tut enuirun 
puis herbergier e ior e nuit 
iuer e faire mun deduit 
ore remanez anuit od mei 
io uus merrai par dreite fei 
sur la meie mole tut a aise 
n i auriez rien ki uus deplaise 
asez aurez ferine e greins 
del ble ki remaint as uilains  
la raine i uait par sa preiere 
andeus s asient sur la pere 
mult trouerent a manger 
senz contredit e senz danger 
la suriz par amur demande 
a la raine de sa uiande 
ke li semble uerite li die 
  ne mentireie  fait ele   mie 
mult par est bien apareillie 
si en ewe eust esté muillie 
enmi cest pre en un wascel 
seriums ore ambedui sur un muncel 
la est la meie mansiuns 
bele amie kar i aluns 
tant i auerez ioie e deduit 
iames n aurez talent co quit 
de repairer a cest mulin  
tant li pramet par sun engin 
ele la blandist par sa parole 
k ele i ala si fist ke fole 
ensemble od lui s en est alee 
li prez fut si plein de rosee 
ke tut est la suriz muillie 
dunc quidat bien estre neie 
ariere uoleit returner 
kar ne poeit auant aler 
mes la raine l ad apelee 
k a force l en ad menee 
tant par amur tant par preiere 
tant k ele uint a la riuere 
dunc ne pout la suriz auant 
a la reine dist en plurant 
  ci ne puis io mie passer 
kar io ne soi unkes noer 
pren  fait la raine   cest filet 
si l lie ferm a tun garet 
e io l atacherai al mien 
la riuere passerum bien  
la suriz s est del fil liee 
e a la raine s est atachee 
el gue se mettent si s en wnt 
quant eles uindrent el parfunt 
si la uolt la reine neier 
od li comence a plungier 
la suriz pipe e en halt crie 
ki quidat tut estre perie 
uns escufles uint roant 
uit la suriz ki uait pipant 
les eles clot auant descent 
li e la raine ensemble prent 
emduis furent al fil pendant 
la raine fu corsu e grant 
li escufles par coueitise 
la suriz lait la raine ad prise 
mangie l ad e deuoree 
e la suriz est deliuree 
si est des ueziez feluns 
ia n aurunt si bons compaignuns 
tant lur facent bien ne honor 
si lur deit custer rien de lur 
ke durement ne seient liez 
se par els seient enginnez 
mes il auient aseiz souent 
que de meime le turment 
ke as autres quideint purchacer 
auient lur cors a periller 

ci cunte d un chien menteur 
de males guisches tricheur 
ki une berbiz enplaida 
deuant iustice la mena 
si li ad un pain demandé 
k il li aueit co dit presté 
la berbiz tut reneia 
e dit ke nul ne li presta 
li iuges al chien demanda 
si il nul testemoine en a 
il li respunt k il en ad dous 
c est li escufles e li lous 
cil furent auant amené 
par serement unt afermé 
ke co fu ueirs ke li chiens dist 
sauez pur quei chascun le dist 
k il en atendent partie 
si la berbiz perdist sa uie 
li iugiere dunc demanda 
a la berbiz k il apela 
pur quei out le pain reneié 
ke li chiens li aueit baillié 
menti en out pur poi de pris 
or li rendist ainz k il fust pris 
la chaitiue ne l out dunt rendre 
dunc li couient sa leine uendre 
iuern esteit de freit fud morte 
li chiens i uient sa parte en porte 
e li escufles de l autre part 
e puis li lus trop li ert tart 
ke la char fust entr els detraité 
kar de uiande orent suffreité 
ne la berbiz plus ne uesqui 
e sis sires tut la perdi 
cest essample uus uoil mustrer 
de meint home le puis trouer 
ki par mentir e par trichier 
funt les poures souent plaider 
fals testimoines auant traient 
de l auer as poures les apaient 
ne lur chaut ke li las deuienge 
mes ke chascuns sa part en tienge 

a une feiz co nus recunt 
passout un chien desur un punt 
un formage en sa buche tint 
quant enmi le puncel uint 
el gue uit l umbre del formage 
purpensat sei en sun corage 
ke auer les uolt ambedeus 
iloc fu il trop coueitus 
en l ewe salt la boche ouri 
e li fromage li chai 
e umbre uit e umbre fu 
e sun formage out il perdu 
pur co se deiuent chastier 
cil ki trop uolent coueitier 
qui plus coueite ke sun dreit 
par sei meisme se recreit 
ke co k il pert souent 
e de l autre n ad il naient 

par essample fait ci entendre 
ke li soleiz uolt femme prendre 
a tote creature le dist 
e ke chascune se purueist 
les creatures s asemblerent 
a la destinee en alerent 
si li mustrerent del soleil 
ki de femme requiert conseil 
la destinee lur demande 
ke ueir dient de la demande 
e co ke auis lur esteit 
cele parla ki mielz saueit 
  quant li soleilz  fait ele   est chalz 
el tens d este e issi halz 
k il ne laist rein fructifier 
e tere e herbe fait sechier 
e s il ad esforcement 
e compaigne a sun talent 
nule reins ne l purra suffrir 
desuz lui uiure ne guarir  
la destinee respundi 
  ueir auez dit leisum le si 
cum il ad esté grant tens a 
kar ia par mei n esforcera  
ici chastie les plusurs 
ki sur els unt les mals seignurs 
ke pas ne s deiuent esforcier 
n a plus fort d els acompaignier 
par lur sens ne par lur aueir 
mes desturbier a lur poer 
cum plus esforce pis lur fait 
tuz iorz lur est a mal aguait 

issi auint ke uns lus runga 
un os ki el col li uola 
quant el col li fud entrez 
mult durement en fud greuez 
tutes les bestes asembla 
e les oiselz a sei manda 
puis ad fait a tuz demander 
si nus le set mediciner 
entr els en unt lur conseil pris 
chascun dit le suen auis 
fors la grue co dient bien 
n i ad nul d els ki sache rien 
le col ad lunc e le bec gros 
ele le purreit bien traire hors 
li lus l en pramist grant luier 
pur co k ele l en uolsist aider 
la grue lance bec auant 
dedenz la gule al malfesant 
l os en ad trait puis li requist 
ke se pramesse li rendist 
li lus li dit par maltalent 
e aferma par serement 
ke li semblot e uerite fu 
ke bon loer aueit eu 
quant sa teste en sa buche mist 
k il ne l estranglast e oscist 
  tu es  fait il   fole prouee 
quant de mei es uiue eschapee 
que tu requiers autre louer 
de ta char ai grant desirer 
mei ki sui lus tienc io pur fo 
ke od mes denz ne trenchai tun col  
altresi est de mal seignur 
si poures hom li fait honur 
e puis demande gueredun 
ia n en aura si mal gre nun 
pur co ke seit en sa baillie 
mercier le deit de sa uie 

d une lisse uus uoil cunter 
ki preste esteit a chaeler 
mes ne sout u estre peust 
ne u se chaels auer deust 
a une autre lisse requist 
k en sun ostelet la soffrist 
tant k ele ust chaelee 
mult l en saureit co dist bon gre 
tant l ad requise e preie 
ke cele od lui l ad herbergie 
puis quant ele ot chaelee 
e espeldriz i furent e beals mult fu ele lee 
cele ke li ostels esteit 
pur els souent damage aueit 
de sa maisun les roue eissir 
ne s i uolt mes plus consentir 
l autre se prist a dementer 
e dit k ele ne seit u aler 
iuer esteit pur la freidur 
murreient defors a grant dolur 
dunc li requist par charite 
ke la herbert desk a l este 
cele out de li mult grant pite 
si li ad issi otrié 
quant le bel tens uit reuenir 
dunc li roue fors eissir 
l autre comence a iurer 
si iameis l en oeit parler 
ke si chael la detrareient 
e hors al hus la botereient 
la force ert lur en la maisun 
fors l en unt mise senz raisun 
par cest essample poez sauer 
e par meint home ueeir 
qui par bunte de sun corage 
est chacié de sun heritage 
ki felun home od lui acuilt 
ne s en ist nie quant il uoilt 

ci dit d une suriz uileine 
ki a une uile prosceine 
uoleit aler pur deporter 
parmi un bois l estuit aler 
dedenz le bois li anuita 
une hulette iluec troua 
ke une suriz del bois out faite 
e sa uiande i out atraite 
la suriz de uile demande 
s ele out iluec point de uiande 
cele respunt   io en ai asez 
uenez auant si ueez 
si eusiez plus compaignie 
si en serrez bien seruie 
quant ele out piece iluec esté  
a sa compaigne en ad parlé 
dit ke ses estres est malueis 
e k ele n i uolt demurer meis 
od li uienge si uerra 
riches sales k ele li durra 
beles despenses bels celiers 
e bons beiures e bons mangiers 
cele la crut od li s en ua 
es riches sales la mena 
si li ad mustré ses soliers 
ses despenses e ses sceliers 
plente de ferine e de miel 
cele quida bien estre el ciel 
mes ore uindrent li boteillier 
ki entrer durent el celier 
si tost cum il ourirent les us 
les suriz fuient es pertus 
la boscage fu esbaie 
ki lur estre ne saueit mie 
quant cil eissirent del celier 
les suriz reuindrent manger 
ele fu murne e en dolur 
ki out eu de mort pour 
sa compaine la regarda 
par grant ducur li demanda 
  quel semblant fait ma duce amie 
io sui  fait ele   malbaillie 
pur la pour ke ai eue 
mult me repent ke t ai creue 
tu me contoues tut tun bien 
mes de tun mal ne me deis rien 
or as tu pour de la gent 
de chaz d oisels tut ensement 
e des engins ke hum fait pur tei 
mielz aime estre el bois par mei 
a seurte e senz destresce 
ke en tes granz sales en tristesce  
ceste fable est dit pur respit 
chascuns aimt mielz le suen petit 
k il ad en pais e senz dutance 
ke altrui richesce od mesestance 

d un gupil cunte la manere 
ki ert eissuz de la teisniere 
od ses enfanz deuant i ua 
uns aigles uint l un en porta 
li gupilz uait apres criant 
k il li rende sun enfant 
mes il ne l uolt mie esculter 
si l en couint a returner 
un tisun prist de fu ardant 
e seche busche uait cuillant 
entur le cheine le metteit 
u li aigles sun ni aueit 
li aigles uit le fu espris 
al gupil crie e dit   amis 
estein le fu pren tun chael 
ia serrunt ars tuit mi oisel  
icest essample entendum nus 
ke si est del riche orguillus 
ia del poure n aura merci 
pur sa pleinte ne pur sun cri 
mes se cil s en peust uengier 
dunc le uerreit assupleier 

iadis esteit custum e leis 
ke li leuns dut estre reis 
sur tutes les bestes ki sunt 
e ki conuersent en cest munt 
del bugle ot fait sun seneschal 
ke a prouz le tint e leal 
a lui baile sa proueste 
tut trei sunt el bois alé 
un cerf trouerent e chacierent 
quant pris l orent si l escorcierent 
li lus al bugle demanda 
coment le cerf departira 
  co est  fait il   en mun seignur 
ke nus deuum porter honur  
li leuns ad dit e iuré 
ke tuz seuent pur uerite 
ke la premiere part aureit 
e l autre part pur le guain 
pur co ke eirt rois e dreit esteit 
k il out esté lur compain 
l autre partie aura co dist 
resun esteit kar il l ocist 
se nule beste la perneit 
ses enemis mortels serreit 
dunc n i osa nuls atucher 
tut lur estust le cerf laisser 
un autre feiz out li leuns 
en bois od lui plus compaignuns 
la chieure e la berbiz i fud 
un cerf unt pris e retenud 
en quatre parz uolent partir 
li leuns dit io uois saisir 
la greinnur part deit estre meie 
kar io sui reis la curt l otreie 
l autre aurai kar io i curui 
e la tierce part kar io plus fort sui 
la quarte part ai io si deuisé 
ke nuls ne aura senz meslee  
si compaignun quant il oirent 
tut le laisserent si s en fuirent 
altresi est ne dutez mie 
si poures hom prent compaignie 
a plus fort home k il ne seit 
ia del guain n aurat espleit 
li riches uolt aueir honur 
u li poures perdra s amur 
e si nul guain deiuent partir 
li riches uolt tut retenir 

ci dit ke uns aigles uint uolant 
iuste la mer pessun querant 
une welke troua entiere 
mes ne sout en quele maniere 
peust l escale depescier 
quant a sun ni dut repeirer 
une corneille l encontra 
si dit k ele li enseignera 
cum l eschale purra ourir 
si ele al pessum peust partir 
puis li roua a munt uoler 
tant halt cum plus purreit munter 
quant il serra munté la sus 
si laist la welke chair ius 
sur dure terre u sur rochier 
si la purra bien depescier 
li aigles ad grant desirer 
de la welke k il tient manger 
halt la porte chaer la lait 
la cornaille fud en aguait 
auant ala del bec feri 
si ke l eschale un poi ouri 
le peisunet dedenz manga 
l eschale leit si s en ala 
einz ke li aigles fust uenuz 
ne k il se fust aparceuz 
le pertuset ot fait petit 
que aigles n i auenist 
par cele fable del peissun 
nus mustre essample del felun 
ki par aguait e par engin 
mescunseille sun bon ueisin 
tele chose li conseille a faire 
dunt cil ne puet a nul chief traire 
e quant il unkes ensemble 
par traisun li tolt e emble 
l aueir que cil ad purchascié 
par grant trauail guainnié 

issi e bien pot estre 
ke par deuant une fenestre 
ki en une despense fu 
uola un corp si ad ueu 
formages qui dedenz esteient 
e sur une cleie giseient 
l un en a pris od tut s en ua 
uns gupilz uint qui l encontra 
del formage ot grant desirer 
k il en peust sa part manger 
par engin uoldra essaier 
se le corp purra enginnier 
  a deu sire fait li gupliz 
  tant par est cist oiselz gentilz 
el munde n ad si bel oisel 
unc de mes oilz ne ui si bel 
fust tel sis chanz cum est sis cors 
il ualdreat mielz que fins ors  
le corp se oi si bien loer 
k en tut le munde n out sun per 
purpensez k il chantera 
ia pur chant los ne perdra 
le bec ouri si comenca 
li formages li eschapa 
a la terre l estut chair 
e li gupilz le uait saisir 
puis n ot il cure de sun chant 
que del formage ot sun talant 
co est essample des orgoillus 
ki de grant pris sunt desirus 
par losenger e par mentir 
les puet hum bien a gre seruir 
le lur despendent folement 
pur fals loenge de la gent 

d un leun cunte li escriz 
ki fu defreiz e enueiliz 
malades fut mult lungement 
del releuer n i ot naent 
tutes les bestes s asemblerent 
pur lui ueer a curt alerent 
li plusur sunt pur lui dolent 
e asquanz n en chalt naent 
e tels i uunt ia pur dun 
a la deuise del leun 
e saueir uolent li plusur 
s en lui ad mes point de retur 
li bues de ses cornes le bute 
e li asnes qui nient ne l dute 
od le pie le fiert sur le piz 
de l autre part uient li gupilz 
as denz le mort par les oreilles 
dit li leuns   io uei merueilles 
bien me souient k en mun ee 
kant iofnes fui e en sante 
ke tutes bestes me dotouent 
come seignur e honurouent 
kant io ere iriez mult se cremeient 
kant ere liez haltié esteient 
or me ueient afeblié 
defulé m unt e auilé 
mult me semble greinur uilte 
de cels ki furent mi priue 
a ki io fis honur e bien 
ki n en menbrent nule rien 
ke des altres que io mesfis  
li nunpuissant ad poi amis 
par meisme ceste raisun 
pernum essample del leun 
ki k unkes chiesce en nunpoer 
si pert sa force u sun aueir 
mult le tienent en grant uilte 
neis plusur ki l unt amé 

de un riche home trouum escrit 
ki aueit un chenet petit 
souentes feiz a li iua 
e uns soues anes l esgarda 
en sun corage entendi bien 
ke tut li altre aiment le chien 
pur le seignur ki l cheriseit 
e ki od lui se dedueit 
suz sun mantel le fist muscier 
si l fist les autres abaier 
mult s est li asnes purpensez 
ke mielz del chien ualt il asez 
e de belte e de grandur 
mielz saureit il a sun seignur 
iuer ke li chenet petiz 
e mielz serreit oi ses criz 
mielz saureit il sur li sailir 
e mielz le saureit des piez ferir 
pur fol le tient k a lui ne uait 
ne que od sa uoiz ne crie e brait 
cum fait li chiens sur sun seignur 
issi auint que par un iur 
s alout li sire deduiant 
deuant lui le chenet ala iuant 
ne pot li asnes plus suffrir 
uers le seignur prist a uenir 
sur lui comence a rechaner 
k il le fait espoenter 
des piez le fiert sur lui sailli 
si k a la tere le abati 
pur un petit ne l ad creué 
si li sire n eust crié 
  harou harou aidez mei  
si hume saillent a desrei 
chascun tint mace u bastun 
l asne fierent tut enuirun 
a grant martire e a dolur 
porent rescure lur seignur 
deci que l asne unt tant batu 
k il le laissent tut estendu 
a grant peine uint a sa stable 
sauer deuum par ceste fable 
la maniere de meinte gent 
mult puet hom ueer suuent 
ki tant se uolent eshalcier 
e en tel liu aparager 
ki n auient a nul corage 
ensurketut a lur parage 
a meint en est si auenu 
cum a l asne ki fu batu 

d un leun dit qui s en dormeit 
en un boschage u il esteit 
entur lui se uunt deduiant 
suriz petites e iuiant 
l une curut ne s en garda 
sur le leun si l esueila 
li leuns fud mult curuciez 
la suriz prist tant fu iriez 
de li uoleit faire iustise 
ele escundit k en nule guise 
a escient ne l aueit fait 
e li leuns a tant la lait 
petit d onur co dit aureit 
de la suriz s il l oscieit 
gueres de tens ne demora 
k uns home co dit aparailla 
une fosse crosse dedenz 
la nuit fud pris li liuns einz 
grant pour ad que hom ne l oscie 
dedenz la fosse brait e crie 
la suriz uait al cri tut dreit 
mes ne saueit que co esteit 
ki el bois l aueit esueillé 
kant ele le uit si enseignié 
demande li k il ad la quis 
e il respunt k il esteit pris 
oscis sereit a grant dolur 
dit la suriz   n aiez pour 
or uus rendrai le gueredun 
ke a mei feistes le pardun 
kant od mes piez uus oi marchié 
gratez la terre od uostre pie 
tant qu efermer uus i puissiez 
e puis a munt bien le sachiez 
ke si purras ca hors eisser 
e io frai od mei uenir 
autres suriz pur mei aider 
as cordes que ci sunt trenchier 
e as reisals ki sunt tenduz 
ne serez mie retenuz  
l enseinement a la suriz 
fist ki li leuns fu guariz 
de la fosse est bien eschapiez 
la li ualut humilitez 
par ceste fable nus asume 
ke essample prengent li riche home 
ki sur les poures unt poeir 
s il lur mesfunt par nunsaueir 
k il en aient bone merci 
auenir pot tut altresi 
ke cil li aura grant mestier 
e mielz le saura conseillier 
a sun bosoin s il est pris 
ke le mieldre de ses amis 

par uiel essample en escrit trois 
kant home sema primes linois 
e uolt de li le prou auer 
l arunde fu de grant saueir 
bien se aparcut que par le lin 
serrunt oisels mis a lur fin 
del lin puet home la rei lacier 
dunt hom les puet tuz damagier 
tuz les oisels fist asembler 
si lur conseil uoleit doner 
k il alasent le lin mangier 
k il ne peust fructifier 
li plusur ne l uolent faire 
al seignur alerent retraire 
le conseil k ele lur ot doné 
kant l arunde ot escuté 
cum il l aueient encusee 
de se parenz fist asemble 
od les meillurs de sa lignie 
si s est al uilain apaie 
en sa meisun suffri sun ni 
la furent si oisel nurri 
ele dona a sun lin pais 
ia par nul d els n en perdra mais 
cil fist del lin enginz plusurs 
dunt prist oisels granz e menurs 
n eussent cel mal pas eu 
s il eussent conseil creu 
ceste semblance est asez ueire 
kant fols ne uolt le sage creire 
ki bon conseil li set doner 
e de sun mal le uolt garder 
se damages l en deit uenir 
dunc est trop tart del repentir 

iadis auint k en un estanc 
entur les riues e el fanc 
out de reines granz compainies 
ke de lunc tens i sunt nurries 
la esmerent a rester 
a la tere uolent arester 
a lur destinee crierent 
suuentes feiz li demanderent 
ke rei lur duist enueier 
kar d altre rien n orent mestier 
kant meinte feiz orent preié 
la destinee ad enueié 
enmi cel pre un tronc le ior 
dunt eles orent grant pour 
cele qui pres del trunc estut 
kant ele uit k il ne se mut 
ses compeagnes ad apeles 
si sunt al trunc ensemble alees 
puis le saluent come rei 
e chascune la pramet fei 
tutes les tienent pur seignur 
si li portent grant honur 
mes quant li truncs ne se remut 
e eles uirent ke il estuit 
enmi cel gue tut en pais 
sur li munterent a un fais 
lur uilanie sur li firent 
es funz del ewe l enbatirent 
a la destinee reuunt 
rei demandent kar nul n unt 
malueis fud cil que lur duna 
la destinee i enueia 
une coleure grant e fort 
ke les deuore e trait a mort 
tutes furent en grant turment 
dunkes crierent plus egrement 
a la destine merci 
ke lur ostast cel enemi 
la destinee respundi 
  nenil nenil io uus suffri 
tutes uoz uoluntez a faire 
seignur eustes de bon aire 
uilment le hunesistes 
or l aiez tel cum uus queistis  
eissi auient ke plusurs le funt 
de bons seignurs quant il les unt 
tuz iorz les uolent defoler 
ne li seuent honur garder 
s il ne s tient alkes en destreit 
ne funt pur lui ne tort ne dreit 
a tel se pernent ki s destruit 
de lur aueir meime sun bruit 
lores regretent lur bon seignur 
k il firent la deshonur 

culums demanderent seignur 
a rei choiserent un ostur 
pur co que meins mal lur feist 
e uers autres les guaranteist 
mes quant il ot la seignurie 
e tuz furent en sa baillie 
n i ot un sul ki l aprismast 
k il n osceist e deuorast 
pur co parla un des colums 
si apela ses compaignuns 
  grant folie  fait il   faimes 
quant l ostur a rei choisimes 
ke nus oscit de iur en iur 
mielz nus uenist que senz seignur 
fussum tut tens que auer cestui 
einz nus guardums de lui 
ne dutum fors sun aguait 
puis que nus l uimes sur nus atrait 
e il fait tut apertement 
co k il fist einz celeement  
cest essample dit a plusurs 
ki choisissent les mals seignurs 
de grant folie s entremet 
ki en subiectium se met 
a cruel hume e a felun 
ia n aura si mal nun 

d un larun cunte ki ala 
berbiz embler k il espia 
dedenz la faude a un uilain 
ensemble od lui portat un pain 
al chien uoleit le pain doner 
ki la faude deueit garder 
li chiens li dist   amis pur quei 
prenderai io cel de tei 
io ne l te puis guerendoner 
fai a tun oes le pain garder  
li leres dit   io n en quier rien  
li chiens respunt   ne uoil nient 
io sai tres bien e a scient 
ke ma buche uols estuper 
ke io ne puisse mot suner 
si embleriez noz berbiz 
kar li berchiers est endormiz 
trai aureie mun seignur 
ki m ad nurri desk a cest iur 
malement aureit espleitié 
k il m ad nurri e afaitié 
si par ma garde aueit perdu 
co dunt il m ad lung tens peu 
et tu meismes m en hareies 
e pur traitre me tendreies 
ne uoil tun pain si guaignier  
dunc comenca abaier 
par cest essample nus mustre ci 
chascun franc hom deit faire issi 
si nuls l en uolt doner louier 
ne par pramesse losenger 
ke sun seignur deiue trair 
ne uoille mie consentir 
atendre en deit tel gueredun 
cum li chiens fist del larrun 

iadis auint ke un lu erra 
par un chemin e encuntra 
une truie ki preinz esteit 
uers li alat a grant espleit 
e dit ke pais li uolt doner 
or se hast de purceler 
car ses purcels uoleit aueir 
ele respunt par grant saueir 
  sire coment me hastireie 
tant cum si pres de mei uus ueie 
ne me puis io pas deliuerer 
tele hunte ai de uus esgarder 
ne sauez mie que co munte 
tutes femeles hunt grant hunte 
si meins madle les deit tuchier 
a tel bosoin ne asprismer  
idunc s en ua li lus muscier 
ki les purcels uoleit mangier 
e la truie s en est alee 
ki par engin s est deliuree 
cest essample deiuent oir 
tutes femmes e retenir 
pur sulement le cors guarir 
ne laissent lur enfanz perir 

ci dit ke lieures s asemblerent 
a parlement si esgarderent 
k en autre tere s en irreient 
hors de la graue u il esteient 
kar trop furent en grant dolur 
de humes de chiens orent pour 
si ne l uolent mes suffrir 
pur co s en uolent fors eissir 
li sage lieure lur diseient 
ke folie ert ke il quereient 
a eissir de lur connissance 
u il furent nurri d enfance 
li autre ne l uolent creire 
tuz ensemble tindrent lur eire 
a une mare sunt uenu 
gardent el tai si unt ueu 
u raines erent asemblees 
de pour d els sunt effrees 
dedenz l ewe se uont plunger 
des k il les uirent aprismer 
uns lieures les ad apelez 
  seignurs  fait il   kar esgardez 
par les raines ke nus ueums 
ke pour unt nus purpensums 
ke nus alum querant folie 
ke nostre graue auum guerpie 
pur estre aillurs aseurez 
iammes tere ne trouerez 
u l um ne dute alcune rien 
ralum nus en si feruns bien  
a tant li lieure returnerent 
en lur cuntree s en ralerent 
de co deiuent se purpenser 
cil ki se uolent remuer 
e lur ancien liu guerpir 
ke lur en puet apres uenir 
iammes regne ne trouerunt 
n en cele tere ne uendrunt 
ke tuz i seient senz pour 
u sanz trauail u senz dolur 

d un leun conte k il asembla 
tutes les bestes e manda 
ki alouent sur quatre piez 
e li aiglez ad purchasciez 
tuz les oisels ki eles unt 
e ki uolent en l air a munt 
bataille deueient tenir 
kant ensemble durent uenir 
e la chalue suriz les uit 
en sun quer ad pensé e dit 
ke mult redotout cel afaire 
ne sout as quels se deust traire 
od cels uolt estre ki ueintrunt 
e ki la greindre force auerunt 
sur un halt fust s en est muntee 
pur esgarder cele asemblee 
co li fu uis sun escient 
ke li leuns aueit plus de gent 
e k il eirt de greinur iustise 


od les oisels k il out mandez 
tant en i ot tant en i uindrent 
ke les bestes poi de liu tindrent 
kant la chalue suriz les ueit 
mult li pesa que od els n esteit 
des bestes se rest departie 
ses piez musca si fist folie 
mes quant les eles entreouri 
par deuant tuz les descouri 
dunc fud la feluniee aperte 
e sa traisun descouerte 
oisels e bestes la huerent 
a lur sepande se clamerent 
de la chalue suriz se plaignent 
mult la hunissent e blastengent 
e mustrent li sa feluniee 
e cum ele est fei mentie 
la sepande lur ad iuree 
k ele en fra lur uolunte 
e que mult tost les uengera 
puis la maldist e si ura 
ke iameis en liu ne uenist 
ke oisel ne beste la ueist 
tute clarte li ad tolue 
iameis ne n iert par iur ueue 
apres roua pur lui hunir 
sa plume oster pur li descourir 
altresi est del traitur 
ki meseirre de sun seignur 
a ki il deit honur porter 
e leaute e fei guarder 
si ses sires ad de li mestier 
e il le ueie afebleier 
a sun bosoin li uolt faillir 
od les autres se uolt tenir 
si ses sires uient el desus 
ne pot lasser sun malueis us 
donc uoldreit a lui returner 
de tutes parz uolt meserrer 
par tut en est al dei mustrez 
e auilez e uergundez 
s onur en pert e sun aueir 
e reprouer en unt si eir 
a tuz iurs en est si huniz 
cum fud la chalue suriz 
qui ne deit meis par ior uoler 
ne il ne deit en curt parler 

issi auint ke uns cerf beueit 
a un ewe kar sei aueit 
gurda dedenz ses cornes uit 
a sei meismes l aueit dit 
ke nule beste ne l ualeit 
ne si beles cornes n aueit 
tant entendi a sei loer 
e a ses cornes esguarder 
ke uit uenir mult chiens curant 
e lur maister ki uint cornant 
apres lui uienent si l quereient 
pur co ke prendre le uoleient 
el bois se me tut esmaiez 
par ses cornes s est atachiez 
en un buissun est retenuz 
dunc sunt li chien a lui uenuz 
kant il les uit si apresmer 
si comenca a desreier 
  ueirs est  fait il   ke li hom dit 
e par essample e par escrit  
li plusur uolent co loer 
k il deureient souent blasmer 
e ico blasmer k il deureient 
forment loer s il s aueient 

d un home cunte li escriz 
ki esteit enseueliz 
sa femme meine grant dolur 
desur la tumbe nuit e iur 
pres d iloc aueit un larrun 
ki ert penduz par mesprisiun 
par la cuntree fud crié 
ki le larrun aureit osté 
sun iugement meisme aureit 
s il ert ateint pendu serreit 
uns cheualiers le despendi 
sun parent ert si l enfui 
dunc ne solt il conseil trouer 
cum il se puisse deliurer 
kar seut ert de meinte gent 
k il le teneit pur sun parent 
al cimeterie uad tut dreit 
u la prude femme esteit 
qui pur sun seignur ot tant pluré 
cointement ad a li parlé 
dit li k ele se confortat 
mult sereit lie s ele l amast 
la prode femme l esguarda 
grant ioie fist si li otreia 
k ele frat sa uolunte 
li cheualiers li ad cunté 
que mult li ert mesauenu 
de un larrun k il ot despendu 
s ele ne l en set conseil doner 
hors del pais l estuet aler 
la prode femme respundi 
  desfuiums mun baron d isci 
puis si l pendum u cil fu 
si n iert iames aparceu 
deliurer deit l um par le mort 
le uif dunt l um atent confort  
par iceste signifiance 
poum entendre quele creance 
deiuent auer li morz es uifs 
tant est li mund fals e iolifs 

d un home uoil ici cunter 
e par essample remembrer 
de ses mains cunte e de ses piez 
e de sun chief qui iert irriez 
uers sun uentre k il porta 
pur le guast k il guasta 
dunt il ne uolt nient trauaillier 
si li tolirent le manger 
mes quant li uentres ieuna 
hastiuement afebla 
e mains e piez k il ne poeient 
si traueillier cum il soleient 
kant la grant fieblete sentirent 
mangier e beiure al uentre offrirent 
mes trop l orent fait ieuner 
si k il ne poeit nient guster 
li uentres reuert a nient 
e mains e peiz tut ensement 
cest essample puet hom ueer 
chascuns hom le deit saueir 
nul ne puet aueir honur 
ki hunte fait a sun seignur 
ne li sires tut ensement 
pur k il uoille hunir sa gent 
si li uns a l autre est failiz 
ambure en ierent malbailliz 

d un singe dit ki demanda 
a un gupil k il encuntra 
de sa cue li prestast 
se lui plest u l en donast 
auis li fu que trop l ot grant 
kar tut sunt cué si enfant 
li gupilz demande que deit 
ke se cue li requereit 
le singe dist   co m est auis 
ne uus en iert neint le pis 
si m en uolez un poi doner 
k ele uus honist a tost aler  
dist li gupilz   ne uus chalt 
ceste requeste poi uus ualt 
ia de ma cue ki est granz 
ne honurez les uos enfanz 
en autre regne ne entre gent 
io uus di bien apertement 
mes k ele fust de tel afere 
ke io ne la puisse auant traire  
cest essample pur co uus di 
de l auer home est autresi 
se il ad plus que lui n estuet 
ne uolt suffrir k il ne ruet 
que autre en ait aise ne honur 
mielz le uolt perdre chascun ior 

d un leun dit qui uolt aler 
en autre tere conuerser 
tutes les bestes asembla 
tut sun eire lur mustra 
k il dussent rei choisir 
kar il ne quidot mes uenir 
n i ot beste ne li preiast 
ke un autre leun lur donast 
il lur respunt k il ne l a 
ne nurri nul kar il n osa 
d els mesmes deiuent guarder 
ki mielz les puist guuerner 
dunc aueient le lu choisi 
kar il n i ot nul si hardi 
ke osast prendre si lui nun 
tant le teneient a felun 
e a plusurs aueit pramis 
ke mielz les amereit tut dis 
al leun uindrent si l unt dit 
k il aueient le lu eslit 
il lur respunt n en dutent mie 
ke cointe beste unt choisie 
prest e ignel e empernant 
si de corage e de talant 
esteit si francs cum il deueit 
mes d une chose se cremeit 
k il ne preist a conseiller 
le gupil ki mult solt trechier 
amdui sunt felun e engres 
si del lu uolez auer peis 
si faites lur sur seinz iurer 
k il ne deiue beste adeser 
ne ke iameis a sun uiuant 
ne maniust char tant ne quant 
li lus ad uolenters iuré 
plus asez k il n unt demandé 
mes quant il fud aseurez 
e li leus s en fu alez 
grant talent ot de char manger 
par engin uoldra porchascer 
ke les bestes otrierunt 
sa uolente e iugerunt 
dunc ad un cheuerol apelé 
a conseil li ad demandé 
ke par amur ueir li deist 
de sa aleine s ele puist 
cil li respunt ke si pueit 
ke a peine suffrir la poeit 
li lus se fist mult corusciez 
pur ses homes ad enueiez 
a tuz ensemble demanda 
quel iugement chascun fera 
de celui ki dit de sun seignur 
hunte e leidenge e desohonur 
cil li dient k il deit morir 
li lus uait le cheuerol saisir 
si l ad ocis par lur esgart 
puis si mangat la meillor part 
pur sa felonie courir 
en fait as autres repartir 
apres icele saulee 
un autre beste ad apelee 
tut autretel li demanda 
de sa aleine ke li sembla 
le dolente uolt mielz mentir 
ke pur ueir dire mort suffrir 
dit li ke plus suef odur 
ne senti unkes mas a nul iur 
li lus ad sun concilie mandé 
a ses barons ad demandé 
k il deit faire par iugement 
de celui ki lui triche e ment 
il iugent k ele seit ocise 
dunc ad li lus la beste prise 
si l ad ocise e depescie 
e deuant els tute mangie 
gueres apres ne demura 
ke li lus uit si esgarda 
un singe cras e bien peu 
de lui ad grant talent eu 
manger le uolt e deuorer 
un ior li alad demander 
de sa aleine s ele ert bien ulanz 
u s ele esteit bien puanz 
le singe fud mult ueziez 
ne uoleit estre iugiez 
entre dous ert tant li dist 
ne sout li lus ke il feist 
kar il ne poeit traiere a mort 
s il ne li uolsist faire tort 
en sun lit malades se feinst 
a tutes les bestes se pleinst 
ki l alouent reuisiter 
k il ne l poeit mie trespasser 
cil li firent mires uenir 
pur saueir s il purreit guarir 
li mire sunt tut esguaré 
n unt nient ueu ne troué 
k il eust mal ke li neust 
si mangers a sun talent eust 
ia n ai  fait il   nul desirer 
fors char de singe a manger 
mes io ne uoil beste adeser 
mun serement m estuet a garder 
si io n eusse tele raisun 
ke l otriassent mi barun  
dunc li loent communement 
k il le face seurement 
ia ne deit garder serement 
cuntre sun quor a sun talent 
cuntre sun cors de mal guarir 
ne poeit nul guarantir 
kant il oi ke hom li loa 
le singe oscist e si l manga 
puis orent tuz lur iugement 
ne tint uers els nul serement 
pur co mustre li sage bien 
hom ne deust pur nule rien 
felun home faire seignur 
ne atraire le a nul honur 
ia ne gardera leaute 
plus a l estrange ke al priue 
si se demeine uers sa gent 
cum fist li lus del serement 

d un mire cunte ki seigna 
un riche home k il guarda 
en une grant enfermete 
puis aueit le sanc comandé 
a sa fille ke le gardast 
ke nule rien n i adesast 
par le sanc conuistreit 
quele enfermete sun pere aueit 
la meschine portad le sanc 
en sa chambre desuz un banc 
mes mult li est mesauenu 
ke tut le sanc ad espandu 
ne l osa dire ne mustrer 
n autre conseil ne sout trouer 
mes sei meisme fist seigner 
icel sanc laise refreider 
tant ke li mires l ot ueu 
par le sanc ad aparceu 
ke cil ert preinz ki l out laissié 
le riche home ad si esmaié 
k il quidout bien auer enfant 
sa fille fist uenir auant 
tant par destresce tant par amur 
li fist conuistre la uerrur 
del sanc li dist k ele espandi 
e ke li autre ert de lui 
autresi uait des tricheurs 
des larruns e des boiseurs 
en ki la felunie meint 
par els meismes sunt ateint 
kant meins s i gardent d estre pris 
si sunt encumbré e occis 

d un uilain cunte ki se giseit 
contre le soleil si se dormeit 
a denz s ert mis tut descouert 
e sis pertuis esteit ouert 
uns scareboz dedenz entra 
e li uilains s esueilla 
grant mal li fist tant ke un mire 
l esteit alé cuntre e dire 
li mires dist k il esteit preinz 
ore fu pis k il ne fud einz 
kar li uilains bien le creit 
e li fols poples ki l oit 
dient ke co est signifiance 
en pour sunt e en dutance 
n i a celui ki bien ne creie 
ke granz mals auenir lur deie 
tant est fols li poples muables 
k en ueines choses nunestables 
unt creance e lur espeir 
le uilain guaitent pur saueir 
par unt cist enfes deueit neistre 
li escarboz par la fenestre 
u il entra s en est issuz 
dunc furent il tuz deceuz 





par cest essample senz feintise 
ke mult ualt mielz sens e cointise 
e plus aide a meintes genz 
ke sis aueirs u ses parenz 

d un uilain uoil ci cunter 
ki od sa femme uit aler 
uers la forest sun dru od li 
apres corut cil s en fui 
si s est dedenz le bois musciez 
e il returne tut iriez 
sa femme laidi e blama 
e la dame li demanda 
pur k il parlat issi uers li 
e sis baruns li respundi 
k il ot ueu sun lecheur 
ki li fist hunte e deshonur 
aler od li uers la forest 
  sire  fait ele   si uus plaest 
pur amur deu dites mei ueir 
quidastes uus hume ueeir 
aler od mei ne l me celer 
io l ui  fait il   el bois entrer 
lasse  fait ele   morte sui 
demain murrai u encore hui 
a m aiele auint autresi 
e a ma mere kar io l ui 
un poi deuant lur finement 
co fu seu apertement 
ke uns bachelers les condueit 
la u od els rien n en aueit 
or sai io bien pres est ma fins 
mandez sire tuz mes cusins 
si departirum nostre aueir 
n os el siecle plus remaneir 
od tute la meie partie 
me mettrai en une abbeie  
li uilains l ot merci li crie 
  laissez estre  fait il   amie 
ne departez de mei issi 
mencunge fu quanke io ui 
n i os  feit ele   mes ester 
kar de m alme m estuet penser 
ensurketut pur la grant hunte 
dunt uus auez fait si grant cunte 
tuz iorz me serreit reprouee 
ke malement aurai erree 
si uus me iurez serement 
si ke l ueient nostre parent 
ke ne ueistes home od mei 
puis afiez uostre fei 
ke uus iames ne me siurez 
ne ia ne l me reprouerez 
uolentiers dame  il li respunt 
a un muster ensemble wnt 
la li iura co k ele requist 
e plus asez k ele ne lui dist 
pur co dit l um en reprouier 
ke femmes seuent enginnier 
les ueziees nunuerables 
plus d un art ke li diables 

uns empereres nurri ia 
uns singe ke forment ama 
e li senges bien entendeit 
co k as homes faire ueeit 
cum l empereur uit seruir 
e ses festes li uit tenir 
cum tuz le tindrent pur seignor 
a la forest se mist un ior 
tuz les singes fist asembler 
petiz e granz k il pout trouer 
sur tuz se fist leuer a rei 
puis se retint ensemble od sei 
des plusurs fist ses cheualiers 
e des asquanz ses buteilliers 
e les serganz de sa maisun 
establi il chascun par nun 
dunc prist femme si out enfanz 
e tint festes riches e granz 
dui home erent el bois alé 
mes il esteient esguaré 
la u li singe conuerserent 
ultre uolente alerent 
la u il erent asemblé 
ne l firent mi de lur gre 
li uns esteit forment leals 
e li autre trichiere e fals 
kant en lur curt furent entré 
des singes sunt bien apelé 
li leals hum les esgarda 
li emperere li demanda 
ke li semblot de sa meinnie 
s ele ert bele e eseignie 
li leals hom dunc li respunt 
ke auis li ert ke singes sunt 
  de mei e de ma femme di 
e de mun fiz ke tu ueiz ci 
quei t en semble ne me celer 
co que me deit  fait il sembler 
tu es singe e ele est singesse 
laide hidus e felunesse 
par tei poz saueir de tun fiz 
ke co est uns singetels petiz  
al tricheur sun compaignun 
tute meisme la raisun 
demanderent mot a mot 
e il lur dit ke li semblot 
unkes ne uit plus bele gent 
ne mielz fussent a sun talent 
apres lur dist de lur seignur 
ke bien semblot empereur 
et bien pout estre reis sis fiz 
sa femme semble empereriz 
dunc l unt entr els si honuré 
de tutes parz l unt encliné 
le leal home aueient pris 
si l unt desciré e malmis 
pur sun ueir dit li firent hunte 
oez l esample de cest cunte 
ne puet mie od le tricheur 
li leals huem auer onur 
en curt u hom uoille tricher 
e par mencunge forsiuger 

d un asne dit ki encuntra 
un leun fier si l salua 
  deu te salt frere deu te salt  
li leuns uit l asne si balt 
si li respunt hastiuement 
  des quant fumes nus parent  
dist li asnes   merueilles oi 
mult presez autres bestes poi 
tu quides bien e si est faille 
ke nuls ne te contreuaille 
uien ore od mei en cest munt 
u les bestes asemble sunt 
e io te frai ia ueeir 
e si purras aparceueir 
k eles aurunt pour de mei 
autresi grant cum de tei  
li leuns est alé od lui 
sur le munt muntent ambedui 
desuz le munt en la ualee 
out des bestes grant asemblee 
li asnes prist a rechaner 
e si ladement a crier 
que les bestes se departirent 
pour orent si s en fuirent 
li asnes dist   ueis tu amis 
co que io te aueie pramis  
li leuns li ad respondu 
co n est mie par ta uertu 
ne par fierte kar tu ne l as 
mes pur le cri ke tu crias 
qui tant lur semble espoentable 
ke tut te tienent a diable  
si est del orgoillus felun 
ki par manace e par tencun 
espoente la fole gent 
e quide bien a sun scient 
ke nuls ne l deiue contrester 
deske il l oent en halt parler 

uns leuns fud mult trauailliez 
e de curre tut ennuiez 
en une graue fist sun lit 
mult fud malades al suen dit 
les bestes fist a sei uenir 
kar il uoleit co dist choisir 
qui mielz purreit en bois chascier 
e sa uiande purchascier 
unes e unes les mandot 
si s osciet e deuorot 
mielz les uoleit issi mangier 
ke apres curre e trauaillier 
li gupilz fu od els alez 
hors de la graue est arestez 
des noueles uoleit oir 
ainz k il uolsist auant uenir 


li leuns dit   uenez auant  
e li gupilz li respunt tant 
  sire  fait il n i os aler 
kar n en uei nule returner 
des bestes ki enz i entrerent 
e pur uus ueer i alerent  
la curt a rei est ensement 
tels i entre legierement 
mielz li uendreit en sus ester 
pur les noueles esculter 

ci uus cunte d un leun 
k uns uilains prist a compaignun 
entr els conterent lur parage 
si parlerent de lur lignage 
li leuns dist   fiz fu a rei  
fait li uilains   ua ore od mei  
a un mur sunt ambedui uenu 
iloec ad li leuns ueu 
desur la piere une peinture 
cum uns uilains par auenture 
od sa hache oscist un leun 
si apela un compaignon 
  qui fist semblance ceste ici 
home u leuns itant me di 
co fist uns huem  fait li uilains 
od ses engins e od ses mains  
dunc ad li leuns respundu 
  co est a tut pople conu 
ke huem set entailler e purtraire 
mes li leuns ne l pas set faire 
ore en irrons ensemble ca 
li uilains uait cil le mena 
a un chastel l empereur 
issi auint k en icel iur 
aueient il iugié en plait 
un baron ke li ot mesfait 
prouez esteit de traisun 
si l fist geter a sun leun 
ki lonc tens ot esté gardé 
dedenz sa curt enchaené 
e il l oscist ignelepas 
unc n i garda armes ne dras 
li leuns a tant se depart 
e li uilains qui mult li ert tart 
k il s en fussent d iloc turné 
e la guastine sunt alé 
parmi les landes trespasserent 
un altre leun encuntrerent 
a celui dit k il fait desrei 
k il meine le uilain od sei 
qui set la fosse aparailler 
u il purreit trebuchier 
altresi firent si parent 
  io l ocirai s il li consent  
li leuns dist k il l escharnist 
ne suffreit k il oscist 
pur nule rien ne se peust ia 
li uilains l ot si l mercia 
mult par l en sot co dit bon gre 
li leuns ad demandé 
si li semblot cum ainz ot fait 
dist li uilains autrement ueit 
  io l uus dis ainz  fait li leuns 
  ainz que nus fussum compaignuns 
me mustras une peinture 
sur une piere de auenture 
mes io t ai oure mustree 
a descouert l as esguardee  
par essample uus uolt aprendre 
ke nuls ne deit nient entender 
a fable ki est de mencunge 
ne peinture que semble sunge 
ce est a creire dunt hom ueit l oure 
ke la uerite descoure 

une pucele co dit munta 
sur un chameil si l cheualcha 
deci k en un altre cuntree 
dunc s est la pucele purpensee 
si ad mercié li chameil 
qui si suef dedenz sun peil 
l aueit ensemble od lui portee 
iames par li n i fust alee 
pur sun traueil le seruereit 
mult uolunters si ele poeit 
li chameilz li ad respondu 
ke unkes tel charge ne fu 
ne ne sot k ele li feist nul ennui 
ne k ele fust sur lui 
issi uait de la poure gent 
si as riches unt aprismement 
forment le quident coruscier 
damage faire e ennuier 

d un criket cunte la maniere 
qui deske a une furmiere 
el tens d iuern esteit alez 
par auenture enz est entrez 
uiande demande e quist 
kar n en aueit nient co dist 
en sa main ne en sun recet 
dist li furmiz   que as tu dunc fet 
kant tu deueies guainier 
e en haust tei purchacier 
ie chantai  fait il   deduis 
a autres bestes mes ne truis 
ki me uoille gueredoner 
pur co m estot issi aler  
dist li formiz   chante ore a mei 
par cele fei que io te dei 
mielz fust que tu purchace euses 
ta uiande dunt uiure deuses 
ke tu fusses de freiz muranz 
a mun hus uiande queranz 
pur quei te durrai io a mangier 
quant tu a me ne poez aidier  
pur co defent que hume ne uiue 
en nunchaler ne en oudiue 
sulunc co que chascuns deit faire 
se deit pener de bien atraire 
plus en est chiers s il ad que prendre 
ke si a l autri se deit atendre 

iadis auint que une corneille 
s asist sur le dos d un oeille 
od le bec le fert durement 
sa leine oste asprement 
la berbiz li ad dit   pur quei 
cheualches tu issi sur mei 
remue tei si feras bien 
sie une piece sur le chien 
si fai a lui cum a mei  
dist la cornaille   par ma fei 
ne t estuet mie trauaillier 
que tu me deiues enseingnier 
ie fu pieca enseigne 
tant sui sage e ueizie 
bien sai sur ki puis seer 
e a seur puis remaneir 
pur co nus mustre par respit 
que co est uers que l om dit 
par grant essample e par reproche 
que asez set chat qui barbe leche 
bien s aparceit li ueiziez 
les quels il puet aueir suz pez 

uns riches hom cheualchot ia 
parmi un chap si esguarda 
que dui serf ensemble parlouent 
si estretement conseillouent 
cum s il fussent entre grant gent 
uers els turna deliurement 
demanda lur pur quel mester 
il uoleient si conseillier 
kant nul home pres d els n aueit 
ne nul lur parole ne oeit 
li uns respundi al seignur 
k il n aueient nule pour 
ainz lur semblot ueizure 
k il parlouent en tel mesure 
co funt souent li nunsauant 
de tele chose mustrent semblant 
pur autre gent suruezier 
que lur ne puet auer mester 

des oisels dit qui s asemblerent 
a parlement si esgarderent 
k entr els deusent auer rei 
ki s guuernast par dreite fei 
chacun duta par mesprisiun 
a faire icele electiun 
tuz esteient esbai 
quant del cuccu oent le cri 
ne sorent quels oisels co fu 
mes que tut tens diseit   cuccu  
mut le poeit hom de loinz oir 
kar tut le bois fait retentir 
tuz diseient en lur gargun 
e aferment par raisun 
ke sil oisel ki si chantot 
e si grant noise demenot 
deueit estre reis e sire 
de guuerner un grant empire 
s il est si prouz e si uaillanz 
en ses oures cum erit sis chanz 
a seignur le uolent auer 
mes il uolent primes sauer 
sun estre e sun cuntenement 
pur co esgardent communement 
qui deit aler en lur message 
la mesenge qui mult ert sage 
aparceuanz e ueziee 
unt deci que a lui enueiee 
la mesenge uolat tut dreit 
desi k a l arbre u il esteit 
si l esgarda par grant cointise 
mult s esteit pres de lui asise 
ne preisa gueres sa maniere 
kar il feseit malueise chiere 
uncore uoldrat plus halt munter 
sun curage uolt esprouer 
sur une branche en halt sailli 
desur le dos li esmeulti 
unkes li cuccuz mot ne dist 
ne la peiur semblant ne fist 
ariere s en ua la mesenge 
le cuccu laidist e blastenge 
ia de lui ne frunt seignur 
as altres dist la deshonur 
e le hunte k ele li fist grant 
unc ne mustra peiur semblant 
si uns granz oisels li mesfeseit 
malueisement se uengereit 
kant enuers li ne se osa prendre 
qui est de tuz oisels la meindre 
eslisent tel qui seit uailanz 
pruz e sages e emperanz 
reis deit estre mult dreituiriers 
en iustise reides e fiers 
a cel conseil se sunt tenu 
si unt esgardé ueu 
que de l aigle frunt lur rei 
si uus dirrai bien pur quei 
li aigles ad bele grandur 
si est asez de grant ualur 
mult sobres e atemprez 
si une feiz est bien saulez 
bien repurreit iuner apres 
k il n est de preie trop engres 
prince se deit bien reposer 
ne deit mie tuz iorz pener 
lui e sun regne trauaillier 
ne la poure gent exsilier 
issi l unt fait cum io di 
par cest essample mustre ci 
ke l um ne deit pas faire seignur 
de malueis hume glangeur 
tels se nobleie par tencun 
u il n i ad si parole nun 
qui mult petit fait a doter 
e uolt manescier e parler 

d un uilain nus cunte ici 
qui aueit un cheual nurri 
tant l ot gardé k il le uolt uendre 
deniers uolt auer e prendre 
pur uint sols co dit le dorra 
un suen ueisin le bargaina 
mes n i uolt mie tant doner 
al marche les couint aler 
cil a ki le cheual esteit 
l otrie k il li larreit 
al pris ke hom i mettreit 
qui encuntre els primes uendreit 
des k il uindreient al marche 
de tutes parz l unt otrié 
kant el marchie sun entré 
un hume unt encuntré 
k il le destre oil aueit perdu 
od els ensemble l unt retenu 
si li demandent sun auis 
que del cheual die le pri 
il respunt que dis solz ualt 
s il est igneals e suef alt 
cil que le cheual bargeina 
de la sue part l otreia 
mes li autres le cuntredit 
ke il l aueit preisié petit 
tant l en ad cil dit e hasté 
ke a la iustese l ad mené 
si li mustra coment co fu 
e li uilains l ad respundu 
ia sun cheual n aurat pur tant 
ne ne tendrat le couenant 
cil uolt mustrer reinablement 
ke bien li deit tenir couent 
kant pur lui ne fu preisiez 
ne pur autre plus auiliez 
unc ne conuit ne ne uit mes 
li uilains li ad dit apres 
k il ne deit tenir sun esguard 
kar ne l uit fors de l une part 
pur co l aueit demi preisié 
qu il ne ueeit fors la meitie 
ne pot mie d un oil ueeir 
ke li cheuals deueit ualeir 
icil ke entr els esteient 
e li uilain parler oeient 
le turnerent a gaberie 
n i ad celui ki ne s en rie 
od sun cheual s en est alez 
par bel parler s est deliurez 
pur co nus uolt ici mustrer 
enseigner e endoctriner 
ki k unkes seit si entrepris 
e n ait od sei ses bons amis 
ki lui sacent conseil doner 
que bien se deit contreguarder 
si parler deit deuant iustise 
k en sa parole ait tel cointise 
parmi tute sa mesprisun 
que seit semblance de reisun 
li sages hom en grant destreit 
turne suuent sun tort en dreit 

d un larrun cunte ki giseit 
suz un buissun si dormeit 
une sorciere le troua 
lez lui s asist si l esueilla 
si l comenca a conseiller 
ke tuz iorz tienge sun mester 
e ele lui aidera 
en tuz lius u il irra 
pur quei il la uoille reclamer 
ne li estoet nient duter 
dunc fud li leres senz pour 
issi auent ke par un ior 
fu entrepris a laresin 
si l i trouerent si ueisin 
si li dient k il iert penduz 
kar malement s est contenuz 
il sa sorciere mandee 
si l ad a conseil apelee 
si l a prié k ele lui aidast 
e ele lui dist k il ne dutast 
a seur fust e tut en peis 
kant des furches esteient pres 
si l apela li lere a sei 
  dame  fait il   deliuerez mei 
ua  fait ele   ne dutez rien 
io te deliuerai bien  
kant el col li mistrent la hart 
cil cria de l autre part 
la tierce feiz a la sorciere 
ke li remembrast en quele manere 
le aseura suz le buissun 
ele li respunt par fals sermun 
  puis cel ure t ai bien aidié 
e maintenu e conseillié 
mes ore te uei si demener 
que ne te sai conseil doner 
purpense tei que tu feras 
kar ia par mei conseil n auras  
pur co chastie tute gent 
k il ne creient deus le defent 
en augurie ne en sorcerie 
kar traiz est ki se afie 
li cors en est mis en exsil 
e l alme uait en grant peril 

uns feures fist une coignie 
dure e trenchant e bien forgie 
mes ne s en pot nient aidier 
ne od li ne poeit rien trencher 
deci k ele fust enmanchié 
e de alcun fust aparaillé 
al bois ala pur demander 
a chascun fust k il pot trouer 
al quel il li loent entendre 
de ki il puisse manche prender 
kant ensemble en orent parlé 
communement li unt loé 
k il prenge de la neire espine 
neis l escorce e la racine 
en est mult dure a despescier 
de cel la pot bien amanchier 
li feures a lur conseil cru 
kar ne l unt mie deceu 
de l espine ad la manche pris 
si l ad a sa coingnie asis 
od meisme cele coingnie 
ad puis l espine detrenché 
mal guerendun li ad rendu 
ke de li ot sa manche eu 
tut autresi est des malueis 
des tres feluns e de engrais 
quant un produm les met auant 
e par lui sunt riche e manant 
s il se poent mielz de lui 
tuz iorz li funt hunte e ennui 
a celui funt il tut le pis 
qui plus les ad desus mis 

adis auint que uns lus pramist 
ke char ne mangereit co dist 
le quarante iors de quaresme 
a tant aueit mis sun esme 
en un bois troua un multun 
cras e refait senz la toisun 
a sei meismes demanda 
  que est co  fait il   que io uei la 
co est un multun co m est uis 
si pur co nun que io ai pramis 
que nule char ne mangereie 
de sun coste me refereie 
or ai  fait il   parlé folie 
io l uei tut sul senz compaignie 
co m est auis si io ne l guart 
tels i uendra d alcune part 
qui l en merra ensemble od sei 
si ne l lerra nient pur mei 
io puis bien prendre le multun 
si l mangerai pur un salmun  
mielz ualt uns salmuns a manger 
e si l pot hom uendre plus chier 
si uait d ome de malueis quer 
il ne pot laissier a nul fuer 
sun surfait ne sa glutunerie 
ia encuntre sa lecherie 
ne hom ne femme lecheresse 
ne gardera uou ne pramesse 

une singesse alad mustrant 
a tutes bestes sun enfant 
cil la tienent tuz pur fole 
e par semblant e par parole 
tant k al leun l alad mustrer 
si li comence a demander 
s il fud mult bels e il li dit 
que unc plus laide beste ne uit 
porter li roue a sa maisun 
e si recorde ceste raisun 
chascun gupil prise sa cue 
si s esmerueille k ele est sue 
cele s en ua triste e dolente 
un urs encuntre enmi la sente 
li urs estut si esguarda 
par cointise l areisuna 
  io uei  fait il   iluec l enfant 
dunt les bestes parolent tant 
que tant est bels e petiz 
oil  fait ele   co est mis fiz 
baillez le ca tant que io l bes 
kar io l uoil ueer plus pres  
cele li baille e il le prent 
si l ad mangié hastiuement 
pur co ne deuereit nuls mustrer 
sa priuete ne sun penser 
de tel chose puet hom ioir 
qui ne puet mie a tuz plaisir 
par descouerance uient grant mals 
n est pas li cles tut leals 

or nus recunte d un dragun 
k un uilain prist a compaignun 
e cil souent li prameteit 
ke leaument le seruireit 
li draguns uolt esprouer 
cum il se puet en li fier 
un oef li comanda a garder 
si li dist k il uoleit errer 
de l oef garder mult li pria 
e li uilains li demanda 
pur quei il li comandot issi 
e li draguns li respundi 
qui dedenz l oef ot enbatu 
trestut sun fiu e sa uertu 
tost serreit mort s il fust brisiez 
kant li dragun fud esloigniez 
si s est li uilains purpensez 
que li oef n iert par li gardez 
par l oef ocira le dragun 
sun or aura tut en bandun 
quant li oef esteit depesciez 
e li draguns fud repairiez 
l escale uit gesir a tere 
si li comenca a enquere 
pur quei il out si mesguardé 
or set il bien sa uolunte 
bien aparceit sa tricherie 
departie est lur compaignie 
pur co nus dit en cest sermun 
ke a tricheur ne a felun 
ne deit l um comander sun or 
ne abandoner sun chier tresor 
en cuueitus ne en auer 
ne se deit nuls trop afier 

d un reclus cunte ki aueit 
un uilain ki od lui esteit 
kant li reclus de deu parlout 
e li uilains li demandout 
pur quei adam mangat le fruit 
par quei humain pople fud destruit 
e quant il la pome manga 
pur quei deus ne li pardona 
al reclus souent en pesa 
tant k une feiz se purpensa 
que li uilain apeisereit 
de la demande k il feseit 
une grant gate demanda 
sur une table l adenta 
une surice ot desuz mise 
puis defendi k en nule guise 
al uilain k il n i adesast 
ne ke desuz ne gardast 
kar il ireit a un mustier 
a oreisun pur deu prier 
quant li reclus s en fu alez 
s est li uilains purpensez 
que grant merueille li sembla 
de l esquiele k il esgarda 
ne se poeit mie detenir 
k il ne l la uoille descourir 
pur ueer co que desuz fu 
quant il osta la esquiele si ad ueu 
la surize ki lui eschapa 
e quant sis sire rapaira 
mult s en corusca durement 
si demanda par mal talent 
pur quei ot l esquiele ostee 
n ot sa defense pru gardee 
li uilain respunt apres 
  sire  fait il   io ne poi mes 
u li quers me dut partir 
u io l alasse descourir 
u est la surize deuenuee 
pur quei ne l as retenuee 
ta folie fust pardonee 
tost  fait il   ne fud eschapee 
ami  fait il   or lai ester 
ne uoille mais adam blasmer 
se le fruit de l arbre manga 
ke nostre sire li uea 
li diables li conseilla 
ke par sa femme l engigna 
e li pramist si grant ennur 
ke per sereit al creatur 
pur co ne deit nuls hom culper 
altrui feisance ne blasmer 
ne mettre fame sur sun proisme 
chascun reprenge se meisme  
tels pot blasmer le dit d altrui 
que mielz deureit reprendre lui 

d un uilain cunte ki entra 
en un muster si ora 
un suen cheual aueit mult chier 
si l atacha hors del mustier 
a deu requist k il li aidast 
ke altre cheual li donast 
tant cum fist cest oreisun 
sun cheual emblent larrun 
kant il fu del mustier issuz 
si esteit sis cheuals perduz 
ariere uait hastiuement 
si prie a deu deuotement 
que altre chose ne requereit 
altre cheual mar li durreit 
mes lui face aueir le suen 
kar n aura ia mes nul si buen 
pur co ne deit nuls hom preier 
de plus aueir k il ad mestier 
co guart ke deus li ad doné 
si lui suffise en leaute 

uns uilain ala al mustier 
suuentes feiz pur deu preier 
a deu requist k il li aidast 
e que sa femme conseillast 
e ses enfanz e nului plus 
ceste preire aueit en us 
souent le dit od si halt cri 
k uns autres uilains l entendi 
si li respunt hastiuement 
  deus te maldie omnipotent 
ta femme e tes enfanz petiz 
e nuls autres ne seit maldiz  
par ceste essample uoil retraire 
chascuns deit tel preire faire 
qui a la gent ne seit nuisable 
e a deu seit acceptable 

d un uilain cunte ki aueit 
une chaue k il nuriseit 
tant la nurri k ele parla 
un suen ueisin la li tua 
cil se clama a la iustise 
e li cunta en quel guise 
icil oisels soleit parler 
les matinees e chanter 
li iuges dit k il ot mesfait 
si lui fit sumundre a plait 
al ior k il esteit sumuns 
ki deueit faire sun respuns 
de cordwan prist une pel 
si l ad mise sur sun mantel 
l un des chies laisse dehors pendre 
que li iuges deust entendre 
k il li ad aporté pur loier 
ke de sun plai li deiue aider 
le mantel souent entreouri 
tant ke li iuges le choisi 
l autre uilain fist apeler 
ki s ert a lui uenuz clamer 
de la chaue li le demanda 
ke co esteit k ele chanta 
e quele parole ele diseit 
il li respunt k il ne saueit 
quant tu  fait il   rien ne saueies 
ne sa parole ne entendeies 
ne nient esteit sa chancuns 
ne tu ne deiz ia auer respuns  
cil s en ala senz dreiture 
pur le loier dunt cil prist cure 
pur co ne deit prince ne reis 
ses comandemenz ne ses leis 
a coueitus mettre en bailie 
kar sa dreiture en est perie 

d un uilain cunte ki prist ia 
un folet que lung tens aguaita 
cil li dona treis uremens 
pur co k il ne l mustrast a genz 
li uilain fud ioius e liez 
kant a sa femme est repairiez 
les dous uremenz li dona 
un retint prou ne l garda 
eissi furent bien longement 
k il ne firent nul urement 
deske un ior k il aueient 
a un mangier u il esteient 
d une berbiz l eschine e l os 
dunt la meule pareit defors 
la femme en ot grant desirier 
uolentiers la uolsist mangier 
mes ne pot auer as mains 
si ad uré que li uilains 
eust tel bec mult li plareit 
cum li widicos aueit 





d un gupil dit que une nuit 
steit alez en sun deduit 
sur une mare trespassa 
kant dedenz l ewe regarda 
l umbre de la lune ad ueu 
mes ne sot mie que co fu 
puis ad pensé en sun corage 
k il ot ueu un grant formage 
l ewe comenca a lepper 
tres bien quida en sun penser 
si l ewe en la mare esteit meindre 
ke le formage peust prender 
tant ad beu k il creua 
iluec chai puis ne leua 
meint home espeire ultre le dreit 
e ultre co k il ne deureit 
aueir totes ses uoluntez 
dunt est morz e afolez 

d un lu cunte ki uit iadis 
u un corbel s esteit asis 
desur le dos d une berbiz 
li lus parlat a nobles diz 
  io uei  fait il   grant merueille 
le corf sur le dos d un oeille 
set la u il set dit co k il dit 
fait co k il fait senz contredit 
male ne crient il de nule rien 
si io i seisse ia sai bien 
ke tute gent me huereient 
de tutes parz m escriereient 
ke io la uoldreie mangier 
ne m i larreient aprismer  
eissi est del tricheur 
en effrei est e en pour 
sa conscience le reprent 
que tuz conuissent sun talent 
forment le peise del leal 
ke hom ne turne ses faiz en mal 

del coc recunte ki restot 
sur un femer e si chantot 
par delez lui uint uns gupilz 
si l apela par mult bels diz 
  sire  fait il   mult te uei bel 
unkes ne ui si gent oisel 
clere uoice as sur tute rien 
fors tun pere que io uei bien 
unkes oisels mielz ne chanta 
mes il dist mielz quant il cluina 
si puis io faire  dist li cocs 
les eles bat les oilz ad clos 
chanter quidat plus cleremet 
li gupiz uait auant s il prent 
uers la forest od tut s en ua 
parmi un champ u il passa 
corent apres tut li pastur 
les chiens li huent tut entur 
  ueez le gupil ki le coc tint 
mar l adese si par ci uient 
ua  fait li cocs   si lur escrie 
que io sui tuens ne m i lais mie  
li gupilz parler uolt en halt 
e li cocs de sa buche salt 
sur un halt fust s en est muntez 
kant li gupilz s est regardez 
mult par se tient afarcillié 
ke li cocs l ad si enginnié 
de maltalent e de dreit ire 
la buche comence a maldire 
que parole quant deureit taire 
li cocs respunt   si dei io faire 
maldire l oil qui uolt cluiner 
kant il deit guaitier e garder 
que mal n auienge a sun seignur  
co funt li fol tut plusur 
parolent quant deureient cesser 
teisent quant deureient parler 

d un colum cunte ki iadis 
s esteit sur une crois asis 
uns gupilz uint desuz s il uit 
en halt parla si li dit 
  pur kei seez tu  fait il   la sus 
en si grant uent kar decent ius 
si siez lez mei en cest arbri 
io n os par fei  cil respundi 
  pur nient as pour de mei 
si te sai bien dire pur quei 
io fu ore ainz a un conte 
u grant pople aueit asemblé 
un brief uint de part le rei 
ki comanda par dreite fei 
ke beste a altre ne mesface 
ne a nul oisel ia deu ne place 
ke entr els ait si faite guere 
pais uolt mettre dedenz sa tere 
ensemble purrunt meis aler 
oisels e bestes e iuer 
dunc uendrai  fait li coluns 
mes io uei la lez uns bussuns 
dous cheualers mult tost errer 
si fun deus chiens od eus mener  
dist li gupilz   sunt il nient pres 
il cheualchent  fait cil ades 
  mielz est k en cele graue uoise 
ke par els aie estrif e noise 
ne sai s il unt le bref oi 
ke uint del rei io uus afi 
ne m estuuereit pas remuer 
s il eussent oi cunter  
si uait del feluns ueziez 
par els sunt plusurs enginniez 
par parole e par fals sermun 
cum uolt faire cist le colum 

li aigles ert des oisels reis 
pur co k il esteit curteis 
e li osturs sis seneschals 
si n est il mie tut leals 
li aigles sist par un grant chalt 
sur une branche de cheine halt 
li osturs sist plus bas de lui 
garda aual si ot ennui 
de colums ki desuz uolouent 
ius a la tere entr els iuouent 
  uus iuez  fait il   desuz mei 
ueez ci l aigle nostre rei 
s il se fust de ci remuez 
e sur un autre fust uolez 
li gius irreit en altre guise 
io freie de uus iustise  
pur co ne deit prince uuleir 
seneschal en sun regne aueir 
ne coueitus ne menteur 
s il ne l uolt faire sun seignur 

uns riches hom co dit aueit 
un cheual ke uendre uoleit 
e un sun buc tut a un pris 
pur uint sols dist a ses amis 
que chascuns d ous uoleit doner 
si nuls le uolsist achater 
uns marchanz le bargaina 
le cheual dit que retendra 
mes li bucs ne ualeient nient 
li riches hom par maltalent 
dit que ambedous les larreit 
ia le cheual del buc ne departireit 
ueer poez del nunsauant 
qui sun mal prise autretant 
cum sun bien tut oelment 
ne puet laisser sun fol talent 

ci nus cunte cum uns lus 
en une graue iut tut suls 
desuz la cue aual li entre 
uns escarboz desi k el uentre 
li lus salt sus si s esueilla 
mult angususement cria 
tant se uoiltra e tant sailli 
que li escharboz s en issi 
quant li lus regarda e uit 
mult par li sembla grant despit 
  allas  fait il   dolenz chaitis 
que dedenz mei te esteies mis  
li escharboz ad respundu 
  certes  fait il   bien est seu 
ke io uail asez mielz de tei 
kant tu demeines tel buffei 
or asemble ta compaignie 
e cels ke sunt en aie 
e io resemblerai ma gent 
e mes amis e mi parent 
demain tenum une bataille 
enmi cel champ seium senz faille  
li lus ad issi otreié 
pur ses aidanz ad enueié 
li escarboz mandat les eis 
n i aueit nul fors l un remeis 
ne grosse musche ne cornet 
ne bone wesbe ne wibet 
quant deueient aprismer 
li lus uoleit les suens enseigner 
conseil co dit lur estut prendre 
s il se uolent de cels defendre 
chascun estuet garder sa cue 
u il irra a male ueue 
li cerfs li dist   nus nus benduns 
de cele part nus estupuns 
k il ne peussent de la entrer 
dunc purrum plus seur aler  
issi fait l unt communement 
bendé sunt mult fermement 
mes quant co uint a l asemblee 
une wespe s est desreiee 
si point le cerf par les costez 
e il saille tut effreez 
k il se mesfist uilainement 
e la bende desrump e fent 
co dit li lus ki esteit pres 
  seignurs pur deu n i esteium mes 
mult par nus est mesauenu 
kant li lien sunt derumpu 
fuium nus en hastiuement 
si nus i demurrum neient 
n i aura ia un sul de nus 
ki desuz la cue n ait dous  
cest essample nus dit cels 
ki despisent les meinurs d els 
tant les auilent de lur diz 
ke al grant buisun en sunt honiz 
ke mielz se seuent cil aider 
la u il unt greignur mestier 

il nus recunte de l hostur 
ki sur le fust s asist un iur 
u li rossinols ot sun ni 
e u ses oisels sunt nurri 
a sei le prist a apeler 
si li comanda a chanter 
  sire  fait il   io ne purrei 
tant cum si pres de mei uus ueie 
si uus plaiseit a remuer 
e sur un autre fust uoler 
io chantereie mult plus bel 
ce seuent tut cist altre oisel  
altresi uait de mainte gent 
ne poent pas seurement 
la u il dutent bien parler 
si cum la u n estut duter 

del corbel cunte k il troua 
par un chimin u il erra 
plumes e pennes de un poun 
si s esgarda tut enuirun 
plus uil se tint que nul oisel 
pur co k il ne se uit si bel 
tutes ses plumes esrasca 
ke une sule n i laissa 
des pennes al poun s aturne 
trestut sun cors bien aurne 
puis s asembla od les pouns 
ne semble pas lur compaignuns 
od les eles le debatirent 
e si pis porent pis li firent 
dunc s en reuolt al corfs aler 
si cum einz fist corf resembler 
mes il l unt tut desconeuz 
si l unt chaciez e debatuz 
co pot hom ueer de plusurs 
ki auer unt e granz honurs 
encore uoldreient plus coillir 
co k il ne puent retenir 
co k il coueitent n unt il mie 
e lur perdent par folie 

un leun fud mult deshaitez 
de mal supris e empeiriez 
tutes les bestes i alerent 
entr els distrent e esgarderent 
ke hom le dust mesciner 
se nuls en sot conseil doner 
al gupil se tindrent plusur 
ki des bestes set le retur 
e as oisels reset parler 
mescine quere e demander 
par message le funt sumundre 
e li gupilz s alat repundre 
lez la sale s esteit musciez 
kar cointes ert e ueziez 
li leun mult se corusca 
le lu sun prouost apela 
demanda lui pur k il ne uint 
li lus respunt nient ne l detint 
fors l engreste de sun corage 
  kar io enueerai mun message 
amener le frai e prendre 
uus le faites desfaire e pendre 
s il chastieiz si faitement 
ke essample prengent si parent  
li gupilz ot k il fud iugiez 
mult durement s est esmaiez 
pas pur pas est auant uenuz 
ke des bestes fud bien ueuz 
  ki queres tu  co fait li lus 
cil li dit en sun respuns 
  si m ait deus bel sire reis 
ne sai que io i feisse enceis 
ke mescine eusse troué 
puis ai erré meinte contre 
ke io oi uostre comandement 
en salerne ai esté ueraiment 
se unt uus li mire mandé 
quant oirent uostre enfermete 
k uns lus seit escorcé tut uis 
si seit li sancs od tute la pel mis 
sur uostre piz desk al demain 
de uostre mal uus rendrai sain  
le lu pernent k iluec fu 
uif l escorcent tant unt tendu 
al leun unt la pel baillé 
e li lus s en uait od grant hasche 
al eissir fors de la maisun 
la uindrent musches e taun 
s il poinstrent mult malement 
li gupilz uint tut cointement 
si li demande k il feist 
ki senz la pel iluec s asist 
  tes guanz  fait il   uei depecez 
altre feiz seez chastiez 
que altre ne deiuez mal tenir 
ki sur tei deiue reuertir  
tel purchace le mal de altrui 
ke li malz reuente sur lui 
si cum li lus fist del gupil 
k il uoleit metre a exil 
