pour la noble cheualerie 
cui dius li fius sainte marie 
saut et gart et doinst grant hounour 
ueil ci encomencier la flor 
des materes et metre en rime 
pour cou se ne fac lionime 
en pluisors lius n est pas mierueille 
car la matere s apareille 
a uerite por coi li sens 
ara mestier que ne mete ens 
mencoigne por la rime aquerre 
uoirs est qui bien uorroit enquerre 
la uerite dont cheualier 
uinrent auant al comencier 
sauoir poroit noble ordenance 
pour coi iadis fu demostrance 
des plus proisiés de tot le mont 
pour coi uolentes me semont 
que iou die et face entendre 
les queus iadis on soloit prendre 
pour faire si faite labour 
or m entendés nostre ancissour 
qui ia orent loenge et pris 
si com de uoir l auons apris 
faisoient rois dux et contors 
des plus proisiés et des millors 
qui fust en toute la contree 
aucune fois grans renomee 
estoit d un home qui sauoit 
soi maintenir et qui auoit 
en lui prouece et hardement 
celui faisoient bounement 
signour d iaus tos a iusticier 
celui qui uorroit foruoiier 
en fausete et en mesdit 
faisoient il del tout sugit 
et le metoient en sieruage 
quant aucuns lor faisoit damage 
lors le mostroient lor signor 
et cil maintenant sans seiour 
aloit au deuant uistement 
s il ert c amendement 
uosist cil faire bon estoit 
u se cou non il li couroit 
seure o toute sa maisnie 
mais ainsqu enseigne li desploie 
fust faisoient lor cheualiers 
lors uisoient les mieus prosiés 
si lor carcoient a garder 
lor homes por iaus ordener 
en la bataille et iaus conduire 
pour sauoir qu il puissent mius nuire 
lor auiersere et malmetre 
si ne ueil ore longes metre 
a cou qu ensi coroient sus 
li un as autres li uaincus 
se metoit souent a mierchi 
et li uainquieres autresi 
prendoit l amende et le restor 
tant qu il prendoit le milor cor 
de celui a son ensient 
tantqu ensi auint longement 
apres le bon roi alixandre 
anthiocus qui fist espandre 
la male semence en egipte 
sour le saint peule qu il aflite 
fist pluisors fois si com raconte 
li macabe et met en conte 
coment matatias li preus 
se mist encontre et ses feus 
iudas qui tant par fu prodom 
et cheualiers de si grant non 
que bien deuomes pie 
a lui de chou c ai comenchié 
uoirs fu si com conte l istoire 
de la bible qui si est uoire 
com sainte eglise le tiesmogne 
que iadis ot n est pas mencoigne 
en gresce un mout tres poissant roi 
plain de mallise et de desroi 
anthiocus fu apielés 
de machedoine fu chasés 
apries son pere antiocun 
cil tint tote la regeion 
que phelipes auoit tenu 
li peres au bon roi qui fu 
alixandre le renoumé 
de celui terme ai iou troué 
combien il ot iusc a cel tans 
c antiocus fu conqueras 
desour le peule d israel 
siet uins trois mains icou aquel 
des phelipon le premerain 
roi qui en gresse meist main 
dusc a celui dont ci uous conte 
anthiocus qui mainte honte 
fist au bon peule dont i ai dit 
l auoit dou tout isi sogit 
que mout fu grans descouenue 
a icel tans fu dont issue 
unes gens plaine de felonie 
d iniquite et de uoisdie 
qui d israel s erent parti 
cil dont uos conte ore ci 
se uorrent faire plus creable 
de tos les autres n est pas fable 
si disent   mout sons or caitif 
qui si somes sierf et eschif 
de tos autres alons nos ent 
o les paiiens no testament 
faire aueuc aus cou est dou meus 
car puis que nous partimes d eus 
ne nos auint ne bien ne ioie  
cil se misent dont a la uoie 
de teus i eut que lor enfant 
lor feme qui erent engrant 
de bien faire laisierent cois 
si uinrent ou estoit li rois 
anthiocus et ses consaus 
lors a parlé por tos l un d aus 
  sire a toi somes ci uenut 
por ce que bien auons ueut 
ta renomee et tes grans los 
nos fait conoistre cascuns sos 
de nostre loi auons esté 
quant nos a toi n auons esté 
pieca por faire ton comant 
de nos fai sire ton talant 
come de ciaus qui a toi uienent 
a secors et signor te tienent 
a tous iors mais comentqu il aut 
la nostre aide ne uos faut 
car tu nos pues mius contrester 
que cil qui nos a fait ester 
en ton sieruage iusques chi  
quant li fors rois celui oi 
de ce peule c a lui uenoit 
en tel maniere com dit est 
il respondi   sire ce qu est 
que uolés uos que ie uos die 
dites moi que cou senefie 
car iou par uos le ueil sauoir 
sire  dist cil   saciés por uoir 
que tieus gens com uos ci ueés 
sont ausi fait com uos poués 
ueoir qu est l asnes du muelin 
li asnes dont pas ne deuin 
est une bieste mout peniuble 
fors est et grans menre d une yue 
longes orelles grose tieste 
mout durment lente et uis bieste 
de poil et de toute faiture 
nule autre de li n ara cure 
et nonporquant port il le signe 
d un home dont aucun deuine 
tout autresi come li asnes 
qui tos les iors a eu blasmes 
et bateures et roullis 
ne ia nul bien n ara apris 
ancois s il uient ens en l estable 
ou il ait uiande raisnable 
d ierbe de pre ou de gardins 
eslira il chardons asnins 
puis les mangue tos poignans 
ausi uos di que mout engrans 
est cis peules d auoir cardons 
poignans oribles et felons 
dont il en la fin aront pris 
il sont felon mauuais iuis 
lent et pesant uil et rubeste 
longes oreilles grose teste 
magre col et haute l eschine 
et nonporquant ont il la signe 
s il fussent tel com il deust 
que leur dius d iaus manai eust  
quant li courtois sages ot dit 
ceste parole grant despit 
en ot li rois anthiocus 
  tais toi fox il a moi uenus 
sont a garant s es tenserai  
lors lor a dit sans nul delai 
  uos donrai signorie enterre 
ne trouerai qui uos muet guerre 
tant com ie uiue n aiés doute 
en bon point aués desroute 
la compaignie a ces chaitis 
dont bien saciés n ara iuis 
en tout le regne de iudee 
que mout n ait mauuaise sodee 
e mon comant del tot ne font  
atant l ont encliné parfont 
cele gent honteuse et despite 
  sire  font il   ta loi escripte 
nos fai auoir et signorie 
par coi nus hom ne nous puist mie 
sosmetre de no uolente 
et nous de toi ferons no de 
car bien ueons et s est tos uoirs 
que par si est grans ses sauoirs 
c a toi ne se poroit comprendre 
nus hom si uolommes descendre 
del tout a toi metre nos cures 
et tu nos demes les laidures 
que nos auons eu pieca 
par no mal sens dont trop i a  
lors quant c entent antiocus 
se li est el cuer descendus 
grans orgius et crueus enuie 
car or ueut que soit esaucie 
sa lois et cil mis au desous 
  alés  dist il   entre uos tous 
en iherusalem la chite 
et si soit la endroit chité 
nostre lois selonc les paiiens 
signorie arés et grans biens 
sour iaus car ie l ueil et comant  
cil s en alerent a itant 
c onques puis il ne retornerent 
ancois tout isi s en alerent 
dou noble pule d israel 
anthiocus lors a consel 
apiela son sage et li dist 
  uien t ent o moi  et cil li rist 
ausi com par mal engauais 
  sire  dist cil   ie n arai pais 
deci adontque uos sarés 
l ocoison por coi m apielés 
coment  dist il   ne l sai ie pas 
saciés  dist cil   n est mie gas 
car se uos bien le seuissiés 
ia ensi uos n esploitissiés 
di moi tost  dist il   que c espiaut 
car li chies mout forment me diaut 
que iou ne sai que tu ueus dire 
or m entendés  fait il   biaus sire 
si oiiés senefiance 
iou regart si n est mie enfance 
que uos resamblés le sengler 
cui on cace et ueut berser 
por lui mieus metre au desos 
n est mie gas ce saués uos 
que si est mal acostumés 
et plains d orguel escalufrés 
c a sa mort uient geule baee 
ne doute espiel glaue n espee 
que tot parmi ne ueille ocire 
celui qui deuant lui se mire 
autresi uos puis ie iugier 
biau sire rois et tiesmognier 
que bien uos ues apiertement 
que cist uont a lor dampnement 
cui uos aués isi recius 
uos meismes iestes decius 
quant receués ce peule ensi 
que uos n aués pas conuerti 
a uostre foi fors par cremour 
cou ne fisent uostre ancissour 
que uos aués encomencié 
uos uos ociés par pecie 
a ensiant ia n en douter 
pour ce uos comper au sengler  
anthiocus ot mout grant ioie 
de cou que cil si le chastoie 
et dist   mout mieus te uenroit taire 
car encor uorrai iou atraire 
toute lor creance a la nostre 
ne ueil mie por si fait ofre 
que tu me dis que ie ne face 
a nostre diu chose qui place  
apries icou yy ans auint 
que la chose ala tant et uint 
que la couoitise a cel roi 
le mist en meruillos desroi 
car il euist une tel raison 
dont il fist mout grant mesprison 
quant a son regne uolt tot metre 
onques preu ne s en uolt demetre 
ancois enuoia un hermite 
a tholome le roi d egipte 
et li manda c a lui uenist 
et que homage li feist 
tholomes dist que non feroit 
car alixandre li auoit 
doné le roiaume tot cuite 
anthiocus en prist la luite 
si manda ses os esraument 
tantqu il seut tout apertement 
que tholome feroit anui 
ne fisent mie lonc refui 
qu il de gresse furent parti 
en mer se misent sans detri 
arriuerent et bien et biel 
tholome de cou n eut reuiel 
car mie n auoit gent sans faille 
por auoir a lui la bataille 
et nonporquant de cou qu il pot 
les manda il la ou les ot 
ses fortreches a fait garnir 
au mieus qu il pot et detenir 
anthiocus ne uolt targier 
que ne feist s ost cheuaucier 
sour tholome le roi d egipte 
car sa terre uolt auoir cuite 
par la grant force de l argent 
qu il donoit bien et largement 
si qu il ne uint a fortereche 
qu il ne preist tot par destreche 
si que tos ciaus faisoit ocire 
qui contre lui misent maistire 
dont quant tholomes seut la uoire 
si fu dolans cou poués croire 
ne seut que dire ne que faire 
en babiloine ot son repaire 
sa gent et sa cheualrie 
qui dolant ert et contralie 
de cou c anthiocus faisoit 
chose ou il n auoit nul droit 
conseil ne pot de cou auoir 
car il seut bien par estauoir 
le couenoit auoir batalle 
anthiocus comentqu il alle 
s en uint uiers lui plus tos que pot 
lors quant tholomes icou sot 
si se mist contre uias 
cil qui uinrent plus que le pas 
n atargierent fors tantqu il uinrent 
le roi tholome cui choisirent 
atout sa gent que il doterent 
nonporquant il ases plus erent 
mais cou qu il auoient le tort 
leur mist el cuer un desconfort 
tel que se tholomes lor fust 
seure courus cascuns se fust 
mis a la uoie sans dotance 
mais il non fist en desperance 
se mist quant les os s aprocierent 
si que sa gent se desrengierent 
c onques puis ne tinrent conroi 
en fuies tournent sans desroi 
que cil lor feissent de rien 
anthiocus il et li sien 
cheuauchierent sans arestue 
dont n i ot puis resne tenue 
qui mieus mieus ne ferist auant 
dont les alerent ochiant 
en pluisors lius et si detinrent 
les plus grans qui a rencon uinrent 
tholomes ne s aseura 
en fuies se mist et ala 
a garant fors de sa contree 
la gent anthiocum alee 
s est par orguel en babilone 
ou cil seurent que nul essone 
n es peut garantir ne demetre 
c a merchi n es couigne metre 
deuiers le roi anthiocum 
se rendirent a fer son bon 
sauues lor uies et le leur 
par si queurent nouel signeur 
en babiloine et en la terre 
ensi anthiocus sa guerre 
mist a fin enuers tholome 
dont n a mie mout soriorné 
fors tantqu il garde mist par tot 
qui lors furent fel et estout 
a la loi diu dont uos ai dit 
dont li iuif erent partit 
quant anthiocus ot cou fait 
son sage pries de lui a trait 
et li dist   or me di auant 
ceste gent ont fait mon comant 
que t en samble iou t en apiel 
autresi c on fait d un porciel  
fait cil   qui on done a mengier 
tant com priués est enginier 
le puet on mout legierement 
mais a darrains uient qui le prent 
quant mains se doute ce uois tu 
por ce se tu as ore uaincu 
tholome par si fait esfort 
ne sont encor trestuit mort 
aucun qui te uorront blasmer 
cou que tu lor uieus atorner 
leur creance a si fait esploit 
et fos ne doute tantqu il uoit 
que plus ne puet n auant n arier 
ansi te couenra pliier 
ne saras l eure nes que pors 
s est acorés ocis et mors  
quant li sages ot son auis 
conté si ieta un faus ris 
anthiocus et dist en haut 
  merueilles oi se dius me saut 
que tu dis que ie trouerai 
home si fort por cui lairai 
mon auis de faire mon ueu  
lors comanda que de ce leu 
se partissent sans atendue 
lor droite uoie ont tenue 
parmi le roiaume d egipte 
c anthiocus auoit sugipte 
et mise a sa signourie 
por cou que iou ne uos oublie 
le termine que cou auint 
que li roiaumes a cou uint 
l an centisme quarante trois 
yy iors apres ens el mois 
d auril auint si faite chose 
qui puis apres fu mout desclose 
si com l estoire le nos conte 
anthiocus qui n auoit honte 
de ceste chose au plus briement 
que iou porai dirai coment 
cil rois s en uint la ou ie di 
quant il de egipte se parti 
droitement o son ost banie 
uint el roiaume de surie 
si cheuaucierent sans ensone 
tantqu il uinrent a escalone 
une chite de grant uigour 
la fist sa gent prendre seiour 
et enuoia deus cheualiers 
preus et hardis crueus et fiers 
au roi antigonum por dire 
coment anthiocus lour sire 
li mandoit qu il uenist a lui 
por lui sieruir ou il anui 
li feroit cou seuist pour uoir 
antigonus uit que pouoir 
n auoit a lui si s acorda 
en tel maniere qu il li a 
otroié a iestre ses hom 
il dist par tel condision 
le receuoit a son conseil 
que tout le peule d israel 
uoloit auoir a sa deuise 
ceste chose fu a cou mise 
que nul contredit n i eut fait 
ancois a otroiié ce plait 
li febles rois antigonus 
mais cil fors rois anthiocus 
se meut de la ou il estoit 
si qu en iherusalem tot droit 
a sa grant ost faite uenir 
mout se fist a tos ciaus cremir 
de la chite cou poués croire 
mais pusque dire en doi la uoire 
mout i auint grande dolours 
confusions larmes et plors 
si comme iou le truis el liure 
qui la uerite nos en liure 
ne sai coment le consenti 
cil dius qui tel dolor senti 
sor son peule dont dit uous ai 
or m entendés si uos dirai 
une chose forment piteuse 
et uers cascun bon anguiseuse 
coment esploita cil maus rois 
qui tant fist de plusors desrois 
en la sainte nomee cit 
iherusalem dont uos ai dit 
pour diu signor or m entendés 
uos qui a lui plaire tendés 
si uos dirai dou felon roi 
qui par outrage et par desroi 
roba li temple salemon 
ne cuit mie c onques mais hon 
feist itele dyabelie 
car quant anthiocus saisie 
eut la chite celui exemple 
fist maintenant que el saint temple 
ala o tote sa maisnie 
par grant orgueil et par enuie 
qui prist l autel d or et d argent 
les corones l aournement 
qui ens el temple furent mis 
les uaissiaus d or d argent massis 
et tout le tresor qu il i ot 
et que par tot la auoir pot 
si se remist ensi arrier 
en gresse sans lui detrier 
mais auant si com dist l istoire 
fist destruire tamaint prouoire 
maint prodome sage et discre 
qui a lui n erent acordé 
por cou que mieus uorrent morir 
que la loi diu perdre et honir 
mieus amerent mort receuoir 
que le loi diu a deceuoir 
mius amerent tresparser mort 
que sans fin a recheuoir mort 
mius amerent mort trespasser 
qu en mort languir sans trepaser 
ensi auint en cel termine 
que li fil diu tel desepline 
prisent par si faite raison 
ne fust cuers durs tant fust felon 
que s il ueist com grant dolour 
eut en iherusalem le iour 
que li sains peules fust reubés 
que mout n en deuist grans pites 
auoir coment se maintenoient 
cil uieil home se debatoient 
parmi lor cors parmi lor pis 
li iouenciel se fisent pis 
car leur cheuiaus blondes et biaus 
esrachoient par grans flociaus 
les uielles dames se hurterent 
et sor lor chies cendre poserent 
les bieles dames depecierent 
lor bieles robes et cunciierent 
les pucieles li ione enfant 
aloient lor uis depecant 
crioient ci crioiient la 
iamais grignor duel nus n ora 
com faisoient cil d israel 
  ha las come poure reuel 
a ci  faisoient li aucun 
  biau sire dius a il nesun 
peule desous le firmament 
qui onques ior tant de torment 
euist com cis rois nos a fait  
mout longuement icestui fait 
menerent tantqu ens en la fin 
raournerent si com destin 
lor autel dedens le saint temple 
mout i metoient grant entente 
selon cou que cascuns estoit 
diu loerent et gratioit 
cascuns de leur auersite 
isi longuement demouré 
sont tantque uos dirai el conte 
si come l istoire le raconte 
qui retorne au felon roi 
que i ai dit deuant del desroi 
qu il eut fait apiela son dru 
et li dist   or as tu ueu 
que i ai fait enuers cele gent 
qu en diras tu ne biel ne gent  
fait cil qui ne l blanga de rien 
  encor ueil iou que saciés bien 
que uos iestes si c ai oi 
del nature a l aloy 
une bieste meruelle grans 
a maniere est c uns elefans 
roide sans iointe que il ait 
en gambe nule ensi uait 
que quant il li couient dormir 
reposer il ne puet iesir 
ne lui metre a terre a nul fuer 
ancois cuert un arbre qui cuer 
et force a de lui contrester 
par cui il se puist reposer 
en apoiant sans lui cocier 
la s endort quant en a mestier 
dont uienent cil qui gaitié l ont 
si soient l arbre et tant font 
que quant il reuient autre fois 
por lui reposer demanois 
il se cuide autre fois sus metre 
pour lui reposer et demetre 
mais tost est li arbres ceus 
et li aloy par desus 
dont saillent cil qui l ont choisi 
et l ocient par cel tour ci 
tout autresi biau sire rois 
qui si estes poissans et rois 
qui n aués iointe ne neruure 
dont uos aiiés nule mesure 
par coi uos puissiés reposer 
de ce peule ensi malmener 
bien saciés que cil arbrisiaus 
qui si est uers et ses et biaus 
ou uos tant aués de fiance 
qu il n i a fruit fueille ne brance 
que tout ne doiue desechier 
pour coi iou uos uorroi proiier 
que uous plus n i aseurés 
ou se cou non autes serés 
come i ai dit de l aloy 
qui si fais est c aués oy 
ha dius  dist dont anthiocus 
com seroie ore deceus 
se c estoit uoirs que tu me dis 
mout poi prise ore si fais dis 
fors tantque uolentiers entent 
la nature de tele gent 
com tu me uas ci acontant 
si me lai or ester atant 
car ne l lairoie por autrui 
qu encor lor ferai autre anui  
apres cou ne targa deus ans 
c anthiocus li rois poissans 
enuoia par toute iudee 
ens es chites par la contree 
que treu li rendissent tuit 
et il n i misent ainc refuit 
fors tantqu en la sainte cite 
auoit si grant peuple asamblé 
d israel que li mes au roi 
n osa dire le mal desroi 
ancois les a mout deceus 
car il lor dist c antiocus 
se uoloit a iaus acorder 
quant il ensi l oent parler 
si cuidierent qu il deist uoir 
ioie orent grant saciés pour uoir 
de lor grande descouenue 
car il de cou si deceue 
furent com uos sarai bien dire 
ne demoura mie grant tire 
quant il i enuoia tel gent 
par traison soudainement 
par coi il furent tot destruit 
ochis et mort sans nul conduit 
qu il euissent de nule part 
le saint temple ont mis a escart 
abatu et tout depecié 
fors la tube qu il ont laissié 
ou li auteus auoit esté 
mais celui ont il auilté 
de lor ydoles metre sus 
puis le fremerent si que nus 
n i peuist aler ne uenir 
la chite ont faite bruir 
a fu ardant et mise en cendre 
c onques nus hom ne l pot defendre 
que tout ne fust mis a dolour 
se cou ne fu la grande tour 
dauid le roi celui laissierent 
a cou qu il mout l esforcierent 
de fortes tours et de bretesces 
de fors murs haus batellereres 
que nus n i peuist habiter 
ne en la uile couerser 
pour edefiier ne remetre 
la loi diu qu il uorrent demetre 
li mauuais traitor felon 
garnirent le tor enuiron 
de fortes gens et de uiandes 
dont par tout ala li escandes 
del peuple diu qui fu destruis 
dont il n i ot nul qui estruis 
ne fust adont s il i faisoit 
chose nule ne demouroit 
que maintenant ne fust ochis 
de cou pouoit iestre tous fis 
ensi fu la chites gastee 
ha las com poure destinee 
et que dius fu illuec sofrans 
quant il soufri que teus ahans 
si grief torment tele hascie 
orent la siue compaignie 
tele mesaise tele dolour 
orent por lui a icel iour 
tel uilte et si grant torment 
orent por lui de cele gent 
qui en iaus ochire et destruire 
s aloient debatre et deduire 
en iaus ochire et detrenchier 
s aloient rire et solachier 
en iaus huer et escharnir 
s acomplisoient lor desir 
dolant li un et liet li autre 
ensi l un duel metre sor l autre 
puet on a uoir mout xxx 
tout autresi dont deieté 
fu cis sains peules d israel 
par ce faus roi crueus et fel 
furent lor fiestes cunchiies 
lor sinagoges depechies 
leur sabat mué en dolor 
en tristece en larme et en plor 
lors quant anthiocus eut fet 
cest destorbier c ai ci retrait 
si apiela en sourriant 
son sage maistre et li dist tant 
  or ueil ie  dist il   que me die 
au iour d ui que ie senefie 
sauoir le ueil con autre fois 
de ce peule que tu me uois 
ensi atourner et sosmetre 
et tous a ma creance metre 
biaus sire rois  fait i   saciés 
que uo de malisse enforciés 
selonc mon sens et mon escrit 
si com plinius a escrit 
d une bieste uers ethyope 
qui en lui trois biestes atrope 
qui mout sont fortes et poisans 
cele bieste a chief d olifans 
cors de cheual crigne bien faite 
cuisses et pies ce me rehaite 
a la samblance de grans bues 
si com ci le poués uoir lues 
pourtraite et pointe de coulours 
anabula dist li auctours 
a a non cele estrange beste 
biau sire rois ci a grant feste 
d un tel home com iou uos uoi 
quant tel bieste compere a roi 
de deseure chief d olifant 
et par le cors de ceual grant 
par les cuisses et par les pies 
de buef qui fors est estaciés 
si uos dirai com iou le sai 
chief d oliphant car proué l ai 
de uo paroles et de uos dis 
est uns roiaumes abaubis 
nus n ose uo boche desdire 
tout ausi come puet ochire 
li oliphans de son buiel 
toutes biestes sans nul rapiel 
poués uos sire ce set on 
et par icou tant uos dout on 
se uos aués cors de cheual 
biau sire rois riou de cheual 
uos uoi souent par uo tresor 
a ciaus cui uos donés uostre or 
se uos de cheual cors aués 
biau sire rois uos deceués 
ciaus et celes seurement 
cui uos donés l or et l argent 
se uos aués cuisses et pies 
de buef dont iestes apoiiés 
seurement uos uoi esrer 
paor n aués de chanceler 
tant com les pies aiiés fendus 
n aués uos garde nient plus 
come li bues qui s aseure 
de cancheler en la pasture 
ou il ne doute tant ne quant 
si ua a trait et sagemant 
tout autretes uos uoi ie faire 
biau sire rois por cou retraire 
uos uoeil iou or anabulla 
qui toutes ces natures a 
mout m as ore tres bien paiié  
dist li fors rois   et asaiié 
bon gre t en sai car uoir as dit 
de cesti chose n as mentit 
mais encor ueil aler auant 
s oras par tans autre comant 
que i ai pensé et mis en cuer 
por coi ne l laroie a nul fuer  
apres ceste destrution 
ensi com dit nos uos auon 
auint si con conte l istoire 
c anthiocus ce fu la uoire 
enuoia par tout le sien regne 
qu il n i euist home ne feme 
qui tuit ne tenisent la loi 
as paiiens dou comant le roi 
si auint que li plusor maint 
du saint peuple ou dius nus maint 
obeirent a son comant 
quant il oirent le sien mant 
por peur de mort si l ont tenu 
tamaint ione et maint chenu 
qui la loi diu et lor sabas 
misent lors de si haut en bas 
que les ymages as paiiens 
aourerent et les sains biens 
entrelaissierent et se prisent 
as ydoles ou mout mesprisent 
meismes encore anthiocus 
derecief enuoia ses dius 
en la sainte bone chite 
de iherusalem ou chité 
furent tuit n i euist si os 
qui sacrefiast sor ses os 
a nul temple n en autre liu 
selonc la loi de nul giu 
ne iuis ne fust si hardis 
qu enfes nus fust ia circuncis 
apries recomanda auteus 
a faire qui fussent iteus 
ou ymages fussent desus 
a l usages et a lor us 
a char de porc sacrefiier 
et d autres biestes dont mestier 
n ert a la loi diu nostre pere 
dont encor aucuns le compere 
encore plus anthiocus 
qui mout par estoit deceus 
fist comander par tot la tere 
qu il n i euist nul home en sere 
repus ne mis en liu secre 
ou il peuist iestre afremé 
de la diu que maintenant 
ne fust ocis par sen comant 
que riens ne la peuist tenser 
car baillius fist pour aus berser 
par les chites et par les uiles 
dont il adont furent si uiles 
cele gent don si uos parol 
que li plus s en tinrent a fol 
pour coi il s asamblerent tuit 
et furent li plus a cou duit 
que dou tout se misent arrier 
de la loi diu et dou mestier 
que moisem leur eut apris 
ensi furent li mal souspris 
de mal faire et de bien demetre 
si nos tiesmoigne et dist la letre 
que les prodomes par cremor 
couint guerpir la leur retor 
et iaus fuir ens es desiers 
car entr iaus fussent come sers 
demoré s il peusent uiure 
mais ne peurent por le martire 
qu il lor faisoient a soufrir 
por cou les en couint fuir 
par montaignes et aus repondre 
ensi furent de celi sondre 
en grans tormens et en dolours 
tamainte nuis et plusors iours 
apres auint si com trouons 
en l istoire que nos dirons 
que le cuinsime iour dou mois 
de casleu si com uos orois 
c est a dire dedens nouembre 
si con li histoire a ce membre 
a yy ans tous plains 
c anthiocus qui poi est plains 
fist une ymage a cou forgier 
dont il fist mout a desprisier 
car en son non et en sa guise 
fu sor l autel dou temple mise 
pour aourer lui et son non 
por iestre de plus grant renon 
apres ce ne se uolt souffrir 
que par tout ne ueist furnir 
sa uolente et son uloir 
car si come ie l di por uoir 
par tout les chites de iudee 
ou il pot auoir asamblee 
si com en places et es portes 
fist faire auteus noble et rostes 
et au desus ardoir encens 
por sacrefisse de lor gens 
encore plus grant diablie 
por cou qu il uolt que on oublie 
la sainte loi fist lors ardoir 
lor liures por mius deceuoir 
si n i ot nul puis cest comant 
que se on nul trouuast tenant 
liure qui a la loi tenist 
que maintenant on le preist 
si fust detrenciés et ochis 
de cou pouoit bien iestre fis 
apres il fist si com iou sai 
et iou auques retenu l ai 
que au uint et cinquisme iour 
dou mois sacrefiierent lour 
sour les auteus et par deuise 
qu il n i eut feme ne fust prise 
s ele faisoit a circuncir 
son enfant li couint morir 
et l enfant pendoient uias 
par les deus pies et par les bras 
ciaus memes qui les circoncirent 
de grant tourment morir les fistrent 
dont il auint que por tel giu 
que cil qui furent bon giu 
dirent por mort il ne lairoient 
la loy diu car il ne poroient 
entrelaissier le sien comant 
por coi mengasent tant ne quant 
de char qui lor fust desfendue 
en lor loy qu il orent tenue 
dont mout en soufrirent la mort 
en grant torment et en grant tort 
pour coi teus dius et si grant cris 
fu par tout ou il eut iuis 
que mout estoit grans la pities 
par tout iudee encomenciés 
de ci adont con uos orois 
que li souerains poissans rois 
qui soufrir ne pot le damage 
qui auenoit par tel paiage 
enuoia a sa bone gent 
noble soucors et biel et gent 
qui bien doit iestre amentius 
qui c onques uiut iestre ententius 
a prouece ne cheualiers 
entendre doit mout uolentiers 
por coi ne coment on se doit 
metre a prouece orrendroit 
contre mescreans qui ne croient 
la loy de diu si com il doiuent 
apres iceste grant dolor 
auint c uns hom de grant ualor 
qui non auoit matatias 
prodom estoit gentius sans gas 
en courtoisie et en largece 
en sens en ualour en proece 
hardis uigreus sages et frans 
ses peres ot a non iehans 
fius symeon prestres estoit 
o les fius ioram qui auoit 
en iherusalem son retour 
mathatias ot son retour 
en la motaigne de modin 
cinc fis auoit dont ne deuin 
biaus et gentius sor tote rien 
pour cou sans falle que ie crien 
que ie n aie sens ne sauoir 
d iaus a loer por nul pooir 
qui en moi soit a lor noblece 
si ne me tigne ore perece 
que mon traual metre ne doie 
a cou que biautes ci m auoie 
qui bien regne em pluisor liu 
que cil ou est sont ententiu 
a uilounie et a luxure 
dont li pechies mout longes dure 
et li tans est si tost passés 
mais cil que i ai ci compassés 
ens en mon cuer dont uous dirai 
que se ie puis n en mentirai 
que ie n en die uerite 
cil dont uos ai ci encité 
li ainsnés auoit non iehans 
gadis cil estoit biaus et grans 
courtois sages et bien apris 
li secons si com iou deuis 
fu apielés lors symeon 
en lui auoit noble baron 
de son eage et de son tans 
bien peuist soufrir grans ahans 
au besoig si com il paru 
en sournon apielés si fu 
thasis et iudas machabe 
dont de cestui mie ne be 
que ne uos die queus il ert 
a lui de ualor ne s apert 
nus hom de toute barounie 
por cou que iou or ne puis mie 
recorder dou tout son afaire 
si pens ens quanqu il poroit plere 
a loenge et a bonte 
auoit icil ausi comblé 
c on n i peuist de rien aioindre 
chose qui peuist ne lui poindre 
a rien qui ne fust couignable 
li quars apres ne fu pas fable 
eleazarus ce nos conte 
li istoire que iou mec en conte 
fu apielés nobles uasaus 
preus et hardis gens et loiaus 
abaron ses sournons estoit 
li cinquismes bien sai auoit 
non ionathas sournon apphus 
li mainsnes ert mais ases plus 
auoit de biaute endroit soi 
que nus des autres si com croi 
de hardement et de poece 
porta couroune par noblece 
gratieus sour toute rien 
ne li failli ce sai ie bien 
c une chose hastius estoit 
qui mout tres bien li auenoit 
icist uirent les grans dolours 
les grans tristeces les gries plors 
que on faisoit sor la lor gent 
par pluisours fois et mout souuent 
dlans en fu mathatias 
mout se clama chaitis et las 
et li dansiel tot autresi 
qui mout estoient esbahi 
et anguisseus et irascus 
mathatias ert espierdus 
et dist   com sui or mescheans 
las moi chaitis com sui dolans 
tristres et mas et abaubis 
quant iou ne sai en nul paiis 
nule gent cui on tant meface 
laidenge boute fire ne cace 
come on fait nos et sans raison 
biaus tres dous dius le gueredon 
lor rent par coi il se chastient 
tantqu il entr iaus a un fais dient 
nos n auons droit a si fait us 
las moi chaitis qu es deuenus 
li nos pouoirs nostre noblece 
bien croi et dout nostre perece 
nous fait auoir teus uilonies  
mathatias par pluisors fies 
se dementoit et nuit et iour 
maintes tristeces et dolours 
de cuer auoit que ne sai dire 
souent ses cuers estoit en ire 
en disant   mout ai de destrece 
de cou que uoi en tel destrece 
mon peuple et mes amis carneus 
le saint temple qui est or teus 
que cheus hors de nos mains est 
de coi tieus uilounie nest 
que cunciiés est et ordes 
hounir les puist trestos ordes 
si il de cou ne se recroient 
par coi il cou creoient 
que nous faisomes entre nos 
las moi que ie sui anguissos 
des sains uaissiaus et des reliques 
des chieres pieres qui eslites 
erent de toutes les pluisours 
et maint diuers pluisors ators 
qui mout faisoient a prisier 
et encore iou rapris ier 
que nostre ione baceler 
dont iou ne puis mon duel celer 
gisent mort aual ces places 
lor bieles mains lor cleres faces 
sont bien taintes et oscurcies 
li prodome ont bien cunciies 
lor chieres des larmes qu il pleurent 
des iniures qui sor aus queurent 
et nuit et ior tempre ne tart 
les laideng on pent on et art 
les anchiiens et les chenus 
au ior d ui ne se uance nus 
que mors ne soit et afolés 
s il est contre lor loy troués 
ha dius a ore en nul liu 
gent si chaitiue que giu 
ne soient sugit et droit serf 
la sainte loi que iou or serf 
qui dame et france iestre soloit 
et la grant ioie que on ueoit 
el saint temple en iherusalem 
est ore passee dunt sem 
une semence mout piteuse 
par quoi ie le truis dolereuse 
et mon corage courecié 
las moi chaitis pour coi uif gie 
morir uorroie ore mon ueil 
dou damage c ont uut mi oueil 
des saintuaires de biaute 
et de la nostre grant biaute 
qui tornee est en desconfort 
quant li paiien a si fait tort 
ont tot honi et auilté 
la loy diu qui tant a duré 
dius  cou dist lors mathatias 
  pour coi uiuons nos  les siens dras 
a descirés et li sien fil 
de fin couros furent si uil 
en lor couros ont prises haires 
si la uiestirent a cou faires 
qu en la dolour isi remesent 
qu il orent que pluisor le seuent 
pour diu signor or m entendés 
uous qui a grant honor tendés 
coment mathatias li preus 
li siergans diu qui fu feus 
et bien creans fermes en soi 
auint que li comans le roi 
anthiocun dont uos ai dit 
prist ses mesges et lor dit 
qu il alaissent en la chite 
de modin et lor fu chité 
que tos ciaus qui contre lui ierent 
et qui sa uolente ne cuierent 
a cou que deuant dit uos ai 
soient del tot mis en asai 
au sacrefisse des paiiens 
cil en cui n eut raisons ne biens 
s en uinrent en la chite droit 
ou il mout de grant pule auoit 
d israel qui bien s acorderent 
au mant dou roi et bien loerent 
a lor enfans et a lor femes 
a lor amis et a iaus mesmes 
que le comant dou roi feroient 
car autre chose fer n osoient 
lors li mesage uenu sont 
ou mout de peules crus les ont 
et iaus siuirent toutes uoies 
par samblant lor faisoient ioies 
fust de cuer urai ou fausement 
se la droite istoire ne ment 
a mathatia sont uenu 
de par le roi rendent salu 
a lui et a ses yy enfans 
cui il fisent mout biaus sanblans 
de par lor roi lor ont il dit 
qu il ne meissent contredit 
a son comant nes que li autre 
qui n ont esté uilain ne uiautre 
a obeir sa uolente 
mathatias eut grant dehe 
et dist   iou por quele raison 
lairoie iou le mien renon 
de nostre loy c auons tenue 
tres le tans qu ele fu tendue 
a moysem le saint prodome 
pour cui dius a la parsome 
tant biel miracle a son uiuant 
que bien doit auoir un seriant 
entre le autres contredis 
fermes seurs amaneuis 
de poursiuir et soi desfendre 
s il est aucus qui soi contendre 
ueille et iou si le ferai 
que ia ma loi ne guerpirai 
pour la paor de uostre afaire 
ha biaus chiers sire si faire  
dist cil qui le cuida decoiure 
  sachiés se uos uolés recoiure 
uous et uostre fil que mes sire 
uos pardonra trestote s ire 
rois et dus contes et signors 
uos fera de totes honors 
son or son regne son argent 
arés del tout a uo talent 
iouste lui sachiés uous serrois 
sour tous autres ne cuens ne rois 
enuers uos n ara poeste  
matatias l a esgardé 
si dist de cuer uif irascu 
  cuidiés or moi auoir uaincu 
por ta promesse ne ton plait 
ia n auingne que tes rois ait 
pouoir sour moi ne sor mes fius  
mout fu li prodom ententius 
de soi escuser et demetre 
si nous raconte ore la letre 
que quant il ot isi parlé 
uns iuis de s autorite 
selonc la loi as paiiens faus 
uoiant tous dont li auint maus 
ala sacrefiier sor l autel 
mathatias qui en ot mel 
sailli auant et si l ocist 
si come l istoire le dist 
sour l autel mime ocis l a 
le faus iuis qui auoit ia 
le dyable el cors ce poés croire 
apres celui ce fu la uoire 
mathatias rocist celui 
qui lors lor fist fer cel anui 
c onques si hardi dont n i ot 
qui parlast contre lui un mot 
ancois s escria hautement 
  mi ami soiiés bounement 
en m aide dius li poissans 
nous tensera uers mescreans  
atant a cel autel destruit 
et a chascun a cou estruit 
que qui la loy uorra tenir 
il li couient tot deguerpir 
son iretage et ses maisons 
se il ne ueut iestre mais hons 
es desiers len couient aler 
pour la loy et son cors tenser 
ensi le fist li bon prodom 
tout a laissié come sains hom 
qu il estoit et de sainte uie 
n eut dont saciés mout grant eenuie 
de l auoir que cil li promist 
ancois son cors et auoir mist 
el sieruice dou souerain 
ou il mist cuer auoir et main 
si s en fuii ens es desiers 
com bon sergans et adroit siers 
modin laissa et son ostel 
ensi auint dont n i ot el 
or nos raconte ici l istoire 
que li bons mathatias c est la uoire 
il et pluisor de son linage 
se misent en un liu sauuage 
es desiers et es fors montaignes 
diuers sauualges et estraignes 
et laissierent lor iretages 
ne l laissierent por auantages 
pour biaus palais ne biaus uregies 
pour biele chambres ne soliers 
por souef gesir ne bien boirre 
por nul delit ce fu la uoire 
que mout i ot d aucunes dames 
qui mius amerent que lor ames 
fussent dampnees que lor cors 
n euissent solas et depors 
mais li bons cuers mentir ne puet 
ancos se met al ains qu il puet 
a cou qu il fait cou que il doit 
se uilounie ne l decoit 
uilounie ne diciut pas 
le prodome mathatias 
lui ne ses fius les bons uasaus 
qui tant soufrirent paine et maus 
ancois prisent le frain as dens 
et s afichierent que lor gens 
lor cors lor auoir tenseroient 
enuers paiiens se il uenoient 
dont quant il se furent logié 
es desiers par si fait congie 
iaus et lor femes lor enfans 
et lor biestes a mout de gans 
si fu seu as gens le roi 
qui erent a mout grant conroi 
en iherusalem la chite 
illuec lor fu mout bien chité 
coment matatias auoit 
esploitié com cascuns sauoit 
lors se misent a mout grant ost 
ou mout de iuis eut repost 
et ordenerent lor batailles 
ausi com parmi le metailles 
tout i morront n i ara nus 
iones ne uielles ne chenus 
que tout ne soit mis a l espee 
ensi lor bataille ordenee 
uinrent le iour de lor sabat 
ou li aucuns de ciaus s abat 
si lor dist de par lor signor 
que s il ueulent la grant honor 
rechoiure de par la lor roi 
a cou qu il guerpissent lor loi 
il aront ioie et signourie 
par tout la loy de paienie 
dont respondirent li prodome 
que de cou ert prise lor some 
mius amoient ensi morir 
en lor simpleces c obeir 
a cunchiier ne iaus decoiure 
la lor sainte loi qui ert uoire 
pour coi li sains cius et la tere 
nous puist tiesmoignier ceste guerre 
que c est a tort contre no droit 
que uous nous faites orrendroit  
lors dist cil   isiés uos dont hors 
por cascun desfendre son cors 
ou autrement tout iestes pris 
mort et destruit sans nul mespris 
que nous uos uellons deceuoir  
lors furent saciés le pour uoir 
ocis et destruit sans mencoigne 
bien un millier sauf que nus dogne 
contredit tant c on a defense 
a lui desfendre ne sentense 
ancois sont mort en lor simplece 
a grant torment et a destrece 
enfant et femes home et beste 
de cele gent male et rubeste 
mathatias quant il cou seut 
saciés por uoir mout grant duel eut 
tout autresi lor autre ami 
cascuns d iaus dist   mal m i a mi 
las nous dolant que ferons nous 
autresi fera on de nous 
se nos n auons autre confort 
tout seroumes ocis et mort  
apres iceste ochision 
mathatias et si baron 
se misent ensamble a concille 
de mainte pluisor noble uille 
prodomes de bien esleus 
de iones uielles et chenus 
preus et hardis sages et frans 
larges courtois et conquerans 
d ouneur de bien et de proece 
qui ne uorrent par lor perece 
que lor sains peules fust destruis 
ancois fu cascuns a cou estruis 
d armeures et de cheuaus 
fors et courans hardis et baus 
lors uiserent lor cheualiers 
des plus hardis et des plus fiers 
si lor donerent signorie 
cascun lors de cheualerie 
pour coi il peuissent desfendre 
iaus et lor cors lor loy contendre 
enuers ciaus dont ie uos ai dit 
ou n i auoit grant ne petit 
que tot ne couenist a morir 
quant cil se uorrent contenir 
par lor proece et par lor force 
qu il lor couint mostrer lor orce 
par espees de fiers trencans 
dont il soufrirent mains ahans 
com uos orois ici apres 
se de l oir iestes engres 
mathatias fu souerains 
de cest peule ce fu dou mains 
que il doutoit paour de mort 
ancois ot corage si fort 
que ses batailles deuisa 
as paiiens bataille manda 
qui grant despit et grant anoi 
en orent cascuns endroit soi 
lor gens remisent cele part 
mout lor sambla qu il lor fu tart 
c asamblé se fussent ensamble 
mathatias cui bon ce samble 
s en uint hors des desiers uias 
deuant se mist li preus iudas 
qui tant auoit ia porcacié 
que ses peres ot otroiié 
qu il aroit premier la batalle 
cil qui ne uolt auoir le falle 
cheuauca mout serrement 
bien auoit entroduit sa gent 
coment il uoroit qu il feissent 
isi com il des desiers issent 
si ont ueu lor anemis 
cil qui s estoient ademis 
cheuaucoient si com sor frain 
iudas qui mout auoit grief fain 
de uengier sa tres grant famine 
ne cessa d esrer ne ne fine 
tantqu il uint au cheual cobrer 
entendent ca li baceler 
cil qui ueulent le pris auoir 
coment iudas fist au mouoir 
il regarda deuiers le ciel 
et dist   dius qui n as rien sou siel 
fait en uain que tout n ait mistere 
garis mon cor et le mon pere 
toute nos gens et mes amis  
atant a son ente mis 
d auiser ciaus qui pau le dotent 
il uit bien ciaus qui se desrotent 
atant mist la glaiue a son liu 
et auisa le plus temptiu 
et ciaus ou pus auoit fierte 
atant le diestrier a hurté 
com hom de meruillos pooir 
pour coi iou uos di tot pour uoir 
que tout en iaus se feri 
come ghierfaus qui a choisi 
grues ou gantes ou hairon 
c onques n i eut desfention 
a ciaus quant uirent sa uigor 
que maintenant celui estor 
ne uainquist o sa baronie 
auantque lor gens desrengie 
fust del tot n i eut peu a faire 
fors a l ochire et au biersaire 
misent grant pece d atendue 
que uos diroie isi uaincue 
fu cele gent dolante et male 
d isluec endroit lor os s auale 
par la ou il seurent paiiens 
autresi com on tue chiens 
les ochioient sans delai 
lor ydoles en uilaintai 
ietoient si refont auteus 
nobles et gens et autreteus 
com mius deuant orent esté 
tout un yuier et un este 
ont ceste chose porsiuie 
li iuis c orent relenquie 
la lor loi s en fuiierent tout 
por le paour et le grant dout 
qu il auoient de lor uie perdre 
as paiies se uorrent aherdre 
por iaus tenser et garantir 
mathatias fist circuncir 
les enfans si com on soloit 
si auint que grant ioie auoit 
par le paiis et par la terre 
des prodomes qui en grant gere 
auoient esté com i ai dit 
deuant si come aués oit 
uoirs fu si com cil liures dist 
que quant mathatias sosmist 
aucuns tirans et plusors rois 
qui mout auoient fais destrois 
le saint peule desus nomé 
que cil qui sor tos poeste 
a le uolt auoir en sa part 
la mort qui cascun de son dart 
fiert et acore le feri 
tantqu il auint si com ie di 
c au lit se mist et acouca 
de maintenant ses fius manda 
et lor dist   entendés moi 
mi biel enfant ie ne xxx 
de uos dire la uerite 
uos ci iestes or asamblé 
amés uos de tres bone amor 
portés uos foi droit et honor 
et si uos confortés en uos 
soiiés prodome et uigeros 
amés la loy diu briement 
et metés por uo testament 
de nos sains peres qui ia furent 
si prodome que il morurent 
en la sainte foi qu il dona 
a nostre peule de pieche a 
si uos ramembrés de lor oueures 
coment au ior d ui ont teu proueues 
que bien l auons puis aproué 
et iou uos di que renomé 
iert uostre fais mes a tos iours 
en loenge et en grans ualors 
abraham si com uos saués 
fu de diu iadis mout tenptés 
de son fil isaac qu il ama 
plus que raison se li mostra 
dius qu il en feist sacrefisse 
apres de ioseph uos deuisse 
qu en l angoisse que il auoit 
le comant de diu si gardoit 
et por cou fu sire d egipte 
finees ne uolt iestre cuite 
qu il ne doutast diu et son non 
et ama de si parfait non 
ihesus por cou qu il acompli 
la parole de son ami 
dameldiu qui est tospoissans 
fu puis apres dus plusor ans 
d israel que bien est seu 
en l istoire ou rai leu 
galleh por cou que il porta 
le tiestimoine recoura 
s en ireta ens e l eglise 
dauid dont apres uos deuise 
por cou qu il fu misericors 
conquist par le sens de son cors 
son regne ensi com nos trouon 
xxx 
helias por la grant amour 
qu il auoit a son creatour 
fu rauis ens el chiel amont 
ananias dont ie uos cont 
azarias et mysael 
por ce qu il crut enmanuel 
furent deliuré maintenant 
dou fu de la fornaise ardant 
daniel pour sa grant simplece 
si fu deliurés sans destreche 
de la famine as liuons 
ausi mi fil uos deduisons 
qu en uos uos deués porpenser 
et ens uos cuers aregarder 
l ueure de uos anciiens peres 
que cil qui ont crances cleres 
en damelediu et en son non 
ne puent a pierdision 
uenir nes com fisent icil 
si n aiiés paour de peril 
por ces chaitis puans paiiens 
car lor gloire iert come fiens 
ou nient autre come de uers 
hui les uerrés fel et cuuers 
demain n en trouerés nes un 
car il retornent de comun 
en lor terre et en lor paiis 
ou il demouront urai chaitif 
car la lor cogitations 
perissent com nos bien sauons 
dont mi biel fil confortés uous 
soiiés hardi preu et uigrous 
saciés grans biens uos en uenra 
ueés ci symon qui grant sens a 
uostre frere creés lui tout 
si ne serés fol ne estout 
mais apensé de bien a faire 
a lui soient tuit uo repaire 
et il uos sera tres bon pere 
ie l sai de uoir si le compere 
a la fois qui conseil ne croit 
et qui de cou croire recroit 
souent i piert ce seuent maint 
cil qui en fol conseil remaint 
consaus n est preus qui n est creus 
en bone clere ou recreus 
soit par bien faire en recreant 
de prodome ferme et creant 
car qui bien croit ne recroit mie 
en recroire n a sens de mie 
pour cou uos pri que receués 
le conseil que uos ici ués 
des paroles que uos ai dit 
mi biel enfant encor uous cit 
que uos entendés enuiers moi 
ueés ci iudas ie uos otroi 
que merueilles est preus et fors 
en lui aiiés tos uos confors 
cil iert prinches des cheualiers 
car il est si poissans et fiers 
qu il fera les crueus batailles 
cil traira hors les grans entrailles 
des rois des princes et des dus 
contre ses cos ne durra nus 
tout le fuiront por sa noblece 
quant il uerra la grant destrece 
de son peule qu il tensera 
la ou il les rens chierquera 
les grans priesses et les estors 
por diu uos pri que uos labors 
soient de uengier uos amis 
qu il ont detrenciés et ocis 
apres soiiés sor toute riens 
ententiu que uos gardés bien 
la uostre loy mi biel enfant 
saciés que iou me uois morant 
plus ne puis o uos demorer 
maintenant m estuet deuier 
ma beneicon uos otroi 
a diu uos comanc et uos moi  
quant isi ot mathatias 
parlé et dit eneslepas 
morut et trespassa briement 
si fil le firent noblement 
entierer entre ses amis 
en modin ou il lors l ont mis 
entre ses ancissors prodomes 
loiaus et preus si com trouomes 
que grant duel fisent et grant cri 
cil d israel dont ie uos cri 
qu il n i ot nul qui ne plourast 
et mout tres grant duel ne menast 
com cil qui de urai cuer l amerent 
por sa bonte qu il esprouerent 
par pluisors fois si con raconte 
qui plus auant de lui ne conte 
pour ce que pluisour ont oi 
aucuns contes dont esioi 
se sont a la fois li uaillant 
et li felon mal soudoiant 
n en font fors gaber en mocois 
ne ueil que uos saciés des mois 
pour cui me traual et sospene 
car tieus uiest bien de uaire pene 
et cheuauce a dorés lorains 
qu il auant ieteroit l or ains 
en la fange qu il donast mie 
une maille por cortoisie 
de biaus mos dire ne retraire 
mais por iaus ne me uel retraire 
que ie ne die et face entendre 
a mon signor por cui ie tendre 
ueil au souerain qui onques fust 
ne qui de fier ne qui de fust 
donast onques cop ne colee 
dius come fu cele buer nee 
et cil ausi qui l engendra 
ha dius con ci uallant gendre a 
dont on engendre tel matere 
par coi len puet dire que mere 
et dame doit ceste iestre 
