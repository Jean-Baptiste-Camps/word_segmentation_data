ki diuers cunte ueut traitier 
diuersement deit comencier 
e parler si rainablement 
k il seit pleisibles a la gent 
ici comencerai milun 
e musterai par brief sermun 
pur quei e coment fu trouez 
li lais ke ci est numez 
milun fu de suhtwales nez 
puis le iur k il fu adubez 
ne troua un sul cheualier 
ki l abatist de sun destrier 
mut par esteit bons cheualiers 
francs hardiz curteis e fiers 
amez fu conuz en irlande 
en norweie e en guhtlande 
en loengre e en albanie 
eurent plusurs de li enuie 
pur sa pruesce iert mut amez 
e de muz princes honurez 
en sa cuntree ot un barun 
mes ieo ne sai numer sun nun 
il aueit une fille bele 
mut curteise dameisele 
ele ot oi milun nomer 
mut le cumencat a amer 
par sun message li manda 
que si li plust ele l amera 
milun fu liez de la nouele 
si en merciat la dameisele 
uolentiers otriat l amur 
ne partirat iames nul iur 
asez li fait curteis respuns 
al message dona granz duns 
e grant amistie premet 
  amis  fet il   ore entremet 
que a m amie puisse parler 
e de nostre cunseil celer 
mun anel de or li porterez 
e de meie part li direz 
quant li plerra si uien pur mei 
e ieo irai ensemble od tei  
cil prent cunge si le lait 
a sa dameisele reuait 
l anel li dune si li dist 
que bien ad fet ceo k il quist 
mut fu la dameisele lie 
de l amur issi otrié 
delez la chambre en un uergier 
u ele alout esbanier 
la iustouent lur parlement 
milun e ele bien suuent 
tant i uint milun tant l ama 
que la dameisele enceinta 
quant aparceit que ele est enceinte 
milun manda si fist sa pleinte 
dist li cum est auenu 
sun pere e sun bien ad perdu 
quant de tel fet s est entremise 
de li ert fait grant iustise 
a gleiue serat turmentee 
uendue en autre cuntree 
ceo fu custume as anciens 
issi teneient en cel tens 
milun respunt quei il fera 
ceo que ele cunseillera 
  quant l enfant  fait ele   ert nez 
a ma serur le porterez 
que en norhumbre est mariee 
riche dame pruz e enseignee 
si li manderez par escrit 
e par paroles e par dit 
que c est l enfant sa serur 
si en ad sufferte meinte dolur 
ore gart k il seit bien nuriz 
queil ke co seit u fille u fiz 
uostre anel al col li pendrai 
e un brief li enueierai 
escrit i ert le nun sun pere 
e l auenture de sa mere 
quant il serat grant e creuz 
e en tel eage uenuz 
que il sache reisun entendre 
le brief e l anel li deit rendre 
si li cumant tant a garder 
que sun pere puisse trouer  
a sun cunseil se sunt tenu 
tant que li termes est uenu 
que la dameisele enfanta 
une uielle ki la garda 
a ki tut sun estre gei 
tant la cela tant la couri 
unc ne fu aparceuance 
en parole ne en semblance 
la meschine ot un fiz mut bel 
al col li pendirent l anel 
e une aumoniere de seie 
e puis le brief que nul ne l ueie 
puis le cuchent en un bercel 
enuolupé d un blanc lincel 
desuz la teste a l enfant 
mistrent un oreiller uaillant 
e desus lui un couertur 
urlé de martre tut entur 
la uielle l ad milun baillié 
cil attendu al uergier 
il le cumaunda a teu gent 
ki l i porterent leaument 
par ses uiles u il errouent 
set feiz le iur resposoent 
l enfant feseient aleitier 
cucher de nuuel et baignier 
nurice menoent od eus 
tant unt le dreit chemin erré 
que a la dame l unt comandé 
ele le receut si l en fu bel 
le brief li baille e le sel 
quant ele le sot ki il esteit 
a merueille le cheriseit 
cil ki l enfant eurent porté 
en lur pais sunt returné 
milun eissi fors de sa tere 
en soudes pur sun pris quere 
s amie remist a meisun 
sis peres li duna barun 
un mut riche humme del pais 
mut esforcible e de grant pris 
quant ele sot cele auenture 
mut est dolente a demesure 
e suuent regrette milun 
mut dute la mesprisum 
de ceo que ele ot enfant 
il le sauera demeintenant 
  lasse  fet ele   quei ferai 
aurai seignur cum le perdrai 
ia ne sui mie pucele 
a tuz iurs mes serai ancele 
ieo ne soi pas que fust issi 
ainz quidoue aueir mun ami 
entre nus celisum l afaire 
ia ne l oisse aillurs retraire 
meuz me uendreit murir que uiure 
mes ieo ne sui mie deliure 
ainz ai asez sur mei gardeins 
ueuz e ieofnes mes chamberleins 
que tuz iurz heent bone amur 
e se delitent en tristur 
ore m estuuerat issi suffrir 
lasse quant ieo ne puis murir  
al terme ke ele fu donee 
sis sires l ad amenee 
milun reuient en sun pais 
mut fu dolent e mut pensis 
grant doel fist e demena 
mes de ceo se recunforta 
que pres esteit de sa cuntree 
cele k il tant aueit amee 
milun se prist a purpenser 
coment il li purrat mander 
si qu il ne seit aparceuz 
qu il est al pais uenuz 
ses lettres fist si s seela 
un cisne aueit k il mut ama 
le brief li ad al col lié 
e dedenz la plume muscié 
un suen esquier apela 
sun message li encharga 
  ua tost  fet il   change tes dras 
al chastel m amie en irras 
mun cisne porteras od tei 
garde que en prengez cunrei 
u par seruant u par meschine 
que presenté li seit le cisne  
cil ad fet sun comandement 
a tant s en uet le cigne prent 
tut le dreit chemin qu il sot 
al chastel uient si cum il pot 
parmi la uile est trespassez 
a la mestre porte est alez 
le portier apelat a sei 
  amis  fet ele   entent a mei 
ieo sui un hume de tel mester 
de oiseus prendre me sai aider 
une huchie desuz karliun 
pris un cisne od mun lacun 
pur force e pur meintenement 
la dame en uoil fere present 
que ieo ne seie desturbez 
e cest pais achaisunez  
li bachelers li respundi 
  amis nul ne parole od li 
mes nepurec ieo irai saueir 
si ieo poeie li ueeir 
que ieo te puisse mener 
ieo te fereie a li parler  
a la sale uient li portiers 
n i troua fors deus cheualers 
sur une grant table seieent 
od uns granz esches se deduieent 
hastiuement returne arere 
celui ameine en teu manere 
que de nul ni fu sceuz 
desturbez ne aparceuz 
a la chambre uient si apele 
l us lur ouri une pucele 
cil sunt deuant la dame alé 
si unt le cigne presenté 
ele apelat un suen uallet 
puis si li dit   ore t entremet 
que mis cignes seit bien gardez 
e ke il eit uiande asez 
dame  fet il ki l aporta 
  ia nul fors uus ne l receuera 
gia est ceo present reaus 
ueez cum il est bons e beaus  
entre ses mains li baille e rent 
ele le receit mut bonement 
le col le manie e le chief 
desuz la plume sent le brief 
le sanc li remut e fremi 
bien sot qu il uient de sun ami 
celui ad fet del suen doner 
si l en cumande a aler 
quant la chambre fu deliueree 
une meschine ad apelee 
le brief aueient deslié 
ele en ad le sel debrusé 
al primer chief trouat milun 
de sun ami cunut le nun 
cent feiz le baise en plurant 
ainz que ele puist dire auant 
al chief de piece ueit l escrit 
ceo k il ot cumandé e dit 
les granz peines e la dolur 
que milun seofre nuit e iur 
ore est del tut en sun pleisir 
de lui ocire u de garir 
si ele seust engin trouer 
cum il peust a li parler 
par ses lettres li remandast 
e le cisne li renueast 
primes le face bien garder 
puis si l laist tant iuner 
treis iurs qu il ne seit peuz 
le brief li seit al col penduz 
laist l en aler il uolera 
la u il primes conuersa 
quant ele ot tut l escrit ueu 
e ceo que ele i ot entendu 
le cigne fet bien suriurner 
e forment pestre e abeurer 
dedenz sa chambre un meis le tint 
mes ore oez cum l en auint 
tant quist par art e par engin 
ke ele ot enke e parchemin 
un brief escrit tel cum li plot 
od un anel l enseelot 
le cigne ot laissié iuner 
al col li pent si l laist aler 
li oiseus esteit fameillus 
e de uiande coueitus 
hastiuement est reuenuz 
la dunt il primes fu uenuz 
a la uile e en la meisun 
descent deuant les piez milun 
quant il le uit mut en fu liez 
par les eles le prent haitiez 
il apela un despensier 
si li fet doner a mangier 
del col li ad le brief osté 
de chief en chief l ad esgardé 
les enseignes qu il i troua 
e des saluz se reheita 
ne pot sanz li nul bien aueir 
ore li remeint tut sun uoleir 
par le cigne si faitement 
si ferat il hastiuement 
uint anz menerent cele uie 
milun entre lui e s amie 
del cigne firent messager 
n i aueient autre enparler 
e si l feseient ieuner 
ainz qu il le lessassent aler 
cil a ki li oiseus ueneit 
ceo sachiez qu il le peisseit 
ensemble uiendrent plusurs feiz 
nul ne pot estre si destreiz 
ne si tenuz estreitement 
qu il ne truisse liu souent 
la dame que sun fiz nurri 
tant ot esté ensemble od li 
quant il esteit uenuz en ee 
a cheualier l ad adubé 
mut i aueit gent dameisel 
le brief li rendi e l anel 
puis li ad dit ki est sa mere 
e l auenture de sun pere 
e cum il est bon cheualiers 
tant pruz si hardi e si fiers 
n ot en la tere nul meillur 
de sun pris ne de sa ualur 
quant la dame li ot mustré 
e il l aueit bien escuté 
del bien sun pere s esioi 
liez fu de ceo k il ot oi 
a sei memes pense e dit 
  mut se deit humme preiser petit 
quant il issi fu engendrez 
e sun pere est si alosez 
s il ne se met en greinur pris 
fors de la tere e del pais  
asez aueit sun estuueir 
il ne demure fors le seir 
al demain ad pris cungie 
la dame l ad mut chastié 
e de bien fere amonesté 
asez li ad aueir doné 
a suhthamptune uait passer 
cum il ainz pot se mist en mer 
a barbefluet est ariuez 
dreit en brutaine est alez 
la despendi e turneia 
as riches hummes s acuinta 
unc ne uint en nul estur 
que len ne l tenist a meillur 
les poures cheualiers amot 
ceo que des riches gainot 
lur donout e si s reteneit 
e mut largement despendeit 
unc sun uoil ne suriurna 
de tutes les teres de la 
porta le pris e la ualur 
mut fu curteis mut sot honur 
de sa bunte e de sun pris 
ueit la nouele en sun pais 
que un damisels de la tere 
ki passa mer pur pris quere 
puis ad tant fet par sa pruesce 
par sa bunte par sa largesce 
que cil ki ne l seiuent numer 
l apelent par tut sanz per 
milun oi celui loer 
e les biens de lui recunter 
mut ert dolent mut se pleigneit 
del cheualier que tant ualeit 
pur tant cum il peust errer 
ne turneier ne armes porter 
ne deust nul del pais nez 
estre preisez ne alosez 
de une chose se purpensa 
hastiuement mer passera 
si iustera al cheualier 
pur li leidier e empeirer 
par ire se uodra cumbatre 
s il le pout del cheual abatre 
dunc serat il en fin honiz 
apres irra quere sun fiz 
que fors del pais est eissuz 
mes ne saueit u ert deuenuz 
a s amie le fet saueir 
cunge uoleit de li aueir 
tut sun curage li manda 
brief e seel li enuea 
par le cigne mun escient 
ore li remandast sun talent 
quant ele oi sa uolente 
mercie l en si li sot gre 
quant pur lur fiz trouer e quere 
uoleit eissir fors de la tere 
pur le bien de li mustrer 
ne l uoleit mie desturber 
milun oi le mandement 
il s aparaille richement 
en normendie est passez 
puis est desque brutaine alez 
mut s aquointa a plusurs genz 
mut cercha les turneiemenz 
riches osteus teneit souent 
e si dunot curteisement 
tut un yuer ceo m est auis 
conuersa milun al pais 
plusurs bons cheualiers retient 
desque pres la pasque uient 
k il recumencent les turneiz 
e les gueres e les dereiz 
al munt seint michel s asemblerent 
normein e bretun i alerent 
e li flamenc e li franceis 
mes n i ot gueres de engleis 
milun i est alé primers 
que mut esteit bons cheualers 
le bon cheualier demanda 
asez i ot ki li cunta 
de queil part il esteit uenuz 
a ses armes a ses escuz 
tut l eurent a milun mustré 
e il l aueit bien esgardé 
li turneimenz s asembla 
ki iuste quist tost la troua 
ki aukes uolt les rens cerchier 
tost pout perdre u gaignier 
e encontrer un cumpainun 
tant uus uoil dire de milun 
mut le fist bien en cel estur 
e mut i fu preisez le iur 
mes li uallez dunt ieo uus di 
sur tuz les autres ot le cri 
ne se pot nul acumparaier 
de turneer ne de iuster 
milun le uit si cuntenir 
si bien puindre e si ferir 
parmi tut ceo k il l enuiot 
mut li fu bel e mut li plot 
al renc se met encuntre lui 
ensemble iusterent amdui 
milun le fiert si durement 
l anste depiece uereiment 
mes il ne l aueit mie abatu 
ia l aueit lui si feru 
que ius del cheual l abati 
desuz la uentaille choisi 
la barbe e les cheuoz chanuz 
mut li pesa k il fu cheuz 
par la reisne le cheual prent 
deuant lui le tient en present 
puis li ad dit   sire muntez 
mut sui dolent e trespensez 
que nul humme de uostre eage 
deureit faire tel utrage  
milun saut sus mut li fu bel 
al dei celui cunuit l anel 
quant il li rendi sun cheual 
il areisune le uassal 
  amis  fet il   a mei entent 
pur amur deu omnipotent 
di mei cument ad nun tun pere 
cum as tu nun ki est ta mere 
saueir en uoil la uerite 
mut ai ueu mut ai erré 
mut ai cerché autres teres 
par turneiemenz e par gueres 
unc pur coup de cheualier 
ne chai mes de mun destrier 
tu m as abatu al iuster 
a merueille te puis amer  
cil li respunt   io l uus dirai 
de mun pere tant cum ieo en sai 
ieo quid k il est de gales nez 
e si est milun apelez 
fille a un riche humme ama 
celeement me engendra 
en norhumbre fu enueez 
la fu nurri e enseignez 
une meie aunte me nurri 
tant me garda ensemble od li 
cheuals e armes me dona 
en ceste tere m enuea 
ci ai lungement conuersé 
en talent ai e en pense 
hastiuement mer passerai 
en ma cuntreie m en irrai 
sauer uoil l estre mun pere 
cum il se cuntient uers ma mere 
tel anel d or li musterai 
e teus enseignes li dirai 
ia ne me uodra reneer 
ainz m amerat e tendrat chier  
quant milun l ot issi parler 
il ne poeit plus escuter 
auant sailli hastiuement 
par le pan del hauberc le prent 
  e deu  fait il   cum sui gariz 
par fei amis tu es mi fiz 
pur tei trouer e pur tei quere 
eissi an fors de ma tere  
quant cil l oi a pie descent 
sun peire baisa ducement 
bel semblant entre eus feseient 
e iteus paroles diseient 
que li autres ki s esgardouent 
de ioie e de pite plurouent 
quant li turneimenz depart 
milun s en uet mut li est tart 
que a sun fiz parot leisir 
e qu il li die sun pleisir 
en un ostel furent la nuit 
asez eurent ioie e deduit 
les cheualers eurent plente 
milun ad a sun fiz cunté 
de sa mere cum il l ama 
e cum sis peres la duna 
un barun de sa cuntre 
e cument il l ad puis amee 
e ele lui de bon curage 
e cum del cigne fist message 
ses lettres lui feseit porter 
ne se osot en nul liu fier 
le fiz respunt   par fei bel pere 
assemblerai uus e ma mere 
sun seignur que ele ad ocirai 
e espuser la uus ferai  
cele parole dunc lesserent 
e al demain s apareillerent 
cunge pernent de lur amis 
si s en reuunt en lur pais 
mer passerent hastiuement 
bon ore eurent e suef uent 
si cum il eirent le chemin 
si encuntrerent un meschin 
de l amie milun ueneit 
en bretaigne passer uoleit 
ele l i aueit enueié 
ore ad sun trauail acurcié 
un brief li baille enseelé 
par parole li ad cunté 
que s en uenist ne demurast 
morz est sis sires ore s en hastast 
quant milun oi la nouele 
a merueille li sembla bele 
a sun fiz ad mustré e dit 
n i ot essuigne ne respit 
tant eirent qu il sunt uenu 
al chastel u la dame fu 
mut par fu liez de sun beau fiz 
que tant esteit pruz e gentiz 
unc ne demanderent parent 
sanz cunseil de tut autre gent 
leur fiz amdeus les assembla 
la mere a sun pere dona 
en grant bien e en ducur 
uesquirent puis e nuit e iur 
de lur amur e de lur bien 
firent un lai li auncien 
e ieo que le ai mis en escrit 
al recunter mut me delit 
