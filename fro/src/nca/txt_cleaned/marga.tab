a l onor deu et a s aie 
dirai d une uirge la uie 
d une damoisele saintime 
qui s amor ot uers deu hautisme 
et son pense si fermement 
que por paine ne por torment 
ne uout onques son cuer retraire 
de deu seruir car ne l dut faire 
asses fu gente et asses bele 
margerite ot non la pucele 
ce m est auis que par raison 
dut ele bien auoir cel non 
que bien resanbla margerie 
de sa biaute et de sa uie 
con el fu geme preciouse 
ancele deu fu et espouse 
uolentiers et bien li garda 
sa castee se li uoua 
de grant gent fu enparentee 
en anthioche dont fu nee 
ses peres ert bien gentils hon 
theodosius auoit non 
prestre ert de la mahomerie 
les ydles auoit en baillie 
patriarche d iluec estoit 
grant honor en la uile auoit 
mais paiens ert car en cel tans 
n auoit il gaires crestiens 
quel loi que ses peres tenist 
ne que que il i mescreist 
del saint espir fu replenie 
ancele deu fu et amie 
pres d anthioce fu menee 
a norice fu conmandee 
la norice forment l ama 
conme sa fille l onora 
encore estoit asses petite 
ioeuene pucele margerite 
quant la mere qui le porta 
chai en mal si deuia 
tant fu ele plus seruisable 
et enuers sa norice estable 
crestiene estoit loialment 
en deu creoit omnipotent 
en deu creoit et aoroit 
et de bon cuer se li prioit 
theodosius quant ce oi 
qu en deu creoit mult l enhai 
ne la uout tenir entor soi 
quant el ne uout tenir sa loi 
por ce que relenqui auoit 
la loi que ses peres tenoit 
ains se fu prise a autre uie 
dont ses peres l ot enhaie 
que del sien ne de s irete 
ne pot auoir conmunite 
mais ne li pot gaires chaloir 
de l amor de son pere auoir 
quant l amor de celui ot bien 
qui sires ert de tote rien 
ele ama deu et deu l ama 
trestot son cuer li adona 
deu aora et deu ot chier 
il l en rendi mult bon loier 
de quinze ans estoit la mescine 
uers sa norice tote acline 
a cel tans que nos uos lisons 
estoit grans persecusions 
de martirs de par le pais 
souent erent pris et ocis 
por l amor deu en qui creoient 
a qui lor cuers torné auoient 
quant oi margerite dire 
et le torment et le martire 
que cil por amor deu sofroient 
qui tant l amoient et creoient 
uoua a nostre creator 
a estre caste por s amor 
et dex ama sa castee 
si la maintint en bontee 
en chanp aloit berbis gardoit 
quant sa norice conmandoit 
ot meschines de son aage 
menoit berbis en pasturage 
olimbrius un ior la uit 
berbis gardoit ce dit l escrit 
olimbrius prouos estoit 
en anthioce n auoit droit 
de rome auoit la prouoste 
partot auoit grant poeste 
des crestiens faire pener 
et des ydles faire aorer 
en chaines de fer lioit 
les crestiens que il prenoit 
grant conpaigne de cheualiers 
menoit od lui et de somiers 
margerite uit si l ama 
par ses cheualiers li manda 
que sa moillier de li feroit 
se ele france feme estoit 
et se ele ert altrui ancele 
por co qu ele ert et gente et bele 
en sognantage la tendroit 
del sien a grant plente aroit 
quant cil la damoisele pristrent 
et li mostrerent et li distrent 
el conmenca fort a crier 
et ihesu crist a apeler 
 aies merci sire de moi 
maintien moi  dist ele  a ta loi 
ne perde m ame o les felons 
qui font les persecutions 
fai moi biaus sire deliurer 
que tos tans te puisse aourer 
que ma foi ne soit enpirie 
ne la moie ame conchiie 
ma saintee ne soit muee 
ne castee que t ai uoee 
salue moi deu et si m aie 
et me socor de felenie  
li cheualier reuindrent tost 
et raconterent al prouost 
que la meschine qu il uoloit 
a son oes pas ne couenoit 
car ele croit en icel de 
que iui ont en crois pené 
olimbrius s en corocha 
a soi uenir la conmanda 
quant deuant lui fu amenee 
 diua de quel gent es tu nee  
cele respont  de france gent 
sont d anthioche mi parent 
diua conment as tu a non 
margerite m apele lon 
quel deu  dist il  aores tu 
io croi  dist ele  el roi ihesu 
crois tu  dist il  en ihesu crist 
que la loi des iuis ocist 
oie  dist ele  en celui croi 
cil soit tos tans garde de moi 
conment  dist il  te puet aidier 
qui se laissa crucefier  
la uirge dist  se il uolsist 
ia nul sers mal ne li feist 
mais il l estuet ensi morir 
por son pople d enfer garir 
tu ne saras ia tant parler 
que tu me faces retorner 
de la uoie de uerite 
par coi io uois a uolente 
a celui por uoir me sui prise 
qui trestot a en a sa deuise  
li prouos dist ireement 
 a moi diras procainement 
se nos dex ne ueus aorer 
io te ferai forment pener 
en torment morir te ferai 
en fu ardant ton cors metrai 
le tien de guerpis et ta loi 
richement remanras od moi 
riche feme de toi ferai 
et en mon lit te meterai  
la uirge dist  ce n est noient 
mon cors lairai metre a torment 
por ce que m ame soit saluee 
et o les uirges soit posee 
de deu ne uoil io departir 
del tot me uoil a li tenir 
bien li tendrai ceste promese 
ne m en tenra por menteresse 
bien doit on por celui morir 
qui por nos tos uout mort soffrir  
li prouos prent a corocier 
et margerite a manecier 
conmanda qu el fust haut pendue 
e o uerges nue batue 
la uirge uers le ciel garda 
a son seignor ihesu parla 
 en toi ai m esperance eue 
ia ne serai mais confundue 
beneoit soit sire ton non 
de moi biaus sire aies merci 
tol moi des mains a l anemi 
que io ne face por paor 
cose dont io perde t amor  
quant ele faisoit s orison 
li iuge erent tot enuiron 
qui le cors li ont tant batu 
o les uerges tot nu a nu 
c a la terre chaoit li sans 
par les costes et par les flans 
olimbrius li uint deuant 
a margerite dist itant 
 se tu en moi croire uoloies 
et moi amer prou i aroies  
tels i auoit qui l esgardoient 
qui por pitie de li ploroient 
por la paine qu ele soffroit 
et por le sanc que ius chaoit 
un d aus li dist  pitie auons 
de toi que tormenter ueons 
por coi es tu si mescreue 
quel prou aras se on te tue 
li prouos l a tornee a ire 
mult se paine de ti ocire 
por coi ne fais que puisses uiure 
et estre ot li saine et deliure  
margerite a respondu 
 hai felon et mescreu 
tant sauriés mal conseillier 
alés faites uostre mestier 
io ne criem pas uostre manace 
que nus de uos por deu me face 
se mes cors est en paine mis 
m ame sera en paradis 
por les paines que ont li cors 
m ame sera de paine fors 
en deu del ciel deuriés croire 
car sa creance est tote uoire 
qui les portes de paradis 
oeure et met ens ses amis 
felons estes ne uos croirai 
ne ia uos dex n aouerai 
que ne crieme mon auersaire 
de mal que il me puise faire  
margerite ert en orison 
sa char batoient li felon 
olimbrius et autre gent 
qui o lui erent a torment 
quant il uoient de sa char tendre 
de totes pars le sanc espandre 
lor ex et lor chieres couroient 
car esgarder ne le pooient 
li prouos uint deuant li droit 
 por coi ne ueus tu orendroit 
nos dex aorer bonement 
que ne muires si malement 
por coi n as tu merci de toi 
fai ce que uoil et si me croi 
se uiure ueus fai mon talent 
que ne muires si malement  
cele respont hardiement 
 io ne ferai ia ton talent 
se mes cors ton talent faisoit 
m ame en enfer o toi iroit 
ma char uoil que soit tormentee 
por estre m ame el ciel saluee  
as uerges fu el grief torment 
sa char nauree espessement 
la uirge acostumeement 
ceste orison faisoit souent 
la norice a la chartre aloit 
et pain et uin li aportoit 
donoit li par une fenestre 
par u ele ueoit son estre 
et les orisons retenoit 
que margerite dire ooit 
un ior ses orisons faisoit 
margerite si con soloit 
issir uit d un angle un dragon 
noirs ert et d orible facon 
fu ardant de son nes ietoit 
fun noir entor son col auoit 
barbe auoit d or de fer les dens 
les ioex ot uairs conm a serpens 
puor faisoit entor lui grant 
glaiue auoit en sa main trancant 
corocha soi et si sifla 
par la chartre grant fu ieta 
paor ot la uirge et pesance 
mais en deu auoit sa fiance 
a la terre s aienoilla 
mains estendues si ora 
 dex  dist elle  qui pues garder 
et ciel et terre et air et mer 
partot es tu uns dex meisme 
qui poeste as en abisme 
qui a la mer riue donas 
infer brisas sathan lias 
pri toi que oies m orison 
que puisse uaincre cest felon 
que il mal ne me puisse faire 
ne a sa fosse auoc lui traire  
es uos celui goule baee 
a bien pres l a tote engolee 
quant margerite se seigna 
et de la sainte crois s arma 
li deables la goule ouri 
tote a bien pres le transgloti 
mais la crois qu ele ot fait de crist 
crut el dragon creuer le fist 
del dragon margerite issi 
qui onques nul mal n i senti 
deuers senestre se torna 
un autre deable esgarda 
qui auoit les mains et les pies 
et les ienols estroit liiés 
dont dist la uirge a son seignor 
a qui ele ot torné s amor 
 io gloirefi ton non et toi 
car le deable uencu uoi 
et sa puor ariere mise 
dont io quidoie estre sosprise 
la crois ihesu uois reluisant 
sor moi bones odors ietant 
la colonbe est del ciel uenue 
que por confort ai atendue 
c est saint espir que i atendoie 
que io sor toutes riens uoloie 
a toi sire graces en rent 
a qui tos ont rafuiement 
qui des uirges es gouuerneres 
corone as martirs et salueres 
qui uis et regnes ce creon  
li deables dont leua sus 
 io ne puis uiure  dist il  plus 
margerite lai moi atant 
que ne m ailles plus asiuant 
que io te uoi en orisons 
por uoir et en aflictions 
mon frere t enuoie rufon 
qui ert sanblable de dragon 
le cors de toi asorbesist 
et ta uirginite tolsist 
mais tu l as par la crois ocis 
dont uengement de li as pris 
de moi te pri tant solement 
que ne me faces ensement  
dont l a la uirge as ceuels pris 
et contre terre l a ius mis 
a la terre l a ius plaisié 
sor son chief mist son destre pie 
puis dist  dragon esta en pais 
ne t entremetes tu iamais 
de tolir ma uirginite 
io sui espouse damede  
n auoit encor pas tot ce dit 
quant le soleil reluire uit 
dedens la chartre ou ele estoit 
ou ele le dragon tenoit 
la sus el ciel uit la crois crist 
et la colombe uit qui dist 
 bone euree uirge es tu 
margerite qui as uencu 
le dragon que creuer feis 
a ce que sos ton pie as mis 
por ce que ta uirginite 
as confermee a damlede 
et por ce c as deu en memorie 
est preste ta corone en glorie 
en paradis ou el t atent 
n i a nul enpeechement  
quant margerite ce oi 
a damledeu graces rendi 
al diable se retorna 
hardiement li demanda 
son non demande et ses mestiers 
cil respont  dame uolontiers 
te dirai ce que tu uouras 
mais ton pie que de sor moi as 
fait un petitet releuer 
que me puisse resalener  
la uirge fist ce qu il proia 
un petitet son pie lasca 
 belgibus  dist il  ai a non 
ne fai se moi conbatre non 
contre les homes de cest mont 
de quel mestier qu il onques sont 
ainc mais ne poi estre uencus 
mais or me froisses mes uertus 
tu seule m as tot auuglé 
et mon frere rufin tué 
or uoi bien que dex maint en toi 
ton uoloir puet faire de moi 
desque tu crestiene fus 
et que tu primes receus 
la celestiel conpaignie 
glorie del ciel as deseruie 
margerite bele es et gente 
en damlede as mis t entente 
le signe deu en tes dex as 
par coi me uenquis et lias 
io sui cil qui tos iors sans faille 
uers les bons homes fai bataille 
lors cuers lor sens fais oscurer 
et lor salueor oblier 
cels qui io truis dormant esueil 
et de pechier lor doins conseil 
et quant io n es puis esueillier 
en lor dormant les fai pechier 
en tos cex ai part que io truis 
de deu seruir et uains et uuis 
de celui fai io ma maison 
qui n a uers deu s entencion 
quant sainte gent et ferme uoi 
si m depart conme de toi 
margerite tu m as uencu 
ta puissance m a confundu 
las moi caitis maleuré 
une uirge m a sormonté 
se uns proudome uencu m eust 
asses menre honte me fust 
merueilles uoi de tel mescine 
sa ualor passe medicine 
qui a uencu son parente 
et pere et mere de bonte 
de deus uertus bien aornee 
l a dex a son oes atornee 
la uois de li et la manace 
le deable dragon en chace 
mult uaut petitet ma uertu 
quant une uirge m a uencu  
dont respondi la uirge sage 
 di moi  dist ele  ton lignage 
et qui te done poeste 
de gaitier les anceles de  
li dyables li respondi 
 margerite primes me di 
dont tel uie as et si fort foi 
en conment dex entra en toi 
ce que io sui de la deu grace 
son plaisir fait de moi et face 
margerite  dist il  entent 
ce que te uoil dire briefment 
nostre roi a non sathanas 
del ciel chai en enfer bas 
sathanas a non en infer 
qui el ciel ot non lucifer 
le lignage sauoir porroies 
se tu es liures esgardoies 
io n en os pas a toi conter 
car io uoi deu a toi parler 
mais io te pri tant et requier 
qui de ta main ne m atouchier 
mais un lien pren si me lie 
conme salomons en sa uie 
dedens un uascel nos enclost 
puis uint de babiloine un ost 
qui ierusalem escilla 
et le uaiscel d arain brisa 
quida auoir troué tresor 
et grant plente d argent et d or 
et quant nos del uaiscel issimes 
par tot le mont nos espandimes 
tais toi  dist margerite  tais 
n ai soing de ta parole mais 
n ai mais cure de ton sermon 
ne dis se tricherie non  
quant ot se dit si se seigna 
et dist  dyable ariere ua  
a itant la terre entrouri 
et li diable en chai 
d iluec s en torna li deables 
qui n i pot estre plus estables 
a l autre ior fu desfermee 
la uirge et al prouost menee 
 margerite  fait il  croi moi 
renoie ihesu et sa loi 
si tien la loi que nos tenon 
et croi la loi que nous creon 
margerite li respondi 
 tu deuroies estre anemi 
a ces ydles que tu aores 
si uiex coses por coi honores 
le roi des ciels dois honorer 
qui te puet dampner et saluer  
n ot el prouost que corocier 
margerite fist despoillier 
et puis al ceual fust leuer 
et apres brandons alumer 
ceuals fust uns tormens estoit 
u on en ceualcons seoit 
quant la uirge el ceual fust sist 
et uit le fu ardant si dist 
 sire dex mon cuer esnetie 
que n i remaigne felonie  
olimbrius li a dont dit 
 morir t estuet iusc a petit 
mais por coi te lairas morir 
quant tu de mort te pues garir 
fai ce que uoil io te lairai  
margerite dist  non ferai  
dont a on fait fu aporter 
et entor brandons alumer 
de totes pars le fus mis fu 
mais sains espir par sa uertu 
estainst le fu et la chalor 
que la uirge n i ot dolor 
dont la refist olimbrius 
del ceual fust descendre ius 
et pies et mains li fist loier 
le chief li fist auant plongier 
en une cuue d oile plaine 
margerite a quelque paine 
uers le ciel amont regarda 
a damedeu se conmanda 
 dex qui partot as ta puissance 
urai salus et uraie esperance 
urais pites dex de pekere 
urai dex aidies uerai saluere 
urai iugieres uerai iustice 
a qui tote rien doit seruice 
espant dex ta beneicon 
sor ceste iaue par ton non 
et por le saint baptisement 
de pechie aie espurgement 
fai saint espir del ciel descendre 
et moi de cest peril defendre 
ronpés liiens ou io sui mise 
ancoisque mort m ait trop sosprise  
n auoit dit gaires plus que tant 
es uos un tonoire mult grant 
une colonbe del ciel uint 
corone d or en son bec tint 
desus la uirge droit s assist 
et une uois oi que dist 
 margerite esta fermement 
la conpaigne de deu t atent  
es uos les liens depechiés 
dont pies et mains auoit loiés 
de l oile margerite issi 
que onques dolor n i senti 
por les miracles que cil uirent 
plus de cinc mil s i conuertirent 
cinc mile homes i ot creans 
sans les femes et les enfans 
olimbrius coreciés fu 
quant en tant uit croire en ihesu 
par maltalent et par grant ire 
le conmanda metre a martire 
en armene la fait mener 
le canp n oi onques nomer 
iluec furent tot en un ior 
decolé por la deu amor 
mult orent bon baptisement 
del sanc dont il erent sanglant 
quant por torment ne por manace 
que li prouos et sa gent face 
ne pot la uirge sormonter 
ne de sa loi faire torner 
conmanda que fust fors menee 
de la cite et decolee 
asses fu prest que l i mena 
quant li prouos le conmanda 
quant fu menee a cel martire 
dont malcus le deuoit ocire 
 uirge  dist il  le col estent 
rechois la gloire pitalment 
et puis aies merci de moi 
car io uoi deu ensamble o toi  
ele respont  io te requier 
lai moi deu primes deproier 
liuerai li mon cors et toi  
malcus dist  dame io l otroi  
dont se mist en afliction 
et fist uers deu ceste orison 
 deu qui le monde as estoré 
et partot as ta poeste 
qui del monde garde te prens 
et uois defors et uois dedens 
a toi biaus sire graces rent 
qui m as gardee de torment 
de felenie et de luxure 
car uirge sui et monde et pure 
otroie moi et loialment 
que io te requier bonement 
qui ma uie en cuer lira 
ou de bon cuer l escoutera 
ou qui de sa gaaignerie 
uolra auoir la moie aie 
ou qui chapele u qui mostier 
a moi fera edefiier 
u del sien i metra lumiere 
oies biax sire ma proiere 
fai lor ce qu il te proieront 
qu il por lor requerront 
pardon aient de lor pechies 
n es laissiés estre a mort iugiés 
ne naisse ia en lor maison 
enfes s a droit termine non 
li enfes sain et entier soit 
naturalment si con il doit 
se feme est en traual d enfant 
et par besoig moi reclamant 
biax sire dex lor fai aie 
et l un et l autre met a uie 
qui en iugement mis sera 
et de mon non li souenra 
par mon non li fai ensement 
que mal n ait par faus iugement 
qui por m amor te proiera 
et pardon te demandera 
por m amor lor done pardon 
et uenir a confession 
sor tos cex qui me nomeront 
et en memoire me tenront 
li sains espir del ciel descende 
et d auersaire les deffende  
encore estoit en orisons 
la sainte uirge a ienoillons 
la sainte uirge a ienoillons 
quant uns tonoires merueillos 
fu ois mult espoentos 
tot cil qui le tonoire oirent 
a terre de paor chairent 
deuers le ciel uint uns escrois 
une colombe a une uois 
la colombe sor li s asist 
endementresque la uois dist 
 margerite boneuree 
ancele deu et espousee 
deseruie as la sieue gloire 
car por trestos as fait memoire 
dex a oi et otroié 
tot ce que tu li as proié 
et ce et plus que n as requis 
des or t en uien en paradis 
si receuras ton gueredon 
de ceste toie passion 
el ciel seras boneuree 
et o les uirges coronee 
et tot cil qui te proieront 
de lor pechies pardon aront  
la uirge uint en son seant 
si le torne uers oriant 
et dist  frere des or me fier 
dame  fait cil  ne t os touchier 
dame conment ferir te doi 
quant li mes deu parole a toi 
se tu  dist ele  ne m ocis 
ia n enterras en paradis  
quant cil l oi si le feri 
a un cop le chief li toli 
puis dist quant il li ot trancié 
 dex pardones moi cest pechie  
quant ce ot dit iluec chai 
les la uirge l ame rendi 
del ciel uindrent angle cantant 
entor la uirge deu loant 
chanterent 
explicit de sainte marguerite 
dex nos face de nos pechies quite 
ci fine sainte margarite la uirgene 
