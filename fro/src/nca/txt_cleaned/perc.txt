qui parole au roi pescheor 
mais molt se tient a pecheor 
quant du graal ne puet sauoir 
la uerite mais par sauoir 
demande al roi molt dolcement 
si li prie hastieuement 
del graal que il porter uoit 
ou ua ne qui on en seruoit 
et de la lance por coi saine 
li die et si ne li soit paine 
li rois li respont sanz dangier 
 amis  fait il  apres mengier 
porrez uous tel nouele oir 
qui molt uous fera resioir 
mais du graal ne di ie point 
ne de la lance qu en cest point 
en doiez sauoir le secre 
n auez pas bien serui a gre 
celui par cui uous le sarois 
dusque a che que tant fait arois 
que li osque de ceste espee 
qui samble estre a cysel colpee 
soit par uos mains soldee et iointe 
et sachiez tant uous en acointe 
que ie ne sai en cest mont home 
qui ia en puist sauoir la some 
se uous non mais bien uous gardez 
que par pechie ne le perdez 
et se uous manez en pechie 
por coi aiez dieu correchié 
confessez uous et repentez 
et de pechie uous departez 
et faites uraie penitance 
et sachiez bien tot sanz doutance 
que se cha poez reuenir 
assez tost porroit auenir 
que l osque porriez asalder 
et lors si porriez demander 
et del graal et de la lance 
et sachiez bien tout affiance 
qu adont saurez la uerte fine 
les secrez et l oeure deuine  
percheuaus sozpire et s apense 
par quel pechie par quel desfense 
que il ne set du graal l oeure 
mais li rois plus ne l en descoeure 
fors que tant que il bien sauoit 
que li pechies molt li greuoit 
de sa mere qui chai morte 
al pie del pont deuant sa porte 
quant il de li se deseura 
et dist deuant ce qu il aura 
cel pechie et autre amendé 
ne li seront tot li secre 
del graal dit et descouert 
lors ont quatre seriant ouert 
l uis d une chambre si porterent 
le roi couchier li autre osterent 
le table et che qu a oster fu 
un lit ont fait dalez le fu 
molt riche molt bel et molt gent 
desor un chaalit d argent 
molt sont li drap et riche et chier 
percheuaus est alez couchier 
quant couchiez fu cil sont espars 
qui colchié sont en pluisors pars 
qu assez i ot sales et loges 
a mienuit unes orloges 
sonent si cler et si tres haut 
que percheuaus toz en tresaut 
qui un poi estoit endormis 
son chief a un poi auant mis 
si uit une si grant clarte 
qu en tot le plus bel ior d este 
ne fait mie si cler as chans 
lors a oi uns si dols chans 
que ce li samble gloire fine 
molt li poise que si tost fine 
li chans qui tant fu presscieus 
et biaus et dols et glorieus 
de deu et de sa mere douce 
percheuaus ius son chief recolce 
si a entendue une uois 
qui li dist en haut par trois fois 
 percheuaus a toi sui tramis 
ua t ent demain biaus dols amis 
le manoir querre ou tu fus nez 
et uostre seror assenez 
qui est en main d estrange gent 
a dieu te comant ie m en uais  
a tant se departi la uois 
et percheuaus pensieus remaint 
qui encore aura trauail maint 
ainz que le graal mais reuoie 
tart li est que soit mis a uoie 
car il n a cure de lui faindre 
tant que du graal puist ataindre 
l auenture de chief en chief 
a tant recolche ius le chief 
endormis est al chief de pose 
desi al ior dort et repose 
quant il fu iors si s esueilla 
mais durement se merueilla 
qu il ne uoit sale ne maison 
mais desoz un flori buisson 
se troue en un des plus biaus pres 
n est nus hom tant de sens temprés 
qui le biaute uous deuisast 
del pre ia tant ne l auisast 
une riuiere cort parmi 
mais onques par l ame de mi 
n oimes parler d ausi bele 
percheuaus son frain et sa sele 
uoit mise forment s en merueille 
il meismes tant se traueille 
qu il est armez et puis monta 
a soi meismes raconta 
 coment  fait il  ce que puet estre 
ains mais a nul home terrestre 
n auint ce croi ce qu il m auint 
ie fui ersoir bien m en souint 
hebergiez par le salueor 
chies le riche roi pescheor 
et ui le graal et la lance 
qui onques de sainier n estanche 
et si n i a uainne ne iointe 
et l espee que i ai aiointe 
fors l osque qui est a sauder 
de tant i a a amender 
or me sui trouez toz seus chi 
biaus sire dieus par uo merchi 
car m asenez a droite uoie 
ou le manoir ma mere uoie  
percheuaus faisant sa proiere 
uait cheualchant par le riuiere 
parmi le pre qui tant ert biaus 
un clos de mur fait a crestiaus 
uit deuant lui molt se merueille 
la color del mur fu uermeille 
l une moitiez et l autre blanche 
quant percheuaus uit la samblanche 
del mur qui estoit mi partis 
bien dist ains qu il s en soit partis 
sara s il puet quels gens il a 
laiens et tant entour ala 
que il a troué une porte 
et che percheual reconforte 
qu il cuide bien entrer laiens 
mais de l entrer est il noiens 
car la porte a trouee ferme 
lors hurte et dist c on li desferme 
la porte mais nus ne dist mot 
et neporquant la dedens ot 
une molt grande ioie mener 
mainte estiue i oi soner 
orguenes et harpes et uieles 
tant sont les melodies beles 
et tant dolces que percheuaus 
a oublié trestoz les maus 
qu il ot eus puis que fu nés 
atant rehuce  cha uenez 
ourez la porte laissiez moi 
laiens ueoir uostre esbanoi  
mais nus ne li respont de rien 
 par foi  fait il  or uoi ie bien 
que mon huchier ont en depit  
maintenant sans point de respit 
trait le brant d acier que il porte 
del pomel feri a la porte 
mais al tierc cop que il i done 
si durement esclistre et tone 
qu il samble que li siecles fine 
l espee qui fu d acier fine 
li brise en deus pieces parmi 
percheuaus forment se grami 
quant uoit s espee en deus brisiee 
qui molt estoit bone et prisiee 
a terre en gisoit une piece 
a tant es uous al chief de piece 
a la porte un home uenu 
blanc come noif et tot quenu 
le guichet a un poi ouert 
percheual uit de fer couert 
si li dist  uassal que uolés 
qui si huchiez et apelez 
et a no porte auez hurté 
grans pechiez uous a enorté 
qui a no porte auez huchié 
maint anui uous a porchachié 
anemis qui ce uous fist faire 
uos brans a mestier de refaire 
car ie le uoi brisié parmi 
set ans entirs et un demi 
en auez alongié uo paine 
de ueoir la lance qui saine 
ne del graal sachiez de uoir 
ne porrez les secrez sauoir 
deuant que tant auerez fait 
que tout pechie et tot mesfait 
uous esteront tout pardoné 
et par confession laué 
auec la bone repentanche 
et auec faire penitanche 
dont serez quites de toz maus 
 ha biaus sire  fait percheuaus 
 ourez uostre guichet arriere 
ie uoi une si grant lumiere 
laiens luire dedens cel estre 
que molt i fait glorieus estre 
car chascun uoi de ioie rire  
li preudom li respont sanz ire 
 uassal  fait il  plus n en uerrez 
deuant che que cha reuenrez 
mais tres bien porroit auenir 
se uous cha poez reuenir 
que nostre ioie uerrez tote 
et du graal sanz nule doute 
sarez la uerite certaine 
et de la lance por coi saine 
dont tant auez eu trauaus 
ha dols sire  fait percheuaus 
 or me dites se ia m espee 
sera refaite ne soldee  
li preudom li respont  oil 
cil qui le fist set le peril 
par coi ele est brisie et fraite 
portez li si sera refaite 
nus autres n en uenroit a chief  
li preudom li dist de rechief 
 atent un poi iluec estoi 
et ie reuenrai tost a toi 
tel chose te donrai par tans 
dont mieus t ert n en soies doutans 
car i ai de toi molt grant pite  
dont s en ua n a pas aresté 
mais molt tost reuint a le porte 
et auec lui un brief aporte 
petit roont tot a compas 
il samble bien qu eneslepas 
en eust liute esté la letre 
mais qui s en uolsist entremetre 
del lire et en sosfrist ahan 
que d ui en cest ior en un an 
n aroit il pas contruit le brief 
et si en sont li mot molt brief 
li preudom uint que plus n atent 
et a percheual le brief tent 
 uassal  dist il  soiez toz fis 
que ia ne serez desconfis 
par anemi ne decheus 
ne nus hom tant soit desceus 
ne fors du sens s il a le brief 
estendu par desor son chief 
que tantost ne soit en son sens 
mais gardez que par nul assens 
ne soit portez en liu maluais 
uassal tu ne sez ou tu uais 
tu uas querant chose tant sainte 
que ia par home n iert atainte 
s il n est iustes de toz pechiez 
et tu en es molt entechiez 
si te dirai en bone foi 
que s en toi auoit tant de foi 
come est uns petis grains de sel 
que tu porroies un et el 
sauoir et faire tot sans force 
mais li maluais de nient s esforce 
qu il cuide a le ioie celestre 
uenir par la ioie terrestre 
ne por grant pris ne por proece 
por hardement ne por richece 
nenil ce ne puet auenir 
qu il puist a la gloire uenir 
que nous arons al iugement 
percheuaus tout apertement 
a ueu paradis terrestre 
de cestui arons le celestre 
la ou la gloire est si tres grans 
bien doit estre chascuns engrans 
de conquerre la ioie fine 
qui tos tans dure et nient ne fine 
ua t ent tu n en saras plus ore 
mais aies le brief en memore 
que i ai doné a toi amis  
a tant est el repairier mis 
quant percheuaus escouté ot 
ce que li preudom dit li ot 
en sa main tint le brief roont 
une pieche deschire et ront 
de sa cote a armer de soie 
dist percheuaus  ou que ie soie 
de chi partis le penderai 
a mon col plus n atenderai  
si come il dist fist erranment 
puis a repris isnelement 
les pieces de sa bone espee 
chascune a el fuerre boutee 
le chief de son cheual retorne 
a tant s en part d errer s atorne 
parmi le pre grant aleure 
tant qu il garde par auenture 
arriere lui mais pas n i uoit 
le clos qu orains ueu auoit 
et si n auoit pas une archie 
encore sa uoie esploitie 
si n i uoit rien fors terre plaine 
d esrer molt durement se paine 
grant aleure par le pree 
tant que par deuant la uespree 
issi fors de la praerie 
terre plaine et gaaignerie 
uit trop bele et bel gaaignage 
d une part sont li laborage 
et li uignoble et les riuieres 
et uiles de pluisors manieres 
qui de gent estoient pueplees 
et de grans richeces mueblees 
percheuaus molt s en esmerueille 
 par foi  fait il  ie uoi merueille 
dont ie doi bien estre esbahis 
hersoir quant uing en cest pais 
ui cest pais gaste et desert 
or le uoi de tout bien couert  
tout ensi percheuaus deuise 
deuant lui esgarde si uise 
le chief d une tor quernelee 
deus cenz piez haute et cent fu lee 
dalez un uiuier est assise 
el chief d une haute falise 
un baile de mur ot entour 
ou il ot mainte bele tour 
dedens ot mainte bele sale 
ie quit que dusques en tesale 
n auoit chastel mius compassé 
soz le chastel al mien pense 
auoit uile que si tres noble 
n auoit dusqu en constantinoble 
mieus aesie ne plus bele 
une riuiere molt isnele 
coroit desoz une nauie 
portant que onques en ma uie 
n oi parler d ausi gaillarde 
percheuaus d autre part regarde 
uit un manoir dedens le lai 
onques en romans ne en lai 
n oi parler de si plaissant 
percheuaus uoit un paisant 
qui ble senme en une couture 
enuers lui en uient a droiture 
si li demande molt isnel 
qui sires est de cel chastel 
li paisans li respont  sire 
alez i chascuns uous desire 
molt feront tout de uous grant feste  
atant s en ua plus ne s areste 
percheuaus le preudome laisse 
et chascuns del chastel s eslaisse 
a faire ioie quant le uirent 
et tout a l encontre li uinrent 
a crois et a porcessions 
et disoient en lor raisons 
 sire qui nous auez rendus 
les biens que auiens perdus 
mais tant auez fait et ouré 
que par uous auons recouré 
les oeures et les praeries 
les biens et les gaaigneries 
et trestoz les biens temporaus  
a grant ioie fu percheuaus 
menez el chastel hebergier 
ne sambloient mie bregier 
cil qui por lui desarmer uinrent 
molt sont lie cil qui i auinrent 
quant desarmé l ont bien et bel 
roube uaire cote et mantel 
li aporta une pucele 
a uestir qui molt estoit bele 
cainture et almosniere riche 
et fremail d or dont il s afiche 
a riches pierres de uertu 
el roialme le roi artu 
n auoit plus bel home remez 
de lui quant il fu atornez 
ne qui tant fust hardis ne fors 
a tant ist d une cambre fors 
une dame mais ainc nature 
ne fist plus bele creature 
ne plus sage ne mius aprise 
si con li contes le deuise 
gente ert de cors simple de uis 
se le biaute uous en deuis 
ne uous anuit a escouter 
car a droit le uous wel conter 
grans est et cointe et iouenete 
droite et bien faite un poi crassete 
espaulles bras costez a drois 
les flans a le raison estrois 
les rains largetes par delit 
por mius sosfrir le iu del lit 
les bras lons et roons et plains 
les dois lons et petites mains 
mais de la biaute de son chief 
ne porroie uenir a chief 
a raconter si con ie quit 
plus estoient luisant d or quit 
li caueil tant estoient sor 
ce sambloient estre fil d or 
le front ot plus blanc d une nois 
or ne uous samble mie anois 
se ie uous en di uerite 
que toute le propriete 
uous dirai si con ie sai mieus 
brunes sorcis ot et uairs oeus 
gros furent et simple et riant 
et bouche uermeille friant 
nez ot bien fait a sozhaidier 
ie ne puis sauoir ne quidier 
c on peust plus bele trouer 
car nature por esprouer 
son sens i mist son pooir tot 
la colour le uis sanz redout 
fu mil tans mius enluminee 
que rose en mai la matinee 
li blans est mellés el uermeil 
si bien que toz m en esmerueil 
nature s en esmerueilla 
qui a li former traueilla 
uoirs est mie ne uous menton 
mais dire puis de son menton 
que ce estoit toz li mieus fais 
qui ainc fust par dis ne par fais 
la gorge auoit bele et polie 
molt me mellai de grant folie 
quant a li deuiser empris 
se i auoie cent tans apris 
n en diroie pas la moitie 
se i auoie tant esploitié 
dire uous puis a bone estrine 
que la blanchor de sa poitrine 
puet bien totes autres outrer 
bien fu faite por encontrer 
car ele auoit les mameletes 
dures et un petit grossetes 
et que uaut che hom terriens 
ne uit onques plus bele riens 
uestue fu de deus samis 
l un uert et uermeil si ot mis 
desus son chief un chapelet 
qui n estoit mie de bonet 
il estoit molt et buens et biaus 
desus auoit deus lionciaus 
la pucele ot non escolasse 
or sachiez bien qu en uain se lasse 
qui tot uelt de li recorder 
nus ne s i saroit acorder 
a sa biaute toute retraire 
trop conuenroit de paine traire 
quant percheuaus l a conneue 
ausi tost come il l ot ueue 
si uint uers li por salu rendre 
mais ele ne ualt tant atendre 
que il le saluast ancois 
ainz le salue en bel francois 
car assez en auoit apris 
 sire  fait ele  qui em pris 
nous as remis et en richeche 
et iectez de si grant tristreche 
par ta ualor par ta bonte 
dont nus ne puet la dignite 
auoir fors uous ce est noiens 
bien soiez uous uenus caiens 
si serés uous se ie l puis faire  
percheuaus qui de grant asfaire 
estoit li rendi son salu 
 dame se ie uous ai ualu  
dist percheuaus  de nule rien 
si m ait dieus ce me plaist bien 
mais ie ne sai por coi ce soit 
et neporquant s il uous plaisoit 
uolentiers l orroie par m ame  
 par mon chief sire  fait la dame 
cui on fait bien ie m i acort 
il est bien drois qu il s en recort 
et ie le doi bien recorder 
de coi m auez fait amender 
sire par dieu le salueor 
bien sai chies le roi pescheor 
auez esté et demandé 
du graal par coi amendé 
somes en si faite maniere 
qu en cest regne n auoit riuiere 
qui ne fust gaste ne fontaine 
et la terre gaste et soutaine 
or ont lor cors chascune est saine 
et de la lance por coi saine 
biaus sire quant le demandastes 
tot cest pais en amendastes 
qui est riches et azazez 
et de toz biens i a assez 
dont deuant estiens soffraitoz 
or nous auez secorus toz 
et quant uous al premier i fustes 
et le graal ueu eustes 
et la lance qui si sainoit 
sire quanques senefioit 
la uerite tout seussiez 
s adont demandé l eussiez 
et li riches rois fust garis 
de sa plaie qui est maris 
souentes fois mais encor quide 
que uostre paine et uostre estuide 
metez sanz metre en non chaloir 
que uous tant peussiez ualoir 
que uous sachiez la uerte fine  
a tant lor parlemens define 
mais la ioie ne fine pas 
la damoisele eneslepas 
prent percheual par le main destre 
si le maine a une fenestre 
por che que il ne li anuit 
por deuiser iusque a la nuit 
que li sozpers soit aprestez 
et percheuaus est acoutez 
et uit le uiuier grant et bel 
qui estoit desoz le chastel 
et par dedens uit le manoir 
ou si deliteus fait manoir 
car molt fu li lius delitables 
ains que fuissent mises les tables 
uit percheuaus qui fu a aise 
la flambe d une grant fornaise 
bleue plus que ne soit azur 
qui naissoit tres parmi un mur 
par le treu d une cheminee 
a cele qui l ot la menee 
demande coment ce estoit 
que fus tele flambe ietoit 
cele respont  sans deceuoir 
uous en dirai sire le uoir 
lie et de bone uolente 
en orrez ia la uerite 
sanz atargier et sanz delai 
en cel manoir en cel lai 
maint uns feures de grant eage 
uns rois li dona cel manage 
por trois espees qu il forga 
en cel chastel une forge a 
la ou les forga totes trois 
de l une fu il si destrois 
c onques en un an ne fina 
de forgier tant qu il la fina 
trenchant et dure et molt bien faite 
et dist que ia ne seroit fraite 
fors par un peril qu il sauoit 
ke nus fors que il ne sauoit 
par cel peril seroit brisie 
l espee qui tant est prisie 
ne ia refaite ne seroit 
deuant que il le referoit 
et cele flambe qui est perse 
et uers les autres est diuerse 
onques puis estainte ne fu 
et si n i fait on point de fu 
ne cil ainc puis ne uolt forgier 
qui li donast plain un forgier 
d or fin ne foriast il noient 
que il set bien a escient 
quant il celi faite raura 
que molt petit apres uiura 
la uerite en uous despont 
et sachiez qu au pie de son pont 
a deus serpenz enchaanez 
il n est nus hom de mere nez 
s il uelt entrer dedens sa porte 
qui uie ne membre en raporte 
fors sa maisnie qui le sert 
et toz dis sont li huis ouert 
or escoutez biaus dols amis 
por coi li serpent i sont mis 
por che que se ia auenoit 
qu en ceste contree uenoit 
alcuns por l espee refaire 
que li serpent de put afaire 
l ocirroient se il uoloit 
laiens entrer s il ne uoloit 
come uns oisiaus de uoir sachiés 
ou toz esteroit depechiez  
quant percheuaus ces mos oi 
molt durement s en esioi 
le liu a troué ce li samble 
ou les pieces erent ensamble 
remises de sa bone espee 
si qu ele ert fors dure et tempree 
lors redemande a la pucele 
 dame  fait il  une nouele 
uous demant coment cist chastiaus 
est apelez qui tant est biaus 
molt i fait deliteus esbatre 
sire on l apele cothoatre 
cil mez laiens a non le lac 
qui manoirs fu au roi frolac 
alons sozper car tans en est  
lors uont lauer que tot fu prest 
puis uont sozper al dois plus haut 
cele nuit fu se dieus me salt 
percheuaus seruis a plaisir 
apres mengier se uont iesir 
percheuaus ot lit cointe et riche 
onques a conte ne a prinche 
ne ui plus plaisant ne plus noble 
de deus dras de costantinoble 
estoit la colche a chascun cor 
pendoit une eschalete d or 
qui sonoit si tres dolcement 
et s acordoit si simplement 
que ce samble une melodie 
il n est hom tant ait maladie 
s il est sor le colche colchiez 
que ia puis li doeille li chies 
percheuaus ens el lit se coulche 
molt fu bele et riche la colche 
et la pucele li conseille 
molt belement ens en l oreille 
que se il aime son delit 
od lui se couchera el lit 
car molt bien deserui l auoit 
percheuaus si gente le uoit 
que il ne se set conseillier 
ou d escondire ou otroier 
li cors li fremist et li membre 
et de la queste li ramembre 
del graal que il a enquis 
 par foi  fait il  or sui ie pris 
quant ie uoi pucele si iente 
qui son deduit m offre et presente 
et ie ne l os mie rechoiure 
ie quit qu ele me uelt dechoiure 
ou ie quit qu ele est costumiere 
de proier cheualiers premiere 
a moi ne l a pas comenchié 
mais bien doit redouter pechie 
li hom et en fais et en dis 
qui conquerre uelt paradis  
a cest mot percheuaus fremist 
la demoisele a raison mist 
 bele  dist il  de tel mestier 
n ai iou ore mie mestier 
ne ie uoir ne uous refus mie 
se por che non ma dolce amie 
que trop feroie grant pechie 
se ie auoie despechié 
uo pucelage ne le mien 
ma dolce amie or sachiez bien 
que onques n oi ior de ma uie 
de nul si fait deduit enuie 
ne ie ne sai a coi ce monte  
la pucele ot uergoigne et honte 
puis dist  sire se dieus me uoie 
sachiez que dit le uous auoie 
por acomplir uo uolente 
quant ie uous uoi entalenté 
del iu lessier c ai dit a uous 
ausi bel m en est come uous  
a tant s en part plus n en parla 
en sa chambre couchier ala 
et percheuaus torne et retorne 
au graal son pense atorne 
a che a tout son pense mis 
en cel pense s est endormis 
desci al ior qu il aiorna 
que la gaite le ior corna 
percheuaus maintenant se lieue 
car li demorers molt li grieue 
la pucele a son leuer fu 
uestue d un riche bosfu 
molt li prie de demorer 
car molt le uolroit honorer 
se son seruiche uoloit prendre 
percheuaus ne ualt plus atendre 
por proiere ne por pramesse 
la pucele por oir messe 
l a mené a une chapele 
qui molt estoit et riche et bele 
on leur a dit de nostre dame 
qui sor toutes autres est iame 
apres la messe sanz targier 
li fait aporter a mengier 
un chapon a le salse en rost 
apres mengier s arma molt tost 
percheuaus puis a trait l espee 
qui fu brisiee et tronchonnee 
puis est montez sanz demorance 
son escu a pris et sa lance 
la pucele por conuoier 
et por al chemin rauoier 
rest montee et sa gent od li 
a percheual molt abeli 
ce qu il uit une hache pendre 
a un croc s est alez le prendre 
puis est del chastel aualez 
la pucele li fu au lez 
qui auoit a non escolasse 
parmi les rues ou il passe 
uinrent acorant les gens toutes 
et par compaignes et par routes 
tot l enclinent parfondement 
et s escrient tout hautement 
 sire qui toz nous as refais 
et deschargiez de si grant fais 
et remis en si grant richece 
bien deueriens doel et tristrece 
demener quant si tost t en pars  
ensi huchent de toutes pars 
percheuaus qui le hache porte 
ua tant qu il uint deuant la porte 
del chastel ou li serpent sont 
enchaané desus le pont 
grant et fier et lait et hideus 
ie quit onques hom ne uit teus 
ne nul si perilleus trespas 
cele part uint isnellepas 
s est descendus de son cheual 
la demoisele dist  uassal 
c auez uous empensé a faire  
 ma damoisele por refaire 
m espee weil laiens entrer 
et ces deus grans serpens outrer 
que ie uoi enchaanez chi 
ha gentius cheualiers merchi 
morir uolés a escient  
et dist percheuaus  por noient 
me chastiez ie weil sauoir 
s il porroit laiens home auoir 
qui m espee me refesist 
car grant piech a que on me dist 
s il auenoit qu ele fust fraite 
qu ele seroit laiens refaite  
les gens qui la sont quant il l oent 
li crient merchi si li loent 
que il laist cele uoie ester 
percheuaus ne uolt arester 
por lor crier ne pas ne eure 
la pucele tenrement pleure 
por la pitie en lermes font 
et les gens auec li refont 
tel doel que iamais n ert retrait 
percheuaus les le pont se trait 
son escu mist deuant son uis 
une oroison ce m est auis 
a dit que il auoit aprise 
a deus mains a le hache prise 
sor le pont est maintenant mis 
encontre les deus anemis 
quant li serpent percheual uoient 
uenir bien samble qu il maruoient 
chascuns se hirice et se creste 
et de lui ocirre s apreste 
et si uous puis bien affichier 
qu il font les ongles enfichier 
es pierres qui furent de grez 
espris et ardant et engres 
uinrent corant sanz plus atendre 
quanqu il onques puent destendre 
et percheuaus tant les atent 
que chascuns sa chaine estent 
tant come ele auoit de longor 
et percheuaus par grant uigor 
lor uint le grant hace entesee 
l un fiert si c une grant tesee 
li a fait les deus piez uoler 
sor le pont l a fait reculer 
plus de lonc que n a une lance 
et li autres uers lui se lance 
si fiert en l escu les deus piez 
il n est nus si trenchans espiez 
qui fust si tost outre passez 
percheuaus qui fu apensez 
quant uoit que li doi pie sont oltre 
a l escu la empaint la oltre 
s osta la guige de son col 
de ce ne le tieng mie a fol 
que il l a si empeechié 
de l escu qu il auoit perchié 
qu il ne puet ses iambes rauoir 
de che fist percheuaus sauoir 
quant uit le serpent encombré 
que il a maintenant coubré 
sa hache et fiert le grant serpent 
entre le teste et le charpent 
le col li trencha plus n areste 
si qu en l iaue uole la teste 
qui molt estoit hideuse et noire 
et li autre serpens grant oirre 
fiert de sa queue percheual 
si qu il le rue contreual 
en sus de lui plus d une toise 
percheuaus saut sus si entoise 
sa hache qui fu bien ague 
et plus trenchans que besague 
et li serpens se ioint et clot 
et trestoz s est mis en un flot 
sor les deus piez derrier s afiche 
si fort qu en un marbre les fiche 
durement se lance et esqueut 
et percheuaus par ire esqueut 
la hache et par dedens la goule 
desi as entrailles li coule 
qu il entama la bouelee 
del cors li uole une fumee 
uermeille come fus espris 
percheuaus a son escu pris 
ou li serpens auoit boutez 
ses piez et il li a ostez 
par le guiche a son col le pent 
le cop esgarde du serpent 
quant la pucele et sa gens uoit 
que percheuaus ocis auoit 
les deus serpens grans et hideus 
en ioie est repairiez li doels 
qu il auoient si grant mené 
son cheual li ont amené 
puis est montez si s en torna 
en la porte entre si troua 
le seignor de cele maison 
bel le salue en sa raison 
percheuaus a loi d ome sage 
quar molt le uoit de grant eage 
 deus uos salt  fait percheuaus  sire  
quant cil l entent forment s aire 
qui de uielleche fu chenus 
si dist  mal soiez uous uenus 
ie sai molt bien que uous uolez 
estes uous caienz auolez 
qui cha dedens estes entrez  
dist percheuaus  ains ai outrez 
les deus serpens grans et crestus 
tant me sui a aus combatus 
que ie les ai ansdeus ocis 
deus en ait graces et merchis 
or m ensaigniez sanz atargier 
le feure qui soloit forgier  
dist cil  qu en auez uous a faire 
m espee li couient refaire  
dist percheuaus  se dieus me saut  
quant cil l oi en estant salt 
toz fremist et mue son sanc 
l espee choisist a son flanc 
que il meismes auoit faite 
si sot bien ou ele estoit fraite 
 uassal  fait il  par grant pechie 
auez uostre brant pechoié 
que ie fis passé a mains dis 
a le porte de paradis 
le brisastes tres bien le uoi 
mais sachiés refaire le doi 
ou ia refaite ne sera  
a tant un guichet desferma 
puis a dit  uassal descendez 
et uostre espee me rendez 
si raioindrai chascune piece 
n aura mais garde que depieche 
por cop c on en doie ferir 
a preudome doit asferir 
l espee ce sachés de uoir 
ne nus coars ne l doit auoir  
percheuaus l ot plus n i atent 
s espee descaint si li tent 
et cil qui n estoit mie fols 
sosfle le fu a deus grans fals 
qui onques nul ior ne fina 
les pieces prist et affina 
si l a reforgie si bien 
que onques n i parut de rien 
que ele eust esté brisiee 
l espee qui tant fu prisiee 
bien brunist et refait la letre 
puis li fait el fuerre remetre 
si dist  uassal or uous weil dire 
c on uous doit al meillor eslire 
qui soit el monde bien le sai 
en maint grant perilleus assai 
auez por le graal esté 
et maint yuer et maint este 
et esterez ie quit encore 
mais tant uous puis ie bien dire ore 
que ie ne porrai gaires uiure  
a cest mot l espee li liure 
percheuaus le caint congie prent 
puis est montez sa uoie emprent 
le pont et le porte repasse 
et me damoisele escolasse 
et sa gent encontre lui uienent 
et quanqu il puent le detienent 
mais n en puent a chief uenir 
que il le puissent detenir 
ainz s en part et il le conuoient 
et a un grant chemin l auoient 
percheuaus a itant s em part 
et la pucele s en depart 
et repaire uers son chastel 
percheuaus l escu en chantel 
cheualche qu il n a plus targié 
mais n ot mie molt eslongié 
le chastel quant il ot les cloches 
soner par totes les parroches 
car trebuches fenis estoit 
qui s espee refaite auoit 
qui bone ert et tranchans et dure 
toute ior tant con li iors dure 
oirre me sire percheuaus 
par plains et par mons et par uaus 
tant que ce uint une uespree 
qu il choisist enmi une pree 
un arbre ou auoit deus puceles 
qui molt erent plaisans et beles 
mais molt furent en grans destreces 
que chascune fu par les treches 
pendues a l arbre ramé 
deus cheualiers qui sont armé 
uit percheuaus qui se combatent 
si durement qu il s entrabatent 
a terre menu et souent 
et se fierent plus tost que uent 
des brans molus parmi le chief 
molt soffrent andoi grant meschief 
car ne reposent pas ne eure 
ains cort li uns a l autre seure 
si fort et de si grant air 
que il font par pieches chair 
et les elmes et les escus 
mais nus n en puet estre uencus 
ains se combatent en tel point 
li uns a l autre que de point 
ne mort ne paine ne mehaing 
et s a esté loiaus compaing 
li uns a l autre molt amé 
et or se sont si entamé 
que en mains lius li sanz lor salt 
quant percheuaus uoit lor assaut 
erranment broche cele part 
en talent a que les depart 
mais tant sont cil las et ataint 
que por poi que ne sont estaint 
a terre sont andoi uersé 
tout souin et tout enuersé 
n i a celui pasmez ne fust 
ausi choi gisent con doi fust 
chascuns samble estre issus de uie 
percheuaus qui auoit enuie 
et de l oir et de sauoir 
de lor auenture le uoir 
a l arbre uint plus n atendi 
les deus puceles despendi 
celes pleurent et font grant doel 
qui uolsissent morir lor wel 
et percheuaus les esgarda 
molt belement lor demanda 
lor auenture et lor meschief 
l une respont  de chief en chief 
uous en dirai sire le uoir 
puisque uous le uolez sauoir 
sire sor le mont dolerous 
a un piler maleurous 
que merlins par enchantement 
fist iadis ancienement 
et si l asist desor cel mont 
cil dieus qui estora le mont 
confonde celui qui l i mist 
de grant malisse s entremist 
quinze crois trestout entor a 
un anemi i estora 
qu il a enmuré la dedens 
quant nus demande  qui st laiens  
ia tant n ert sages ne senez 
que tantost ne soit forsenez 
s il n est del mont li plus hardis 
et par drois fais et par drois dis 
cil doi cheualier i alerent 
et a cel piler apelerent 
et demanderent qui st laiens 
maintenant issirent del sens 
et tot lor memoire perdirent 
et a cest arbre nous pendirent 
par les treches si con ueistes 
quant uous orains nous despendistes 
s es amiemes par druerie 
et se sont mort par deruerie 
et si estoient bon ami 
n a pas encor mois et demi 
ochis se sont et depechié 
par anemi et par pechie  
dist percheuaus  ma dolce amie 
or me dites ne uous poist mie 
lor nons et si ne uous anuit 
car ancois que uoiez la nuit 
sera chascuns bien en son sens 
se i onques puis par nul assens 
par si que chascuns ne soit mors 
c est sire li preus saigremors 
et li autres est agreuains 
qui n est d armes faintis ne uains 
molt se soloient entramer  
quant percheuaus les ot nomer 
erranment met pie fors d estrier 
descendus est sanz destriier 
son brief prent que plus n i atent 
sor le chief agreuain l estent 
et il lors en son sens reuint 
a saigremor maintenant uint 
puis li a estendu le brief 
tot erranment desor son chief 
de sa deruerie est garis 
molt durement fu esmaris 
quant se sent nauré et blechié 
lors a amont le chief drechié 
de l autre part uit agreuain 
qui des plaies ot le cuer uain 
por le sanc qu il auoit perdu 
andui furent tot esperdu 
ne seuent por coi ne coment 
furent nauré si durement 
de rien ne lor est souenu 
qui onques lor fust auenu 
puisque du piler departirent 
la ou lor sens andoi perdirent 
et deuindrent fol et derué 
ambedoi sont en piez leué 
quant leué sont en lor estant 
ainc ne se merueillerent tant 
que il firent de percheual 
qui descendus fu del cheual 
si quidoient qu il eust fait 
uers als l outrage et le mesfait 
dont il estoient si nauré 
chascuns tint le brant enbeuré 
de sanc et desoz et deseure 
percheual fuissent coru seure 
maintenant as espees nues 
quant les puceles sont uenues 
criant a iointes mains  merchi 
par cest uassal que ueez chi 
estes uous gari de le rage 
trop ariez maluais corage 
se mal li faisiez ne contraire  
dist percheuaus  or puis retraire 
que il resamblent le gaignon 
qui cort sus a son copaignon 
quant il l a rescous du ferain 
tout ausi paie au daerrien 
li maluais hom al crestien 
qui li a fait honor et bien  
quant saigremors uit les puceles 
crier merchi qui tant sont beles 
et percheual qui lor recorde 
le prouerbe tres bien s acorde 
qu aucune bonte lor a fait 
les puceles lor ont retrait 
la uerite de chief en chief 
et lor anui et lor meschief 
si con deuant uous ai conté 
quant li baron l ont escouté 
chascuns a iecté sus s espee 
a ienoillons enmi la pree 
se sont deuant percheual mis 
merchi crient con bons amis 
et percheuaus amont les dreche 
qui dolans est de lor tristreche 
pitie en a ansdeus les baise 
les puceles sont molt a aise 
quant uoient garis lor amis 
de la dolor ou anemis 
les auoit mis et enbatu 
par coi s estoient combatu 
et saigremors et agreuains 
demandent qu il ne porent ains 
 sire por dieu qui estes uous 
come auez non dites le nous  
dist percheuaus  ne l quier celer 
uers uous on me suelt apeler 
percheual le galois por uoir 
or uous en ai conté le uoir 
et les puceles m ont conté 
de uostre non la uerite 
bien me cognoissiez et ie uous 
mais il nous couient entre nous 
querre huimais hostel tans en est 
appareillié somes et prest 
de faire uostre uolente  
lors sont tot ensamble monté 
et les puceles ensement 
si ont erré tant longuement 
ensamble c un manoir trouerent 
d un uauasor l ostel rouerent 
par charite et li preudom 
lor otroia et lor fist don 
de tout ce qui estoit laiens 
il sont tot troi entré dedens 
puis sont a terre descendu 
et li preudom a entendu 
ou il n auoit que ensaignier 
et qui molt faisoit a prisier 
as deus damoiseles descendre 
li preudom fist lor cheuaus prendre 
as serians qui sont en la cort 
la feme au uauasor acort 
as puceles si les acole 
dolcement a eles parole 
si les prent ansdeus par les mains 
et saigremors et agrauains 
por che qu il estoient blechié 
sont lors desarmé et couchié 
et les puceles desarmerent 
percheual et puis l acesmerent 
d une reube dont li preudom 
li presenta et li fist don 
quant acesmez fu percheuaus 
de la mer dusqu en raisceuaus 
ne trouast on plus bel de lui 
mais molt li torne a grant anui 
des deus barons qui nauré furent 
et li seriant qui seruir durent 
metent les tables les le fu 
et li soupers aprestez fu 
si lauerent puis sont assis 
ne sai de cinc mes ou de sis 
furent serui et bel et gent 
en grans escueles d argent 
de uiandes sont bien peu 
et s ont de maint bon uin beu 
clare et syrop et pieument 
apres souper molt belement 
li sires de cele maison 
a mis percheual a raison 
son non li demande et enquist 
et percheuaus son non li dist 
et puis li demande le sien 
 sire  fait il  or sachiez bien 
i ai non gaudins au blanc escu 
maint ior a que ie ai uescu 
mais sachiez qu en toute ma uie 
se dieus me doinst sancte et uie 
n oi mais hoste ce puis iurer 
que ie tant uolsisse honorer 
uostre merchi  dist percheuaus 
a tant define lor consaus 
si ont fait les tables oster 
et apres lor lis aprester 
et si firent as deus naurez 
un poi mengier puis abreuez 
les ont un poi de boiure chier 
percheuaus est alez couchier 
qui maintenant est endormis 
et celes deuant lor amis 
se couchent car garder les uelent 
quar de lor plaies molt se doelent 
si dormirent et reposerent 
en dormant cele nuit passerent 
quant percheuaus choisi le ior 
n ot cure de faire seior 
ses armes errant demanda 
celui qui il les comanda 
on li aporte il est armez 
molt fu as armes acesmez 
appareilliez fu ses cheuaus 
tantost me sire percheuaus 
s en est uenus a agrauain 
qui frere ert mon seignor gauain 
et a saigremor ensement 
congie a pris molt dolcement 
as deus barons et as puceles 
qui molt erent gentes et beles 
et a l oste qui fu preudom 
a il proié en gueredon 
que des deus cheualiers pensast 
qu a son pooir les respassast 
et il respont qu il lor feroit 
tout quanques faire lor porroit 
d onor de bien et de respas 
et percheuaus eneslepas 
est montez a dieu les comande 
et li hostes li redemande 
se il uelt que il le conuoit 
percheuaus dist que il n auoit 
a cele fois de conuoi cure 
a tant en ua grant aleure 
cheualchant un gaste sentier 
erré a tot le ior entier 
et tote la semaine entiere 
mainte auenture estolte et fiere 
a cele semaine encontree 
et trespassé mainte contree 
et maint trespas lait et felon 
en la forest de carlion 
en est entrez tant cheualcha 
et de l esrer tant s auancha 
que il fu pres d eure de none 
la uois oi d un cor qui sone 
et chiens qui font molt grant abai 
percheuaus point le cheual bai 
cele par ou le cor oi 
molt durement s en esioi 
del cor que il oi auoit 
tant a erré que celui uoit 
qui le cor par trois fois sona 
uers lui uint si l araisona 
 amis  fait il  a cui es tu 
sire  fait cil  al roi artu 
qui chi uient apres cheualchant 
et si baron il uont cerchant 
le blanc cherf au noir cheualier 
et si i a mainte moillier 
auec la roine ma dame 
mais ie uous di sor la moie ame 
qu il ne puet estre par atains 
dont li rois est mornes et tains 
car la roine l ot pramis 
si s est de chachier entremis  
coi qu il parloit i uint li rois 
od lui fu li rois des yrois 
et si fu li rois de rodas 
et cil de dinas clamadas 
si fu li rois de duueline 
auec ma dame la roine 
uit uenir mainte damoisele 
percheuaus et mainte pucele 
molt li plot bien et abelist 
et le compaignie qu il uit 
et quant li rois uit percheual 
qui sist armez sor le cheual 
ne l conoist pas car les adols 
auoit et despechiez et rous 
si qu il ne le pot enterchier 
ce ne fait pas a merueillier 
quant percheuaus uit la roine 
uers lui de cheualchier ne fine 
puis a dit come bien apris 
et con cheualiers de grant pris 
 a foi bien puist uenir ma dame 
de toutes autres est la iame 
d onour de sens et de biaute 
de cortoisie et de bonte  
la roine li dist  biaus sire 
quanques uos cuers aime et desirre 
uous enuoit dieus par son plaisir 
mais ie couoit molt et desir 
que ie sache le uostre non 
ne qui uous estes ne qui non 
mais as armes ne uous connois 
dame percheuaus li galois 
sui par mon droit non apelez 
ia mes nons ne uous ert celez  
et quant la roine l entent 
anzdeus ses bras uers lui estent 
si li a molt tost al col mis 
puis li a dit  biaus dols amis 
uous soiez li tres bien trouez 
come uassaus bien eprouez 
de haute proece et de bele  
il n i ot dame ne pucele 
qui ne le salut hautement 
et li rois artus erranment 
s en est uenus a percheual 
et trestout li autre a cheual 
et quant li rois reconut l a 
molt fu liez souent l acola 
li baron en font ioie grant 
qui de lui ueoir sont engrant 
car li rois li faisoit retraire 
l anui le mal et le contraire 
qu il auoit en la queste eu 
del graal qu il auoit ueu 
chies le roi pescheor deus fois 
mais bien li fu mis en defois 
li raconters cui on en sert 
et bien li fu dit en apert 
qu il n ert pas dignes del sauoir 
des secrez du graal le uoir 
ne de la lance por coi saine 
ne puet sauoir por nule paine 
neporquant molt en demanda 
mais une espee rasauda 
qui brisiee est en deus moitiez 
mais ne fu pas si rafaitiez 
c une osque n eust en l espee 
deuant ce qu ele ert rasaldee 
ne saura nus rien du graal 
kieus qui l ot dit a percheual 
 maluaisement forgier sauez 
sire tel queste empris auez 
ou uous ie quit lairez le pel 
uous en auez rouge chapel 
eu souent en cest este 
et si auez peu conquesté 
uous querez la bee et le muse 
uous resamblez celui qui muse 
trestot le ior a la carole 
por che que la gens en parole 
tout ausi auez uous alé 
por che que on en a parlé 
querez che qu en ne puet sauoir 
uous ne faites mie sauoir 
cuidiez uous mius ualoir que nus 
anchois serez uiez et chenus 
que uous en sachiez ce ne coi 
se moi creez uous serez coi 
auec ma dame cest yuer 
li cent uif deable d enfer 
uous ont fait uoer ne emprendre 
c on ne puet ueoir ne aprendre  
quant li rois ot keu ensi dire 
en son cuer en ot doel et ire 
por che qu il ot si ramprosné 
le cheualier qu a plus amé 
de toz chiaus qui erent el mont 
tout maintenant a ke respont 
 me sire ke  ce dist li rois 
 uo fole langue et uos desrois 
uous a par maintes fois greué 
uous eussiez le cuer creué 
se uous ne fuissiez desfarsis 
sire  dist percheuaus  rassis 
li est ses bras qui fu brisiez 
se par mesdire est mesprisiez 
il doit estre forment loés 
mais maluaisement fu louez 
quant il ot la canole fraite  
quant keus oi cele retraite 
molt fu honteus si s embroncha 
li rois percheual enbracha 
come celui qu il ot molt chier 
et si laisse ester le chachier 
a carlion sont retorné 
li keu auoient atorné 
le mengier qui toz estoit pres 
chars et oisiaus et poissons fres 
i ot tant que n en sai le conte 
maint roi et maint duc et maint conte 
i ot et maint riche baron 
et mainte dame de renon 
qui auec la roine fu 
une roube du chier boffu 
qui estoit forree d ermine 
tramet ma dame la roine 
a percheual que il le ueste 
et il si fist par molt grant feste 
car il estoit ia desarmez 
et tantost qu il fu acesmez 
li rois le saisi par les dois 
laué ont s asieent au dois 
et la roine et ses puceles 
les dames et les damoiseles 
et li cheualier ensement 
s asistrent tout melleement 
chascuns afuble un mantel cort 
ensi come on sot faire a cort 
mais me sire gauains s estut 
deuant le dois si ni se mut 
auec fu lancelos du lac 
yuains et erec li fius lac 
et bien dusque a uint des meillors 
c on seust iluec ne aillors 
et si ne s aseoient point 
percheuaus esgarde en cel point 
et uoit une chaiere assise 
au chief d un dois d estrange guise 
qui molt li sambloit estre chiere 
d or fu si auoit mainte pierre 
en l or assise et seelee 
richement estoit neelee 
la chaiere qui estoit wide 
percheuaus esgarde si quide 
que por le roi assise i fust 
et que seoir iluec deust 
mais por che que assis le uoit 
se merueille que ce deuoit 
que nus asseoir ne s i ua 
le roi apele si roua 
qu il li die se il li siet 
coment ce ua que nus n i siet 
en cele chaiere tant riche 
 atendez uous ne roi ne prinche 
qui i doie uenir seoir 
uolentiers saroie le uoir 
coment ua qu ele est wide tant 
tant cheualier uoi en estant 
chascuns n a liu ou il s asiece 
si les ai esgardé grant piece 
coment puet estre por quel chose 
en la chaiere seoir n ose  
dist li rois  percheuaus biaus sire 
ne uous caille de l oir dire 
que ce ne seroit nus porfis  
dist percheuaus  or sui toz fis 
que uous ne m auez gaires chier 
mais que dieus uous gart d encombrier 
en cest mont par fais et par dis 
que la uostre ame ait paradis 
sanz nule rien de deceuoir 
de cele chaiere le uoir 
me dites sans delaiement 
car sachiés bien certainement 
ia mais caiens ne mengerai 
dusques atant que ie saurai 
l achoison coment ce auient 
que nus asseoir n i uient  
quant li rois l ot si sozpira 
parfondement puis si plora 
et trestot li baron ensamble 
et la roine ce me samble 
et les puceles pleurent totes 
de doel ont lor roubes desroutes 
nis keus qui ramprosné l auoit 
mainne tel doel quant il le uoit 
qu il samble qu il doie morir 
maint home en a fait esmarir 
de la dolor que il demaine 
 he  fait il  en male semaine 
soit entree qui l presenta 
et qui le chaiere aporta 
par coi mains preudom est perdus  
percheuaus fu toz esperdus 
et del doel qu il uoit que on fait 
et dist al roi  se i ai mesfait 
ie sui toz pres de l amender 
mais encor uous weil demander 
de la chaiere l achoison 
c on n i siet et par quel raison  
li rois li dist piteusement 
qui ades pleure tenrement 
 ha percheuaus des or quidoie 
de uous auoir solas et ioie 
ore en aurai pesance et ire  
percheuaus le haste del dire 
dist li rois  percheuaus amis 
qui le chaiere m a tramis 
n ama gaires moi ne m onour 
la fee de roche menor 
le m enuoia par un message 
cui dieus enuoit honte et damage 
ainz que rien m en uolsist conter 
me fist li mes acreanter 
sor ma corone et sor ma teste 
que a chascune haute feste 
ert la chaiere en tel point mise 
come ele est orendroit assise 
et dist que dignes esteroit 
de seoir cil qui conquerroit 
del monde le los et le pris 
et ce que ne puet estre apris 
par home ne ia ne sera 
fors par celui qui i serra 
c est del graal et de la lance 
mais chil i serra sanz doutance 
or uous en ai le uoir conté  
quant percheuaus l a escouté 
si dist  sire par saint ligier 
ce puet on sauoir de ligier 
s i est encore nus assis 
oil  fait li rois  dusque a sis 
des bons cheualiers de ma cort 
mais s il i sissent ce fu cort 
que la terre les englouti 
et dieus qui onques ne menti 
uous destort que uous n i sechiez  
et dist percheuaus  ce sachiez 
que g irai seoir orendroit 
que uaut quanqu en me desfendroit 
que por nului ne le lairoie 
se dieus me doinst honor et ioie  
la roine l ot si se pasme 
et me sire gauains reblasme 
la mort qui tost ne le deueure 
percheuaus en meisme l eure 
sor le chaiere seoir ua 
li rois tot plorant se leua 
et chascuns qui en sus se trait 
la chaiere iecta un brait 
si haut c on l oi par la sale 
n en i a nul qui ne tressale 
et la terre soz la chaiere 
fendi et se trait si arriere 
que a la chaiere n adoise 
que tout entor plus d une toise 
estoit bien la terre fendue 
ausi con s en l air fust pendue 
fu toute choie la chaiere 
ne se muet auant ne arriere 
et percheuaus ne se remue 
color ne change ne ne mue 
ne n a paor de nule chose 
ains que la terre fust raclose 
ne que rasaldast li sozsis 
issirent fors cheualier sis 
qui sorbi furent contreual 
deuant les piez a percheual 
sont tot sis uenu en estant 
et la terre reclot a tant 
qui dusque en abisme ert creuee 
ceste auenture est achieuee 
li rois a percheual acort 
et tot li baron de la cort 
le uont ueoir nus n i areste 
keus li senechaus fait tel feste 
qu il chante de ioie si rist 
et oiant toz les barons dist 
qu il ne fust si liez por mil liures 
con de che que sains et deliures 
est percheuaus qui auoit sis 
en la chaiere et que li sis 
sont desor terre reuenu 
 par foi  dyst ydres li fius nu 
 deus cortoisies auez faites 
qui bien doiuent estre retraites 
l une est de che que uous plorastes 
et que tel dolor demenastes 
que toz en fustes esperdus 
que uous quidastes que perdus 
fust percheuaus ce m est auis 
et de che qu il est remes uis 
