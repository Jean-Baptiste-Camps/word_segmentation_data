artus li boens rois de bretaingne 
la cui proesce nos enseigne 
que nos soiens preu et cortois 
tint cort si riche come rois 
a cele feste qui tant coste 
qu an doit clamer la pantecoste 
li rois fu a carduel en gales 
apres mangier parmi ces sales 
cil cheualier s atropelerent 
la ou dames les apelerent 
ou dameiseles ou puceles 
li un recontoient noueles 
li autre parloient d amors 
des angoisses et des dolors 
et des granz biens qu orent souant 
li deciple de son couant 
qui lors estoit molt dolz et buens 
mes or i a molt po des suens 
qu a bien pres l ont ia tuit lessiee 
s an est amors molt abessiee 
car cil qui soloient amer 
se feisoient cortois clamer 
et preu et large et enorable 
or est amors tornee a fable 
por ce que cil qui rien n en santent 
dient qu il aiment mes il mantent 
et cil fabel et manconge an font 
qui s an uantent et droit n i ont 
mes or parlons de cez qui furent 
si leissons cez qui ancor durent 
car molt ualt mialz ce m est auis 
uns cortois morz c uns uilains uis 
por ce me plest a reconter 
chose qui face a escouter 
del roi qui fu de tel tesmoing 
qu an en parole et pres et loing 
si m acort de tant as bretons 
que toz iorz durra li renons 
et par lui sont amenteu 
li boen cheualier esleu 
qui a enor se traueillierent 
mes cel ior molt se merueillierent 
del roi qui eincois se leua 
si ot de tex cui molt greua 
et qui molt grant parole an firent 
por ce que onques mes ne l uirent 
a si grant feste an chanbre antrer 
por dormir ne por reposer 
mes cel ior ensi li auint 
que la reine le detint 
si demora tant delez li 
qu il s oblia et endormi 
a l uis de la chanbre defors 
fu didonez et sagremors 
et kex et mes sire gauuains 
et si i fu mes sire yuains 
et auoec ax qualogrenanz 
uns cheualiers molt auenanz 
qui lor a comancié un conte 
non de s annor mes de sa honte 
queque il son conte contoit 
et la reine l escoutoit 
si s est delez le roi leuee 
et uient sor ax tot a celee 
qu ainzque nus la poist ueoir 
se fu lessiee entr ax cheoir 
forsque calogrenanz sanz plus 
sailli an piez contre li sus 
et kex qui molt fu ranponeus 
fel et poignanz et uenimeus 
li dist  par deu qualogrenant 
molt uos uoi or preu et saillant 
et certes molt m est bel quant uos 
estes li plus cortois de nos 
et bien sai que uos le cuidiez 
tant estes uos de san uuidiez 
s est droiz que ma dame le cuit 
que uos auez plus que nos tuit 
de corteisie et de proesce 
ia le leissames por peresce 
espoir que nos ne nos leuames 
ou por ce que nos ne deignames 
mes par deu sire ne l feismes 
mes por ce que nos ne ueismes 
ma dame ainz fustes uos leuez 
certes kex ia fussiez creuez  
fet la reine  au mien cuidier 
se ne uos poissiez uuidier 
del uenin don uos estes plains 
enuieus estes et uilains 
de tancier a uoz conpaignons 
dame se nos n i gaeignons  
fet kex  an uostre conpaignie 
gardez que nos n i perdiens mie 
ie ne cuit auoir chose dite 
qui me doie estre a mal escrite 
et s il uos plest teisons nos an 
il n est corteisie ne san 
de plet d oiseuse maintenir 
cist plez ne doit auant uenir 
que nus ne l doit an pris monter 
mes feites nos auant conter 
ce qu il auoit encomancié 
car ci ne doit auoir tancié  
a ceste parole s espont 
qualogrenanz et si respont 
 dame  fet il  de la tancon 
ne sui mie en grant sospecon 
petit m an est et molt po pris 
se kex a enuers moi mespris 
ie n i aurai ia nul domage 
a mialz uaillant et a plus sage 
mes sire kex que ie ne sui 
auez uos dit honte et enui 
car bien an estes costumiers 
toz iorz doit puir li fumiers 
et toons poindre et maloz bruire 
et felons enuier et nuire 
mes ie ne conterai hui mes 
se ma dame m an leisse an pes 
et ie li pri qu ele s an teise 
que la chose qui me despleise 
ne me comant soe merci 
dame trestuit cil qui sont ci  
fet kex  boen gre uos en sauront 
et uolantiers l escoteront 
ne n an faites ia rien por moi 
mes foi que uos deuez le roi 
le uostre seignor et le mien 
comandez li si feroiz bien 
qualogrenant  dist la reine 
 ne uos chaille de l ataine 
mon seignor keu le seneschal 
costumiers est de dire mal 
si qu an ne l en puet chastier 
comander uos uuel et prier 
que ia n en aiez au cuer ire 
ne por lui ne lessiez a dire 
chose qui nos pleise a oir 
se de m amor uolez ioir 
mes comanciez tot derechief 
certes dame ce m est molt grief 
que uos me comandez a feire 
einz me leissasse un des danz traire 
se correcier ne uos dotasse 
que ie hui mes rien lor contasse 
mes ie ferai ce qu il uos siet 
comantque il onques me griet 
desqu il uos plest or escotez 
cuers et oroilles m aportez 
car parole est tote perdue 
s ele n est de cuer entandue 
de cez i a qui la chose oent 
qu il n entandent et si la loent 
et cil n en ont ne mes l oie 
desque li cuers n i entant mie 
as oroilles uient la parole 
ausi come li uanz qui uole 
mes n i areste ne demore 
einz s an part en molt petit d ore 
se li cuers n est si esueilliez 
qu au prendre soit apareilliez 
car sil le puet an son oir 
prendre et anclorre et retenir 
les oroilles sont uoie et doiz 
par ou s an uient au cuer la uoiz 
et li cuers prant dedanz le uantre 
la uoiz qui par l oroille i antre 
et qui or me uoldra entandre 
cuer et oroilles me doit randre 
car ne uuel pas parler de songe 
ne de fable ne de manconge 
il m auint plus a de set anz 
que ie seus come paisanz 
aloie querant auentures 
armez de totes armeures 
si come cheualiers doit estre 
et tornai mon chemin a destre 
parmi une forest espesse 
molt i ot uoie felenesse 
de ronces et d espines plainne 
a quelqu enui a quelque painne 
ting cele uoie et ce santier 
a bien pres tot le ior antier 
m en alai cheualchant issi 
tantque de la forest issi 
et ce fu en broceliande 
de la forest en une lande 
entrai et ui une bretesche 
a demie liue galesche 
se tant i ot plus n i ot pas 
cele part uinc plus que le pas 
ui la bretesche et le fosse 
tot anuiron parfont et le 
et sor le pont an piez estoit 
cil cui la forteresce estoit 
sor son poing un ostor mué 
ne l oi mie bien salué 
quant il me uint a l estrie prendre 
si me comanda a descendre 
ie descendi qu il n i ot el 
car mestier auoie d ostel 
et il me dist tot maintenant 
plus de set foiz en un tenant 
que beneoite fust la uoie 
par ou leanz entrez estoie 
atant en la cort en antrames 
le pont et la porte passames 
enmi la cort au uauasor 
cui dex doint et ioie et enor 
tant com il fist moi cele nuit 
pendoit une table ce cuit 
qu il n i auoit ne fer ne fust 
ne rien qui de cuiure ne fust 
sor cele table d un martel 
qui panduz ert a un postel 
feri li uauasors trois cos 
cil qui leissus erent anclos 
oirent la uoiz et le son 
s issirent fors de la meison 
et uienent an la cort aual 
ie descendi de mon cheual 
et uns des sergenz le prenoit 
et ie ui que uers moi uenoit 
une pucele bele et gente 
en li esgarder mis m antente 
qu ele estoit bele et longue et droite 
de moi desarmer fu adroite 
qu ele le fist et bien et bel 
et m afubla d un cort mantel 
uair d escarlate peonace 
et se nos guerpirent la place 
que auoec moi ne auoec li 
ne remest nus ce m abeli 
que plus n i querroie ueoir 
et ele me mena seoir 
el plus bel praelet del monde 
clos de bas mur a la reonde 
la la trouai si afeitiee 
si bien parlant si anseigniee 
de tel solaz et de tel estre 
que molt m i delitoit a estre 
ne iames por nul estouoir 
ne m an queisse remouoir 
mes tant me fist la nuit de guerre 
li uauasors qu il me uint querre 
qant de soper fu tans et ore 
n i poi plus feire de demore 
si fis lors son comandemant 
del soper uos dirai briemant 
qu il fu del tot a ma deuise 
desque deuant moi fu assise 
la pucele qui s i assist 
apres mangier itant me dist 
li uauasors qu il ne sauoit 
le terme puisque il auoit 
herbergié cheualier errant 
qui auenture alast querant 
n en ot piece a nul herbergié 
apres me repria que gie 
par son ostel m an reuenisse 
an guerredon et an seruise 
et ie li dis uolentiers sire 
que honte fust de l escondire 
petit por mon oste feisse 
se cest don li escondeisse 
molt fui bien la nuit ostelez 
et mes cheuax fu establez 
que g en oi molt proié le soir 
lorsque len pot le ior ueoir 
si fu bien fette ma proiere 
mon boen oste et sa fille chiere 
au saint esperit comandai 
a trestoz congie demandai 
si m en alai luesque ie poi 
l ostel gaires esloignié n oi 
quant ie trouai en uns essarz 
tors saluages ors et lieparz 
qui s antreconbatoient tuit 
et demenoient si grant bruit 
et tel fierte et tel orguel 
se uoir conuistre uos an uuel 
c une piece me treis arriere 
que nule beste n est tant fiere 
ne plus orguelleuse de tor 
uns uileins qui resanbloit mor 
leiz et hideus a desmesure 
einsi tres leide criature 
qu an ne porroit dire de boche 
assis s estoit sor une coche 
une grant macue en sa main 
ie m aprochai uers le uilain 
si ui qu il ot grosse la teste 
plus que roncins ne autre beste 
cheuox mechiez et front pelé 
s ot pres de deus espanz de le 
oroilles mossues et granz 
autiex com a uns olifanz 
les sorcix granz et le uis plat 
ialz de cuete et nes de chat 
boche fandue come lous 
danz de sengler aguz et rous 
barbe rosse grenons tortiz 
et le manton aers au piz 
longue eschine torte et bocue 
apoiez fu sor sa macue 
uestuz de robe si estrange 
qu il n i auoit ne lin ne lange 
einz ot a son col atachiez 
deus cuirs de nouel escorchiez 
ou de deus tors ou de deus bues 
an piez sailli li uilains lues 
qu il me uit uers lui aprochier 
ne sai s il me uoloit tochier 
ne ne sai qu il uoloit enprendre 
mes ie me garni de desfandre 
tantque ie ui que il estut 
en piez toz coiz ne ne se mut 
et fu montez desor un tronc 
s ot bien dis et set piez de lonc 
si m esgarda ne mot ne dist 
ne plus c une beste feist 
et ie cuidai qu il ne seust 
parler ne reison point n eust 
tote uoie tant m anhardi 
que ie li dis ua car me di 
se tu es boene chose ou non 
et il me dist qu il ert uns hom 
quiex hom ies tu tex con tu uoiz 
si ne sui autres nule foiz 
que fez tu ci ge m i estois 
et gart les bestes de cest bois 
gardes par saint pere de rome 
ia ne conuissent eles home 
ne cuit qu an plain ne an boschage 
puisse an garder beste sauuage 
n en autre leu por nule chose 
s ele n est liee et anclose 
ie gart si cestes et iustis 
que ia n istront de cest porpris 
et tu comant di m an le uoir 
n i a celi qui s ost mouoir 
desque ele me uoit uenir 
car quant i en puis une tenir 
si l estraing si par les deus corz 
as poinz que i ai et durs et forz 
que les autres de peor tranblent 
et tot enuiron moi s asanblent 
ausi con por merci crier 
ne nus ne s i porroit fier 
fors moi s antr eles s estoit mis 
qu il ne fust maintenant ocis 
einsi sui de mes bestes sire 
et tu me redeuroies dire 
quiex hom tu ies et que tu quiers 
ie sui fet il uns cheualiers 
qui quier ce que trouer ne puis 
assez ai quis et rien ne truis 
et que uoldroies tu trouer 
auanture por esprouer 
ma proesce et mon hardemant 
or te pri et quier et demant 
se tu sez que tu me consoille 
ou d auenture ou de meruoille 
a ce fet il faudras tu bien 
d auenture ne sai ie rien 
n onques mes n en oi parler 
mes se tu uoloies aler 
ci pres iusqu a une fontainne 
n en reuandroies pas sanz painne 
se ne li randoies son droit 
ci pres troueras orendroit 
un santier qui la te manra 
tote la droite uoie ua 
se bien uiax tes pas anploier 
que tost porroies desuoier 
il i a d autres uoies mout 
la fontainne uerras qui bout 
s est ele plus froide que marbres 
onbre li fet li plus biax arbres 
c onques poist former nature 
en toz tens sa fuelle li dure 
qu il ne la pert por nul iuer 
et s i pant uns bacins de fer 
a une si longue chaainne 
qui dure iusqu an la fontainne 
lez la fontainne trouerras 
un perron tel con tu uerras 
ie ne te sai a dire quel 
que ie n en ui onques nul tel 
et d autre part une chapele 
petite mes ele est molt bele 
s au bacin uiax de l eue prandre 
et desus le perron espandre 
la uerras une tel tanpeste 
qu an cest bois ne remanra beste 
cheuriax ne cers ne dains ne pors 
nes li oisel s an istront fors 
car tu uerras si foudroier 
uanter et arbres pecoier 
plouoir toner et espartir 
que se tu t an puez departir 
sanz grant enui et sanz pesance 
tu seras de meillor cheance 
que cheualiers qui i fust onques 
del uilain me parti adonques 
qu il i ot la uoie mostree 
espoir si fu tierce passee 
et pot estre pres de midi 
quant l arbre et la fontainne ui 
bien sai de l arbre c est la fins 
que ce estoit li plus biax pins 
qui onques sor terre creust 
ne cuit c onques si fort pleust 
que d eue i passast une gote 
eincois coloit par desor tote 
a l arbre ui le bacin pandre 
del plus fin or qui fust a uandre 
encor onques en nule foire 
de la fontainne poez croire 
qu ele boloit com iaue chaude 
li perrons ert d une esmeraude 
perciee ausi com une boz 
et s a quatre rubiz desoz 
plus flanboianz et plus uermauz 
que n est au matin li solauz 
quant il apert en oriant 
ia que ie sache a esciant 
ne uos an mantirai de mot 
la meruoille a ueoir me plot 
de la tanpeste et de l orage 
don ie ne me ting mie a sage 
que uolentiers m an repantisse 
tot maintenant se ie poisse 
quant ie oi le perron crosé 
de l eue au bacin arosé 
mes trop en i uerssai ce dot 
que lors ui le ciel si derot 
que de plus de quatorze parz 
me feroit es ialz li esparz 
et les nues tot meslemesle 
gitoient pluie noif et gresle 
tant fu li tans pesmes et forz 
que cent foiz cuidai estre morz 
des foudres qu antor moi cheoient 
et des arbres qui peceoient 
sachiez que molt fui esmaiez 
tantque li tans fu rapaiez 
mes dex tost me rasegura 
que li tans gaires ne dura 
et tuit li uant se reposerent 
desque deu plot uanter n oserent 
et quant ie ui l air cler et pur 
de ioie fui toz asseur 
que ioie s onques la connui 
fet tot oblier grant enui 
iusque li tans fu trespassez 
ui sor le pin toz amassez 
oisiax s est qui croire le uuelle 
qu il n i paroit branche ne fuelle 
que tot ne fust couert d oisiax 
s an estoit li arbres plus biax 
doucemant li oisel chantoient 
si que molt bien s antr acordoient 
et diuers chanz chantoit chascuns 
c onques ce que chantoit li uns 
a l autre chanter ne oi 
de lor ioie me resioi 
s escoutai tantqu il orent fet 
lor seruise trestot a tret 
que mes n oi si bele ioie 
ne ia ne cuit que nus hom l oie 
se il ne ua oir celi 
qui tant me plot et abeli 
que ie m an dui por fos tenir 
tant i fui que i oi uenir 
cheualiers ce me fu auis 
bien cuidai que il fussent dis 
tel noise et tel bruit demenoit 
uns seus cheualiers qui uenoit 
quant ge le ui tot seul uenant 
mon cheual restraing maintenant 
n a monter demore ne fis 
et cil come mautalentis 
uint plus tost c uns alerions 
fiers par sanblant come lions 
de si haut con il pot crier 
me comanca a desfier 
et dist uassax molt m auez fet 
sanz desfiance honte et let 
desfier me deussiez uos 
se il eust reison an uos 
ou au moins droiture requerre 
einzque uos me meussiez guerre 
mes se ie puis sire uasax 
sor uos retornera cist max 
del domage qui est paranz 
enuiron moi est li garanz 
de mon bois qui est abatuz 
plaindre se doit qui est batuz 
et ie me plaing si ai reison 
que uos m auez de ma meison 
fors chacié a foudre et a pluie 
fet m auez chose qui m enuie 
et dahez ait cui ce est bel 
qu an mon bois et an mon chastel 
m auez feite tele enuaie 
ou mestier ne m eust aie 
ne de grant tor ne de haut mur 
onques n i ot home asseur 
an forteresce qui i fust 
de dure pierre ne de fust 
mes sachiez bien que desormes 
n auroiz de moi triues ne pes 
a cest mot nos antreuenimes 
les escuz anbraciez tenimes 
si se couri chascuns del suen 
li cheualiers ot cheual buen 
et lance roide et fu sanz dote 
plus granz de moi la teste tote 
einsi del tot a meschief fui 
que ie fui plus petiz de lui 
et ses cheuax miaudres del mien 
parmi le uoir ce sachiez bien 
m an uois por ma honte courir 
si grant cop con ie poi ferir 
li donai c onques ne m an fains 
el conble de l escu l atains 
s i mis trestote ma puissance 
si qu an pieces uola ma lance 
et la soe remest antiere 
qu ele n estoit mie legiere 
einz pesoit plus au mien cuidier 
que nule lance a cheualier 
qu ainz nule si grosse ne ui 
et li cheualiers me feri 
si durement que del cheual 
parmi la crope contreual 
me mist a la terre tot plat 
si me leissa honteus et mat 
c onques nus ne me regarda 
mon cheual prist et moi leissa 
si se mist arriere a la uoie 
et ie qui mon roi ne sauoie 
remes angoisseus et pansis 
delez la fontainne m asis 
un petit si me seiornai 
le cheualier siudre n osai 
que folie feire dotasse 
et se ie bien siudre l osasse 
ne sai ge que il se deuint 
en la fin uolantez me uint 
qu a mon oste couant tanroie 
et que a lui m an reuanroie 
ensi me plot ensi le fis 
mes ius totes mes armes mis 
por plus aler legieremant 
si m an reuing honteusemant 
quant ie uing la nuit a ostel 
trouai mon oste tot autel 
ausi lie et ausi cortois 
come i auoie fet eincois 
onques de rien ne m aparcui 
ne de sa fille ne de lui 
que moins uolentiers me ueissent 
ne que moins d enor me feissent 
qu il auoient fet l autre nuit 
grant enor me porterent tuit 
les lor merciz an la meison 
et disoient c onques mes hom 
n an eschapa que il seussent 
ne que il oi dire eussent 
de la don i estoie uenuz 
qu il n i fust morz ou retenuz 
ensi alai ensi reuing 
au reuenir por fol me ting 
si uos ai conté come fos 
ce c onques mes conter ne uos 
par mon chief  fet mes sire yuains 
 uos estes mes cosins germains 
si nos deuons molt entr amer 
mes de ce uos puis fol clamer 
quant uos tant le m auez celé 
se ie uos ai fol apelé 
ie uos pri qu il ne uos an poist 
que se ie puis et il me loist 
g irai uostre honte uangier 
bien pert que c est apres mangier  
fet kex qui teire ne se pot 
 plus a paroles an plain pot 
de uin qu an un mui de ceruoise 
len dit que chaz saous s anuoise 
apres mangier sanz remuer 
uet chascuns loradin tuer 
et uos iroiz uengier forre 
sont uostre panel aborré 
et uoz chauces de fer froiees 
et uoz banieres desploiees 
or tost por deu mes sire yuain 
mouroiz uos enuit ou demain 
feites le nos sauoir biax sire 
quant uos iroiz an cest martire 
que nos uos uoldrons conuoier 
n i aura preuost ne uoier 
qui uolantiers ne uos conuoit 
et si uos pri comantqu il soit 
n en alez pas sanz noz congiez 
et se uos anquenuit songiez 
malues songe si remenez 
comant estes uos forssenez 
mes sire kex  fet la reine 
 que uostre leingue onques ne fine 
la uostre leingue soit honie 
que tant i a d escamonie 
certes uostre leingue uos het 
que tot le pis que ele set 
dit a chascun comantqu il soit 
leingue qui onques ne recroit 
de mal dire soit maleoite 
la uostre leingue si esploite 
qu ele uos fet partot hair 
mialz ne uos puet ele trair 
bien sachiez ie l apeleroie 
de traison s ele estoit moie 
home qu an ne puet chastier 
deuroit en au mostier lier 
come desué deuant les prones 
certes dame de ses ranposnes  
fet mes sire yuains  ne me chaut 
tant puet et tant set et tant uaut 
mes sire kex an totes corz 
qu il n i iert ia muez ne sorz 
bien set ancontre uilenie 
respondre san et corteisie 
ne ne l fist onques autremant 
or sauez uos bien se ie mant 
mes ie n ai cure de tancier 
ne de folie ancomancier 
que cil ne fet pas la meslee 
qui fiert la premiere colee 
einz la fet cil qui se reuange 
bien tanceroit a un estrange 
qui ranpone son conpaignon 
ne uuel pas sanbler le gaignon 
qui se herice et se reguingne 
quant autres gaingnons le rechingne  
queque il parloient ensi 
li rois fors de la chanbre issi 
ou il ot fet longue demore 
que dormi ot iusqu a ceste ore 
et li baron quant il le uirent 
tuit an piez contre lui saillirent 
et il toz raseoir les fist 
delez la reine s asist 
et la reine maintenant 
les noueles calogrenant 
li reconta tot mot a mot 
que bien et bel conter li sot 
li rois les oi uolantiers 
et fist trois sairemanz antiers 
l ame uterpandagron son pere 
et la son fil et la sa mere 
qu il iroit ueoir la fontaine 
ia einz ne passeroit quinzaine 
et la tempeste et la meruoille 
si que il i uanra la uoille 
mon seignor saint iehan baptiste 
et s i panra la nuit son giste 
et dit que auoec lui iroient 
tuit cil qui aler i uoldroient 
de ce que li rois deuisa 
tote la corz mialz l en prisa 
car molt i uoloient aler 
li baron et li bacheler 
mes quiqu an soit liez et ioianz 
mes sire yuains an fu dolanz 
qu il i cuidoit aler toz seus 
si fu destroiz et angoisseus 
del roi qui aler i deuoit 
por ce seulemant li greuoit 
qu il sauoit bien que la bataille 
auroit mes sire kex sanz faille 
einzque il s il la requeroit 
ia uehee ne le seroit 
ou mes sire gauuains meismes 
espoir li demandera primes 
se nus de ces deus la requiert 
ia contredite ne lor iert 
mes il ne les atendra mie 
qu il n a soing de lor conpaignie 
eincois ira toz seus son uuel 
ou a sa ioie ou a son duel 
et quique remaigne a seior 
il uialt estre iusqu a tierz ior 
an broceliande et querra 
s il puet tantque il trouerra 
l estroit santier tot boissoneus 
que trop an est cusanconeus 
et la bande et la meison fort 
et le solaz et le deport 
de la cortoise dameisele 
qui molt est auenanz et bele 
et le prodome auoec sa fille 
qui a enor feire s essille 
tant est frans et de boene part 
puis uerra les tors et l essart 
et le grant uilain qui le garde 
li ueoirs li demore et tarde 
del uilain qui tant par est lez 
granz et hideus et contrefez 
et noirs a guise d esperon 
puis uerra s il puet le perron 
et la fontainne et le bacin 
et les oisiax desor le pin 
si fera plouoir et uanter 
mes il ne s en quiert ia uanter 
ne ia son uuel nus ne l saura 
iusque tantque il en aura 
grant honte ou grant enor eue 
puis si soit la chose seue 
mes sire yuains de la cort s anble 
si qu a nul home ne s asanble 
mes seus uers son ostel s en ua 
tote sa mesniee troua 
si comande a metre sa sele 
et un suen escuier apele 
cui il ne celoit nule rien 
 diua  fet il  auoec moi uien 
la fors et mes armes m aporte 
ie m an istrai par cele porte 
sor mon palefroi tot le pas 
garde ne demorer tu pas 
qu il me couient molt loing errer 
et mon cheual fai bien ferrer 
si l amainne tost apres moi 
puis ramanras mon palefroi 
mes garde bien ce te comant 
s est nus qui de moi te demant 
que ia noueles li an dies 
se or de rien an moi te fies 
ia mar t i fieroies mes 
sire  fet il  or aiez pes 
que ia par moi nus ne l saura 
alez que ie uos siudrai la  
mes sire yuains maintenant monte 
qu il uangera s il puet la honte 
son cosin einzque il retort 
li escuiers maintenant cort 
au boen cheual si monta sus 
que de demore n i ot plus 
qu il n i failloit ne fers ne clos 
son seignor siust toz les galos 
tantque il le uit descendu 
qu il l auoit un po atendu 
loing del chemin en un destor 
tot son hernois et son ator 
en aporte cil l atorna 
mes sire yuains ne seiorna 
puisqu armez fu ne tant ne quant 
eincois erra chascun ior tant 
par montaignes et par ualees 
et par forez longues et lees 
par leus estranges et saluages 
et passa mainz felons passages 
et maint peril et maint destroit 
tantqu il uint au santier estroit 
plain de ronces et d oscurtez 
et lors fu il asseurez 
qu il ne pooit mes esgarer 
quique le doie conparer 
ne finera tantque il uoie 
le pin qui la fontainne onbroie 
et le perron et la tormante 
qui grausle et pluet et tone et uante 
la nuit ot ce poez sauoir 
tel oste com il uost auoir 
car plus de bien et plus d enor 
trueue il assez el uauasor 
que ne uos ai conté et dit 
et an la pucele reuit 
de san et de biaute cent tanz 
que n ot conté calogrenanz 
qu an ne puet pas dire la some 
de prode fame et de prodome 
desqu il s atorne a grant bonte 
ia n iert tot dit ne tot conté 
que leingue ne puet pas retreire 
tant d enor con prodon fet feire 
mes sire yuains cele nuit ot 
molt boen ostel et molt li plot 
et uint es essarz l andemain 
si uit les tors et le uilain 
qui la uoie li anseingna 
mes plus de cent foiz se seingna 
de la meruoille que il ot 
comant nature feire sot 
oeure si leide et si uilainne 
puis erra iusqu a la fontainne 
si fit quanqu il uoloit ueoir 
sanz arester et sanz seoir 
uerssa sor le perron de plain 
de l eue le bacin tot plain 
et maintenant uanta et plut 
et fist tel tans con faire dut 
et quant dex redona le bel 
sor le pin uindrent li oisel 
et firent ioie merueilleuse 
sor la fontainne perilleuse 
einzque la ioie fust remeise 
uint d ire plus ardanz que breise 
uns cheualiers a si grant bruit 
con s il chacast un cerf de ruit 
et maintenant qu il s antreuirent 
s antreuindrent et sanblant firent 
qu il s antrehaissent de mort 
chascuns ot lance roide et fort 
si s antredonent si granz cos 
qu andeus les escuz de lor cos 
percent et li hauberc deslicent 
les lances fandent et esclicent 
et li troncon uolent an haut 
li uns l autre a l espee assaut 
si ont au chaple des espees 
les guiges des escuz colpees 
et les escuz dehachiez toz 
et par desus et par desoz 
si que les pieces an depandent 
n il ne s an cueurent ne desfandent 
aar si les ont harigotez 
qu a deliure sor les costez 
et sor les piz et sor les hanches 
essaient les espees blanches 
felenessemant s antresprueuent 
n onques d un estal ne se mueuent 
ne plus que feissent dui gres 
einz dui cheualier plus angres 
ne furent de lor mort haster 
n ont cure de lor cos gaster 
que mialz qu il pueent les anploient 
les hiaumes anbuingnent et ploient 
et des haubers les mailles uolent 
si que del sanc assez se tolent 
car d ax meismes sont si chaut 
lor hauberc que li suens ne uaut 
a chascun gueres plus d un froc 
anz el uis se fierent d estoc 
s est meruoille comant tant dure 
bataille si fiere et si dure 
mes andui sont de si fier cuer 
que li uns por l autre a nul fuer 
de terre un pie ne guerpiroit 
se iusqu a mort ne l enpiroit 
et de ce firent molt que preu 
c onques lor cheual an nul leu 
ne ferirent ne maheignierent 
qu il ne uostrent ne ne deignierent 
mes toz iorz a cheual se tienent 
que nule foiz a pie ne uienent 
s an fu la bataille plus bele 
en la fin son hiaume escartele 
au cheualier mes sire yuains 
del cop fu estonez et uains 
li cheualiers molt s esmaia 
qu ainz si felon cop n essaia 
qu il li ot desoz le chapel 
le chief fandu iusqu au ceruel 
tantque del ceruel et del sanc 
taint la maille del hauberc blanc 
don si tres grant dolor santi 
qu a po li cuers ne li manti 
s il s an foi n a mie tort 
qu il se santi naurez a mort 
car riens ne li ualut desfansse 
si tost s an fuit com il s apansse 
uers son chastel toz esleissiez 
et li pons li fu abeissiez 
et la porte ouerte a bandon 
et mes sire yuains de randon 
quanqu il puet apres esperone 
si con girfauz grue randone 
qui de loing muet et tant l aproche 
qu il la cuide panre et n i toche 
ensi cil fuit et cil le chace 
si pres qu a po qu il ne l anbrace 
et si ne le par puet ataindre 
et s est si pres que il l ot plaindre 
de la destrece que il sant 
mes toz iorz a foir entant 
et cil de chacier s esuertue 
qu il crient sa poinne auoir perdue 
se mort ou uif ne le retient 
que des ranpones li souient 
que mes sire kex li ot dites 
n est pas de la promesse quites 
que son cosin auoit promise 
ne creuz n iert an nule guise 
s anseignes ueraies n an porte 
a esperon iusqu a la porte 
de son chastel l en a mené 
si sont anz enbedui antré 
home ne fame n i trouerent 
es rues par ou il antrerent 
si uindrent anbedui d esles 
parmi la porte del pales 
la porte fu molt haute et lee 
si auoit si estroite antree 
que dui home ne dui cheual 
sanz anconbrier et sanz grant mal 
n i pooient ansanble antrer 
n anmi la porte entr ancontrer 
car ele estoit autresi faite 
con l arbaleste qui agaite 
le rat quant il uient au forfet 
et l espee est an son aguet 
desus qui tret et fiert et prant 
qu ele eschape lors et descent 
que riens nule adoise a la clef 
ia n i tochera si soef 
ensi desoz la porte estoient 
dui trabuchet qui sostenoient 
amont une porte colant 
de fer esmolue et tranchant 
se riens sor ces engins montoit 
la porte d amont descendoit 
s estoit pris et dehachiez toz 
cui la porte ateignoit desoz 
et tot enmi a droit conpas 
estoit si estroiz li trespas 
con se fust uns santiers batuz 
el droit santier s est anbatuz 
li cheualiers molt sagemant 
et mes sire yueins solemant 
hurte grant aleure apres 
si le uint ateignant si pres 
qu a l arcon derriere le tint 
et de ce molt bien li auint 
qu il se fu auant estanduz 
toz eust esté porfanduz 
se ceste auanture ne fust 
que li cheuax marcha le fust 
qui tenoit la porte de fer 
si con li deables d anfer 
descent la porte et chiet aual 
sanz enconbrier et sanz grant mal 
derriere et tranche tot parmi 
mes ne tocha la deu merci 
mon seignor yuein maintenant 
qu a res del dos li uint reant 
si c anbedeus les esperons 
li trancha a res des talons 
et il chei molt esmaiez 
cil qui estoit a mort plaiez 
li eschapa en tel meniere 
une autel porte auoit derriere 
come cele deuant estoit 
li cheualiers qui s an fuioit 
par cele porte s an foi 
et la porte apres lui chei 
ensi fu mes sire yuains pris 
molt angoisseus et antrepris 
remest dedanz la sale anclos 
qui tot estoit cielee a clos 
dorez et pointes les meisieres 
de boene oeure et de colors chieres 
mes de rien si grant duel n auoit 
con de ce que il ne sauoit 
quel part cil an estoit alez 
une chanbrete iqui delez 
oi ourir d un huis estroit 
queque il ert an son destroit 
s an issi une dameisele 
gente de cors et de uis bele 
et l uis apres li referma 
quant mon seignor yuein troua 
si l esmaia molt de premiers 
 certes  fet ele  cheualiers 
ie criem que mal soiez uenuz 
se uos estes ceanz tenuz 
uos i seroiz toz depechiez 
que mes sire est a mort plaiez 
et bien sai que uos l auez mort 
ma dame an fet un duel si fort 
et ses genz anuiron lui crient 
que par po de duel ne s ocient 
si uos seuent il bien ceanz 
mes entr ax est li diax si granz 
que il n i pueent or entandre 
si uos uoelent ocirre ou pandre 
a ce ne pueent il faillir 
quant il uos uoldront assaillir  
et mes sire yuains li respont 
 ia se deu plest ne m ocirront 
ne ia par aus pris ne serai 
non  fet ele  que g en ferai 
auoec uos ma puissance tote 
n est mie prodon qui trop dote 
por ce cuit que prodom soiez 
que n iestes pas trop esmaiez 
qui petit seme petit quialt 
et qui auques recoillir uialt 
an tel leu sa semance espande 
que fruit a cent dobles li rande 
car an terre qui rien ne uaut 
bone semance i seche et faut 
crestiens seme et fet semance 
d un romans que il ancomance 
et si le seme an si bon leu 
qu il ne puet estre sanz grant preu 
qu il le fet por le plus prodome 
qui soit an l empire de rome 
c est li cuens phelipes de flandres 
qui mialx ualt ne fist alixandres 
cil que lan dit qui tant fu buens 
mes ie prouerai que li cuens 
ualt mialz que cist ne fist asez 
car il ot an lui amassez 
toz les uices et toz les max 
dont li cuens est mondes et sax 
li cuens est tex que il n escote 
uilain gap ne parole estote 
et s il ot mal dire d autrui 
quique il soit ce poise lui 
li cuens ainme droite iustise 
et leaute et sainte iglise 
et tote uilenie het 
s est plus larges que lan ne set 
qu il done selonc l euangile 
sanz ypocrisye et sanz guile 
qui dit ne saiche ta senestre 
le bien quant le fera la destre 
cil le saiche qui le recoit 
et dex qui toz les segrez uoit 
et set totes les repostailles 
qui sont es cuers et es antrailles 
l euangile por coi dit ele 
tes biens a ta senestre cele  
la senestre selonc l estoire 
senefie la uainne gloire 
qui uient de fause ypocrisie 
et la destre que senefie 
charite qui de sa bone oeure 
pas ne se uante encois la coeure 
que nus ne le set se cil non 
qui dex et charite a non 
dex est charitez et qui uit 
an charite selonc l escrit 
sainz pos lo dit et ie le lui 
il maint an deu et dex an lui 
donc sachoiz bien de uerite 
que li don sont de charite 
que li bons cuens felipes done 
c onques nelui n an areisone 
fors son franc cuer le debonere 
qui li loe le bien a fere 
ne ualt mialz cil que ne ualut 
alixandres cui ne chalut 
de charite ne de nul bien 
oil n an dotez ia de rien 
donc aura bien sauue sa peinne 
crestiens qui antant et peinne 
a rimoier le meillor conte 
par le comandement le conte 
qui soit contez an cort real 
ce est li contes del graal 
don li cuens li baille le liure 
s orroiz comant il s an deliure 
ce fu au tans qu arbre florissent 
feuillent boschaige pre uerdissent 
et cil oisel an lor latin 
dolcemant chantent au matin 
et tote riens de ioie anflame 
que li filz a la ueue dame 
de la gaste forest soutainne 
se leua et ne li fu painne 
que il sa sele ne meist 
sor son chaceor et preist 
yy iaueloz et tot ensi 
fors del manoir sa mere issi 
et pansa que ueoir iroit 
hercheors que sa mere auoit 
qui ses aueinnes li herchoient 
bues yy et sis hierches auoient 
ensi an la forest s an antre 
et maintenant li cuers del uantre 
por le dolz tans li resioi 
et por le chant que il oi 
des oisiax qui ioie feisoient 
totes ces choses li pleisoient 
por la dolcor del tans serain 
osta au chaceor son frain 
si le leissa aler peissant 
par l erbe fresche uerdeant 
et cil qui bien lancier sauoit 
des iaueloz que il auoit 
aloit anuiron lui lancant 
une ore arriere et altre auant 
une ore an bas et altre an haut 
tantqu il oi parmi le gaut 
uenir yy cheualiers armez 
de totes armes acesmez 
et mout grant noise demenoient 
les armes a ces qui uenoient 
car souant hurtoient as armes 
li rain des chasnes et des charmes 
et tuit li hauberc fremissoient 
les lances as escuz hurtoient 
sonoit li fuz sonoit li fers 
et des escuz et des haubers 
li uaslez ot et ne uoit pas 
ces qui uienent plus que le pas 
si s an meruoille et dit   par m ame 
uoir me dist ma mere ma dame 
qui me dist que deable sont 
plus esfreé que rien del mont 
et si dist por moi anseignier 
que por aus doit an seignier 
mes cest anseing desdaignerai 
que ia uoir ne m an seignerai 
einz ferrai si tot le plus fort 
d un des iaueloz que ie port 
que ia n aprocheront de moi 
nus des altres si com ie croi  
ensins a lui meismes dist 
li uaslez einzqu il les ueist 
et quant il les uit en apert 
que del bois furent descouert 
et uit les haubers fremianz 
et les hiaumes clers et luisanz 
et uit le uert et le uermoil 
reluire contre le soloil 
et l or et l azur et l argent 
se li fu mout et bel et gent 
lors dist   ha sire dex merci 
ce sont ange que ie uoi ci 
he uoir or ai ge mout pechié 
or ai ge mout mal esploitié 
qui dis que c estoient deable 
ne me dist pas ma mere fable 
qui me dist que li ange estoient 
les plus beles choses qui soient 
fors deu qui est plus biax que tuit 
ci uoi ge damedeu ce cuit 
car un si bel an i esgart 
que li autre se dex me gart 
n ont mie de biaute le disme 
et si dist ma mere meisme 
qu an doit deu croire et aorer 
et soploier et enorer 
et ie aorerai cestui 
et toz les altres auoec lui  
maintenant uers terre se lance 
et dit trestote sa creance 
et orisons que il sauoit 
que sa mere apris li auoit 
et li mestres des cheualiers 
le uoit et dit   estez arriers 
qu a terre est de peor cheuz 
cil uaslez qui nos a ueuz 
se nos alions tuit ansanble 
uers lui il auroit ce me sanble 
si grant peor que il morroit 
ne respondre ne me porroit 
a rien que ie li demandasse  
il s arestent et cil s an passe 
uers le uallet grant aleure 
si le salue et aseure 
et dit   uallez n aies peor 
non ai ge par le salueor  
fet li uaslez   an cui ie croi 
estes uos dex nenil par foi 
qu estes uos dons cheualiers sui 
ainz mes cheualier ne conui  
fet li uallez   ne nul n en ui 
n onques mes parler n an oi 
mes uos estes plus biax que dex 
car fusse ie or autretex 
ensi luisanz et ensi fez  
a cest mot pres de lui s est trez 
li cheualiers si li demande 
  ueis tu hui an ceste lande 
yy cheualiers et trois puceles  
li uaslez a autres noueles 
anquerre et demander antant 
a sa lance sa main li tant 
se l prant et dit   biax sire chiers 
uos qui auez non cheualiers 
que est ice que uos tenez 
or sui ie mout bien asenez  
fet li cheualiers   ce m est uis 
ie cuidoie biax dolz amis 
noueles apanre de toi 
et tu les uiax sauoir de moi 
ie l te dirai ce est ma lance 
dites uos  fet il   qu an la lance 
si com ie faz mes iaueloz 
nenil uaslez tu es trop soz 
einz an fiert an tot demenois 
donc ualt mialz li uns de ces trois 
iaueloz que uos ueez ci 
car quanque ie uuel an oci 
oisiax et bestes a besoing 
et si les oci de tant loing 
com lan porroit un bozon trere 
uaslez de ce n ai ge que fere 
mes des cheualiers me respont 
di moi se tu sez ou il sont 
et les puceles ueis tu  
li uaslez au pan de l escu 
le prant et dit tot en apert 
  ce que est et de coi uos sert 
uaslez  fet il   ce est abez 
qu an altres noueles me mez 
que ie ne te quier ne demant 
ie cuidoie se dex m amant 
que tu noueles me deisses 
einzque de moi les apreisses 
et tu uiax que ie les t apraingne 
ie l te dirai comantqu il praigne 
car a toi uolantiers m acort 
escuz a non ce que ie port 
escuz a non uoire  fet il 
  ne le doi mie tenir uil 
car il m est tant de bone foi 
que se nus lance ou tret a moi 
ancontre toz les cos se tret 
c est li seruises qu il me fet  
atant cil qui furent arriere 
s an uindrent tote la charriere 
uers lor seignor trestot le pas 
si li dient eneslepas 
  sire que uos dit cil galois 
ne set mie totes les lois  
fet li sires   se dex m amant 
qu a rien nule que li demant 
ne respont il onques a droit 
einz demande de quanqu il uoit 
comant a non et qu an an fet 
sire sachiez bien antreset 
que galois sunt tuit par nature 
plus fol que bestes an pasture 
cist est ausi com une beste 
fos est qui delez lui s areste 
s a la muse ne uialt muser 
et le tans an folie user 
ne sai  fet il   se dex me uoie 
einzque soie mis a la uoie 
quanque il uoldra li dirai 
ia autrement n an partirai  
lors li demande derechief 
  uaslez  fet il   ne te soit grief 
mes des yy cheualiers me di 
et des puceles autresi 
se les ancontras ne ueis  
et li uaslez le tenoit pris 
au pan de l hauberc si le tire 
  or me dites  fet il   biau sire 
qu est ce que uos auez uestu 
uaslez  fet il   don ne sez tu 
ie non uaslez c est mes haubers 
s est ausi pesanz come fers 
de fer est il ce uoiz tu bien 
de ce  fet il   ne sai ie rien 
mes mout est biax se dex me salt 
qu an fetes uos et que uos ualt 
uaslez c est a dire legier 
se uoloies a moi lancier 
iaueloz ne saiete traire 
ne me porroies nul mal faire 
danz cheualiers de tex haubers 
gart dex les biches et les cers 
que nul ocirre n an porroie 
ne iames apres ne corroie  
et li cheualiers li redist 
  uaslez se damedex t aist 
se tu me sez dire noueles 
des cheualiers et des puceles  
et cil qui petit fu senez 
li dist   fustes uos ensi nez 
nenil uaslez ce ne puet estre 
qu ainsi poist nule riens nestre 
qui uos atorna donc ensi 
uaslez ie te dirai bien qui 
dites le donc mout uolantiers 
n a mie ancor yy iors antiers 
que tot cest hernois me dona 
li rois artus qui m adoba 
mes or me redi que deuindrent 
li cheualier qui par ci uindrent 
qui les yy puceles conduient 
uont il le pas ou il s an fuient  
et il dit   sire or esgardez 
cel plus haut bois que uos ueez 
qui cele montaigne auirone 
la sont li destroit de ualdone 
et qu est de ce  fet il   biau frere 
la sont li hercheor ma mere 
qui ses terres herchent et erent 
et se ces genz i trespasserent 
s il les uirent il le diront  
et il dient qu il i iront 
auoec lui se il les i mainne 
iusqu a ces qui herchent l auainne 
li uaslez prant son chaceor 
et uet la ou li hercheor 
herchoient les terres arees 
ou les aueinnes sont semees 
et quant cil uirent lor seignor 
si tranblerent tuit de peor 
et sauez por coi il le firent 
por les cheualiers que il uirent 
qui auoec lui armé uenoient 
que bien sorent s il li auoient 
lor afere dit et lor estre 
que il uoldroit cheualiers estre 
et sa mere an istroit del san 
que destorner le cuidoit an 
que ia cheualier ne ueist 
ne lor afere n apreist 
et li uaslez dist as bouiers 
  ueistes uos yy cheualiers 
et yy puceles ci passer 
il ne finerent hui d aler 
par ces forez  font li bouier 
et li uallez au cheualier 
qui tant auoit a lui parlé 
dist   sire par ci sont passé 
li cheualier et les puceles 
mes or me redites noueles 
del roi qui les cheualiers fet 
et le leu ou il plus se tret 
uaslez  fet il   dire te uuel 
que li rois seiorne a carduel 
et si n a pas ancor quint ior 
que li rois i ert a seior 
que ie i fui et si le ui 
et se tu ne l trueues iqui 
bien iert qui le t anseignera 
ia si destornez ne sera 
que tu la n an oies anseignes 
mes or te pri que tu m anseignes 
par quel non ie t apelerai 
sire  fet il   ie l uos dirai 
i ai non biax filz biax filz as ores 
ie cuit bien que tu as ancores 
un autre non sire par foi 
i ai non biau frere bien t an croi 
mes se tu me uials dire uoir 
ton droit non uoldrai ge sauoir 
sire  fet il   bien uos puis dire 
qu a mon droit non ai non biau sire 
si m aist dex ci a biau non 
as an tu plus sire ie non 
ne onques certes plus n an oi 
si m aist dex meruoilles oi 
les graignors que i oisse mes 
ne ne cuit que i oie iames  
tantost li cheualiers s an part 
les granz galoz cui mout fu tart 
qu il eust les autres atainz 
et li uaslez ne s est pas fainz 
de retorner a son menoir 
ou sa mere dolant et noir 
auoit le cuer por sa demore 
grant ioie an ot a icele ore 
qu ele le uoit ne pas ne pot 
celer la ioie qu ele an ot 
car come mere qui mout ainme 
cort contre lui et si le clainme 
  biax filz biax filz  plus de yy foiz 
  biax filz moult a esté destroiz 
mes cuers por uostre demoree 
de duel ai esté acoree 
si que par po morte ne sui 
ou auez uos tant esté hui 
ou dame ie le uos dirai 
mout bien que ia n an mantirai 
que ie ai mout grant ioie eue 
d une chose que i ai ueue 
mere ne soliez uos dire 
que li enge deu nostre sire 
sont si tres bel c onques nature 
ne fist si bele criature 
n el monde n a si bele rien 
biax filz ancor le di ge bien 
ie l dis por uoir et di ancores 
teisiez mere ne ui ge ores 
les plus beles choses qui sont 
qui par la gaste forest uont 
il sont plus bel si com ge cuit 
que dex ne que si enge tuit  
la mere antre ses braz le prant 
et dit   biax filz a deu te rant 
que mout ai grant peor de toi 
tu as ueu si com ie croi 
les enges don la gent se plaignent 
qui ocient quanqu il ataignent 
uoir non ai mere non ai non 
cheualier dient qu il ont non  
la mere se pasme a cest mot 
qant cheualier nomer li ot 
et quant ele fu redreciee 
si dist com fame correciee 
  ha lasse com sui malbaillie 
biax dolz filz de cheualerie 
uos cuidoie si bien garder 
que ia n an oissiez parler 
ne que ia nul n an ueissiez 
cheualiers estre deussiez 
biax filz se damedeu pleust 
que uostre pere uos eust 
gardé et uoz autres amis 
n ot cheualier de si haut pris 
tant redoté ne tant cremu 
biax filz com uostre peres fu 
an totes les isles de mer 
de ce uos poez bien uanter 
que uos ne decheez de rien 
de son linage ne del mien 
que ie fui de cheualiers nee 
des mellors de ceste contree 
es isles de mer n ot linage 
meillor del mien an mon aage 
mes li mellor sont decheu 
s est bien an plusors leus seu 
que les mescheances auienent 
as prodomes qui se maintienent 
a grant enor et an proesce 
maluestiez honte ne peresce 
ne chiet pas car ele ne puet 
mes les bons decheoir estuet 
uostre peres si ne l sauez 
fu parmi les ianbes naurez 
si que il mahaigna del cors 
sa granz terre ses granz tresors 
que il auoit come prodom 
ala tot a perdicion 
si chei an grant pourete 
apouri et deserité 
et essillié furent a tort 
li prodome apres la mort 
utherpandragon qui rois fu 
et peres le bon roi artu 
les terres furent essilliees 
et les poures genz auilliees 
si s an foi qui foir pot 
uostre peres cest manoir ot 
ici an ceste forest gaste 
ne pot foir mes a grant haste 
an litiere aporter se fist 
qu aillors ne sot ou il foist 
et uos qui petiz esteiez 
yy mout biax freres aueiez 
pestiz eteiez aleitanz 
po aueiez plus de yy anz 
quant grant furent uostre dui frere 
au los et au consoil lor pere 
alerent a yy corz reax 
por auoir armes et cheuax 
au roi d escaualon ala 
li ainznez et tant serui l a 
que cheualiers fu adobez 
et li autres qui puis fu nez 
fu au roi ban de gomeret 
an un ior andui li uaslet 
adobé et cheualier furent 
et an un ior meismes murent 
por reuenir a lor repeire 
que ioie me uoloient feire 
et lor pere qui puis n es uit 
qu as armes furent desconfit 
as armes furent mort andui 
don i ai grant duel et grant enui 
de l ainzne auindrent meruoilles 
que li corbel et les cornoilles 
anbedeus les ialz li creuerent 
ensi la gent morz les trouerent 
de duel des filz morut li pere 
et ie ai uie mout amere 
sofferte puisque il fu morz 
uos esteiez toz li conforz 
que ie auoie et toz li biens 
que il n i auoit plus des miens 
rien plus ne m auoit dex lessiee 
dont ie fusse ioianz et liee  
li uaslez antant mout petit 
a ce que sa mere li dit 
  a mangier  fet il   me donez 
ne sai de coi m areisonez 
mes mout iroie uolantiers 
au roi qui fet les cheualiers 
et g i irai cuiqu il an poist  
la mere tant com il li loist 
le retient et si le seiorne 
si li aparoille et atorne 
de cheneuaz grosse chemise 
et braies feites a la guise 
de gales ou lan fet ansanble 
braies et chauces ce me sanble 
et si ot cote et chaperon 
de cuir de cerf clos anuiron 
ensi la mere l atorna 
trois iorz einz plus n i demora 
que plus n i ot mestier losange 
lors ot la mere duel estrange 
se l beise et acole an plorant 
et dit   or ai ge duel mout grant 
biax filz quant aler uos an uoi 
uos irez a la cort le roi 
si li direz qu armes uos doint 
de contredit n i aura point 
qu il les uos donra bien le sai 
mes quant il uandra a l essai 
d armes porter comant iert donques 
ce que uos ne feistes onques 
ne autrui ne l ueistes faire 
comant an sauroiz a chief traire 
malueisement uoire ce dot 
mal seroiz afeitiez del tot 
ne n est meruoille ce m est uis 
s an ne set ce qu an n a apris 
mes meruoille est quant an n aprant 
ce que lan uoit et ot souant 
biaus filz un san uos uuel aprandre 
ou il uos fet mout bon antandre 
et s il uos plest a retenir 
granz biens uos an porra uenir 
cheualiers seroiz iusqu a po 
filz se deu plest et ie le lo 
se uos trouez ne pres ne loing 
dame qui d aie ait besoing 
ne pucele desconselliee 
la uostre aie aparelliee 
lor soit s eles uos an requierent 
que totes enors i afierent 
qui as dames enor ne porte 
la soe enors doit estre morte 
dames et puceles seruez 
si seroiz par tot enorez 
et se uos aucune an proiez 
gardez que uos ne l enuiez 
ne fetes rien qui li despleise 
de pucele a mout qui la beise 
s ele le beisier uos consant 
le soreplus uos an desfant 
se lessier le uolez por moi 
et s ele a enel an son doi 
ou a sa ceinture aumosniere 
se par amor ou par proiere 
le uos done bon m iert et bel 
que uos anportoiz son anel 
de l anel prandre uos doin gie 
et de l aumosniere congie 
biax filz ancor uos uuel dire el 
ia an chemin ne an ostel 
n aiez longuement conpaignon 
que uos ne demandiez son non 
le non sachiez a la parsome 
car par le non conuist an l ome 
biax filz as prodomes parlez 
auoec les prodomes alez 
prodome ne foruoient mie 
ces qui tienent lor conpaignie 
sor tote rien uos uuel proier 
que an yglise et an mostier 
alez proier nostre seignor 
qu en cest siecle uos doint enor 
et si uos i doint contenir 
qu a bone fin puissiez uenir 
mere  fet il   que est iglise 
uns leus ou an fet le seruise 
celui qui ciel et terre fist 
et homes et bestes i mist 
et mostiers qu est ice meisme 
une meison bele et saintisme 
plain de cors sainz et de tresors 
s i sacrefie lan le cors 
iesu crist la prophete sainte 
cui giu firent honte mainte 
traiz fu et iugiez a tort 
si sofri angoisse de mort 
por les homes et por les fames 
qu an anfer aloient les ames 
qant eles partoient des cors 
et il les an gita puis fors 
cil fu a l estaiche liez 
batuz et puis crocefiez 
et porta corone d espines 
por oir messes et matines 
et por cel seignor aorer 
uos lo gie au mostier aler 
donc irai ge mout uolantiers 
es iglises et es mostiers  
fet li uaslez   d or en auant 
ensi le uos met an couant  
atant n i ot plus de demore 
congie prant et la mere plore 
et sa sele li fu ia mise 
a la meniere et a la guise 
de galois fu aparelliez 
uns reuelins auoit chauciez 
et par tot la ou il aloit 
yy iaueloz porter soloit 
ses iaueloz an uolt porter 
mes yy l an fist sa mere oster 
por ce que trop sanblast galois 
si eust ele fet toz trois 
mout uolantiers s il poist estre 
une reorte an sa main destre 
porta por son cheual ferir 
plorant le beise au departir 
la mere qui mout chier l auoit 
et prie deu que il l auoit 
  biax filz  fet ele   dex uos doint 
ioie plus qu il ne me remoint 
an quelque leu que uos ailliez  
qant li uaslez fu esloigniez 
le giet d une pierre menue 
si regarda et uit cheue 
sa mere au chief del pont arriere 
et iut pasmee an tel meniere 
com s ele fust cheue morte 
et cil ceingle de la reorte 
son chaceor parmi la crope 
et cil s an ua qui pas ne cope 
einz l anporte grant aleure 
parmi la grant forest oscure 
et cheualcha des le matin 
tantque li iorz uint a declin 
an la forest cele nuit iut 
tantque li iorz clers aparut 
au main au chant des oiselez 
se lieue et monte li uaslez 
s a au cheualchier antandu 
tantque il uit un tref tandu 
an une praerie bele 
lez la doiz d une fontenele 
li trez fu biax a grant meruoille 
l une partie fu uermoille 
et l autre fu d orfrois bandee 
desus ot une aigle doree 
an l aigle feroit li solauz 
qui mout luisoit clers et uermauz 
si reluisoient tuit li pre 
de l anluminement del tre 
antor le tref a la reonde 
qui estoit li plus biax del monde 
auoit yy ramees fuilliees 
et loiges galesches dreciees 
li uaslez uers le tref ala 
et dist ainzque il uenist la 
  dex ci uoi ge uostre meison 
or feroie ie mesprison 
se aorer ne uos aloie 
uoir dist ma mere tote uoie 
qui me dist que mostiers estoit 
la plus bele chose qui soit 
et me dist que ia ne trouasse 
mostier qu aorer n i tornasse 
le criator an cui ie croi 
ie l irai proier par ma foi 
qu il me doint ancui a mangier 
que i an auroie grant mestier  
lors uient au tref se l trueue ouert 
enmi le tref un lit couert 
d une coste de paisle et uoit 
el lit tote sole gisoit 
une dameisele andormie 
tote seule sanz conpaignie 
alees erent ses puceles 
por coillir floretes noueles 
que par le tref ionchier uoloient 
ensi com fere le soloient 
qant li uaslez el tref antra 
ses cheuax si fort s acopa 
que la dameisele l oi 
se s esueilla et tressailli 
et li uaslez qui nices fu 
dist   pucele ie uos salu 
si com ma mere le m aprist 
ma mere m anseigna et dist 
que les puceles saluasse 
an quelque leu que les trouasse  
la pucele de peor tranble 
por le uaslet qui fol li sanble 
si se tient por fole prouee 
de ce qu il l a sole trouee 
  uaslez  fet ele   tien ta uoie 
fui que mes amis ne te uoie 
einz uos beiserai par mon chief  
fet li uaslez   cuiqu il soit grief 
que ma mere le m anseigna 
ie uoir ne te beisere ia  
fet la pucele   que ie puisse 
fui que mes amis ne te truisse 
que s il te trueue tu es morz  
li uaslez auoit les braz forz 
si l anbrace mout nicemant 
car il ne l sot fere autremant 
mist la soz lui tote estandue 
et cele s est mout desfandue 
et deganchi quanqu ele pot 
mes desfansse mestier n i ot 
que li uaslez an un randon 
la beisa uolsist ele ou non 
yy foiz si com li contes dit 
tantc un anel an son doi uit 
a une esmeraude mout clere 
  encor  fet il   me dist ma mere 
qu an uostre doi l anel preisse 
mesque plus rien ne uos feisse 
or ca l anel ie l uuel auoir 
mon anel n auras tu ia uoir  
fet la pucele   bien le saiches 
s a force del doi ne l m araiches  
li uaslez par la main la prant 
a force le doi li estant 
si a l anel an son doi pris 
et el suen doi meismes mis 
et dit   pucele bien aiez 
or m an irai ge bien paiez 
et mout meillor beisier uos fet 
que chanberiere que il et 
an tote la meison ma mere 
que n auez pas la boiche amere  
cele plore et dist au uaslet 
  n anporter pas mon anelet 
que i an seroie malbaillie 
et tu an perdroies la uie 
quequ il tardast ie l te promet  
li uaslez a son cuer ne met 
rien nule de ce que il ot 
mes de ce que ieuné ot 
moroit de fain a male fin 
un bocel trueue plain de uin 
et un henap d argent selonc 
et uoit sor un trossel de ionc 
une toaille blanche et nueue 
il la sozlieue et desoz trueue 
yy bons pastez de cheurel fres 
ne li enuia pas cist mes 
por la fain qui forment l angoisse 
un des pastez deuant lui froisse 
et maniue par grant talant 
et uerse an la cope d argent 
del uin qui n estoit pas troblez 
s an boit souant et a granz trez 
et dit   pucele cist paste 
ne seront hui par moi gasté 
uenez mangier il sont mout buen 
asez aura chascuns del suen 
si an remandra un antier  
et cele plore andemantier 
queque cil la prie et semont 
que cele un mot ne respont 
la dameisele ainz plore fort 
mout durement ses poinz detort 
et cil mania tant con lui plot 
et but tantque asez en ot 
lors prist congie tot maintenant 
si recouri le remenant 
et comanda a deu celi 
cui ses saluz point n abeli 
  dex uos saut  fet il   bele amie 
por deu ne uos enuit il mie 
de uostre anel que ie anport 
qu aincoisque ie muire de mort 
le uos guerredonerai gie 
ie m an uois a uostre congie  
et cele plore et dit que ia 
a deu ne le comandera 
car il li couandra por lui 
tant auoir honte et tant enui 
que tant n an ot nule chestiue 
ne ia par lui tant com il uiue 
n an aura secors ne aie 
si saiche bien qu il l a traie 
ensi remest cele plorant 
puis n ala gueres demorant 
ses amis que del bois reuint 
del uaslet qui sa uoie tint 
uit les escloz si li greua 
et s amie plorant troua 
si dist   dameisele ie croi 
a ces ansaignes que ie uoi 
que cheualier a eu ci 
non a sire ie l uos afi 
mes un uaslet galois i ot 
enuieus et uilain et sot 
qui a de uostre uin beu 
tant com lui plot et bon li fu 
et mania de uoz yy pastez 
et por ce bele si plorez 
s il eust beu et mangié 
trestot si le uolsisse gie 
il i a plus sire  dist ele 
  mes eniax est an la querele 
qu il lo me toli si l anporte 
ie uolisse mialz estre morte 
qu il l an eust ensi porté  
ez uos celui desconforté 
et angoisseus en son coraige 
  par foi  fet il   ci ot oltraige 
et desqu il l anporte si l ait 
mes ie cuit qu il i ot plus fait 
se plus i ot ne l celer ia 
sire  fet ele   il me beisa 
beisa uoire ie l uos di bien 
mes ce fu maleoit gre mien 
eincois uos sist et si uos plot 
onques nul contredit n i ot  
fet cil cui ialosie angoisse 
  cuidiez que ie ne uos conuisse 
si faz certes bien uos conois 
ne sui si borgnes ne si lois 
que uostre fausete ne uoie 
antree estes an male uoie 
antree estes an male painne 
que ia ne mangera d auainne 
uostre cheuax ne n iert seniez 
tantque ie me serai uangiez 
et la ou il desferrera 
iames referrez ne sera 
s il muert uos me siuroiz a pie 
ne iames ne seront changié 
li drap don uos estes uestue 
einz me siurez a pie et nue 
tantque la teste an aurai prise 
ia n an ferai autre iustise  
atant s asist et si mania 
et li uaslez tant cheualcha 
qu il uit un charbonier uenant 
deuant lui un asne menant 
  uilains  fet il   ansaigne moi 
qui l asne mainnes deuant toi 
la plus droite uoie a carduel 
li rois artus que ueoir uuel 
i fet cheualiers ce dit an 
uaslez  fet il   an icel san 
a un chastel sor mer asis 
le roi artus biax dolz amis 
lie et dolant le troueras 
a cel chastel se tu i uas 
or me diroies ia mon uuel 
de coi li rois a ioie et duel 
ie l te dirai  fet il   mout tost 
li rois artus et tote s ost 
s est au roi ryon conbatuz 
li rois des isles fu uaincuz 
et de c est li rois artus liez 
et de ses conpaignons iriez 
qui as chastiax se departirent 
la ou le meillor seior uirent 
n il ne set comant il lor ua 
de c est li diax que li rois a  
li uaslez ne prise un denier 
les noueles au charbonier 
forsque tantqu an la uoie antra 
cele part ou il li mostra 
tantque sor mer uit un chastel 
mout bien seant et fort et bel 
et uoit issir parmi la porte 
un cheualier armé qui porte 
une cope d or an sa main 
sa lance tenoit et son frain 
et son escu an la senestre 
et la cope d or an la destre 
et les armes bien li seoient 
qui totes uermoilles estoient 
li uaslez uit les armes beles 
qui totes estoient noueles 
si li plorent et dist   par foi 
cez demanderai ge le roi 
s il les me done bel m an iert 
et dahez ait qui altres quiert  
atant uers le chastel s an cort 
que tart li est qu il uaigne a cort 
tantque pres del cheualier uint 
et li cheualiers le retint 
un petit si li demanda 
  ou an uas tu uaslez diua 
ie uuel  fet il   a cort aler 
au roi ces armes demander 
uaslez  fet il   or diz tu bien 
or ua donc tost et si reuien 
et tant diras au malues roi 
se il ne uialt tenir de moi 
sa terre que il la me rande 
ou il anuoit qui la desfande 
uers moi qui di que ele est moie 
et a ces ansaignes t an croie 
que deuant lui pris orandroit 
a tot le uin dont il beuoit 
ceste cope que ie ci port  
or quiere autrui qui li recort 
que cil n i a mot antandu 
iusqu a la cort n a atandu 
ou li rois et li cheualier 
estoient asis au mangier 
la sale fu par terre aual 
et li uaslez antre a cheual 
an la sale qui fu pauee 
et longue autretant come lee 
et li rois artus s ert asis 
au chief d une table pansis 
et tuit li cheualier parloient 
li un as autres deduisoient 
fors il qui fu pansis et muz 
li uaslez est auant uenuz 
n il ne set le quel il salut 
que del roi mie ne conut 
tantqu ionez contre lui uint 
qui an sa main un costel tint 
  uaslez  fet il   tu qui la uiens 
qui le costel an ta main tiens 
mostrez moi li quex est li rois  
yonez qui mout fu cortois 
li dist   amis ueez le la  
li uaslez uers lui s an ala 
se l salua si com il sot 
li rois se test et ne dist mot 
et cil autre foiz l areisone 
li rois panse et mot ne li sone 
  par foi  dist li uaslez adonques 
  cist rois ne fist cheualier onques 
qant lan n an puet parole traire 
comant puet il cheualier faire  
tantost del retorner s atorne 
le chief de son chaceor torne 
mes si pres del roi l ot mené 
a guise d ome mal sené 
que deuant lui sanz nule fable 
li abati desor la table 
del chief un chapel de bonet 
li rois torne uers le uaslet 
le chief que il tenoit beissié 
si a tot son panse leissié 
et dit   biau sire bien uaigniez 
ie uos pri qu a mal ne taigniez 
ce qu a uostre salu me toi 
d ire respondre ne uos poi 
que li pire anemis que i aie 
qui plus me het et plus m esmaie 
m a ci ma terre contredite 
et tant est fos que tote quite 
dit qu il l aura ou uuelle ou non 
li uermauz cheualiers a non 
de la forest de quinqueroi 
et la reine deuant moi 
estoit ci uenue seoir 
por conforter et por ueoir 
ces cheualiers qui sont blecié 
ne m eust gueres correcié 
li cheualiers de quanqu il dist 
mes deuant moi ma cope prist 
et si folemant l anleua 
que sor la reine uersa 
tot le uin dont ele estoit plainne 
ci ot honte laide et uilainne 
que la reine an est antree 
de grant duel et d ire anflamee 
an sa chanbre ou ele s ocit 
ne ne cuit pas se dex m ait 
que ia an puise eschaper uiue  
li uaslez ne prise une ciue 
quanque li rois li dit et conte 
ne de son duel ne de la honte 
la reine ne li chaut il 
  feites moi cheualier  fet il 
  sire rois car aler m an uoel  
cler et riant furent li oel 
an la teste au uaslet saluaige 
nus qui le uoit ne l tient a saige 
mes trestuit cil qui le ueoient 
por bel et por gent le tenoient 
  amis  fet li rois   descendez 
et uostre chaceor randez 
cel uaslet si le gardera 
et uostre uolante fera 
fet iert a damedeu le ueu 
a m annor et a uostre preu  
et li uaslez a respondu 
  ia n estoient pas descendu 
cil que i ancontrai an la lande 
et uos uolez que ie descende 
ia par mon chief n i descendrai 
mes fetes tost si m an irai 
ha  fet li rois   biax amis chiers 
ie le ferai mout uolantiers 
a uostre preu et a m enor 
foi que ie doi le criator  
fet li uaslez   biax sire rois 
ne serai cheualiers des mois 
se cheualiers uermauz ne sui 
donez moi les armes celui 
que i ancontrai defors la porte 
qui uostre cope d or anporte  
li senechax qui fu bleciez 
de ce qu il ot s est correciez 
et dit   amis uos auez droit 
alez les prandre orandroit 
les armes car eles sont uoz 
ne feistes mie que soz 
qant por ce uenistes ici 
kex  fet li rois   por deu merci 
trop dites uolantiers enui 
si ne uos chaut onques a cui 
a prodome est ce mout lez uices 
se li uaslez est fos et nices 
s est il espoir mout gentix hom 
et se ce li uient d aprison 
qu il ait esté a uilain mestre 
ancor puet preuz et saiges estre 
uilenie est d autrui gaber 
et de prometre sanz doner 
prodom ne se doit antremetre 
de nule rien autrui prometre 
que doner ne li puise et uuelle 
que le maugre celui n acuelle 
qui sanz prometre est ses amis 
et desque il li a promis 
si bee a la promesse auoir 
et par ce si poez sauoir 
qu asez ualdroit il mialz ueer 
a home que fere baer 
et qui le uoir dire an uoldroit 
lui meismes gabe et decoit 
qui fet promesse et ne la solt 
car le cuer son ami se tolt  
ensi li rois a kex parloit 
et li uaslez qui s an aloit 
a une pucele ueue 
bele et gente si la salue 
et cele lui et si li rist 
et an riant itant li dist 
  uaslez se tu uiz par aaige 
ie pans et croi an mon coraige 
qu an trestot le monde n aura 
n il n i ert n an ne l i saura 
nul meillor cheualier de toi 
ensi le pans et cuit et croi  
et la pucele n auoit ris 
passez auoit anz plus de sis 
et ce dist ele si an halt 
que tuit l oirent et kex salt 
cui la parole enuia mout 
si li dona cop si estout 
de la paume an la face tandre 
qu il la fist a la terre estandre 
quant la pucele ferue ot 
an sa uoie troua un sot 
lez une cheminee estant 
si le bota el feu ardant 
del pie par corroz et par ire 
por ce que li soz soloit dire 
  ceste pucele ne rira 
iusque tantque ele uerra 
celui qui de cheualerie 
aura tote la seignorie  
ensi cil crie et cele plore 
et li uaslez pas ne demore 
einz s an retorne sanz consoil 
apres le cheualier uermoil 
yonez qui les droiz santiers 
sauoit toz et mout uolantiers 
aportoit noueles a cort 
a toz ses conpaignons an cort 
par un uergier deuant la sale 
et par une posterne auale 
tantqu il uint au chemin tot droit 
ou li cheualiers atandoit 
cheualerie et auanture 
et li uaslez grant aleure 
uint uers lui por ses armes prandre 
et li cheualiers por atandre 
auoit la cope d or ius mise 
sor un perron de roche bise 
qant li uaslez aprochié l ot 
tantque li uns l autre oir pot 
si li cria   metez les ius 
les armes ne les portez plus 
que li rois artus le uos mande  
et li cheualiers li demande 
  uaslez ose ca nus uenir 
por le droit le roi maintenir 
se nus i uient ne l celer pas 
qu est ce deable est ce or gas 
danz cheualiers que uos me faites 
que uos n auez mes armes traites 
ostez les tost ie l uos comant 
uaslez  fet il   ie te demant 
se nus uient ca de par le roi 
qui conbatre se uuelle a moi 
danz cheualiers car ostez tost 
les armes que ie n es uos ost 
que plus ne les uos soferroie 
bien sachoiz que ie uos ferroie 
se plus parler m an feisiez  
lors fu li cheualiers iriez 
sa lance a a yy mains leuee 
si l an a feru grant colee 
par les espaules an trauers 
de la ou n estoit pas li fers 
qu il le fist anbrunchier aual 
desor le col de son cheual 
et li uaslez fu correciez 
qant il santi qu il fu bleciez 
de la colee qu il ot prise 
au mialz qu il puet an l uel l auise 
et lesse aler un iauelot 
si qu il n antant ne uoit ne ot 
li fiert parmi l uel el ceruel 
que d autre part del haterel 
le sanc et le ceruel espant 
de la dolor li cuers li mant 
si uerse et chiet toz estanduz 
et li uaslez est descenduz 
si met la lance a une part 
et l escu del col li depart 
mes il ne set uenir a chief 
del hiaume qui est sor le chief 
qu il ne set comant il le praigne 
et s a talant qu il li desceigne 
l espee mes il ne l sot fere 
ne del fuerre ne la puet trere 
einz prant le fuerre et saiche et tire 
et yonez comance a rire 
qant le uaslet uoit antrepris 
  ice que est  fet il   amis 
que fetes uos ie ne sai quoi 
ie cuidoie de uostre roi 
qu il m eust ces armes donees 
mes einz aurai par charbonees 
trestot esbraoné le mort 
que nule des armes anport 
qu eles se tienent si au cors 
que ce dedanz et ce defors 
est trestot un si com moi sanble 
qu eles se tienent si ansanble 
or ne uos chalt de nule rien 
que i es departirai mout bien 
se uos uolez  fet yonez 
  or fai donc tost  dit li uaslez 
  s es me donez sanz plus d arest  
tantost yonez le desuest 
et iusqu an l artoil le deschauce 
n i a remes hauberc ne chauce 
ne hiaume el chief n autre armeure 
mes li uaslez sa uesteure 
ne uolt lessier que ne preist 
por rien qu ionez li deist 
une cote mout aeisiee 
de drap de soie ganbeisiee 
que desoz son hauberc uestoit 
li cheualiers quant uis estoit 
n oster ne li pooit des piez 
les reuelins qu il ot chauciez 
einz dist   deable est ce or gas 
que ie changerai mes bons dras 
que ma mere me fist l autrier 
por les dras a cest cheualier 
ma grosse chemise de chanure 
por la soe qui mout est tanue 
uoldriez uos que ie lessasse 
ma cotele ou aigue ne passe 
por celui qui n an tanroit gote 
maudite soit la gole tote 
qui changera n auant n apres 
ses bons dras por autrui malues  
grief chose est mout de fol aprandre 
rien fors les armes ne uolt prandre 
por proiere que lan li face 
yonez les chauces li lace 
puis li a le hauberc uestu 
tel c onques nus miaudres ne fu 
et sor la teste li asiet 
le hiaume qui mout bien li siet 
et de l espee li anseigne 
que laschet et pandant la ceigne 
puis li met le pie an l estrier 
se l fet monter sor le destrier 
einz mes estrie ueu n auoit 
ne d esperon rien ne sauoit 
fors de cinglant ou de roorte 
yonez l escu li aporte 
et la lance puis si li baille 
encoisque yonez s an aille 
dist li uaslez   amis prenez 
mon chaceor si l anmenez 
qu il est mout bons et ie l uos doing 
por ce que ie n an ai mes soing 
et portez sa cope le roi 
si le saluez de par moi 
et tant direz a la pucele 
que quex feri sor la meissele 
que se ie puis ainzque ie muire 
li cuit ie mout bien metre cuire 
que por uangiee se tandra  
et cil respont que il randra 
au roi sa cope et son messaige 
fornira il a loi de saige 
atant departent si s an uont 
an la sale ou li baron sont 
antre yonez parmi la porte 
qui au roi sa cope raporte 
si li dist   sire or fetes ioie 
que uostre cope uos anuoie 
uostre cheualiers qui ci fu 
del quel cheualier me diz tu  
fet li rois qui an sa grant ire 
estoit ancor   e non deu sire  
fet yonez   del uaslet di 
qui orandroit parti de ci 
diz tu donc del uaslet galois 
qui me demanda  fet li rois 
  les armes de sinople taintes 
au cheualier qui hontes maintes 
m a fetes selonc son pooir 
sire de lui di ge por uoir 
et ma cope comant ot il 
ainme le tant ou prise cil 
qu il li ait de son gre randue 
encois li a mout chier uandue 
li uaslez que il l a ocis 
comant fu ce biax dolz amis 
sire ne sai mes ie le ui 
que li cheualiers le feri 
de sa lance et fist grant enui 
et li uaslez referi lui 
d un iauelot parmi l oeilliere 
si que il li fist par derriere 
le sanc et la ceruele espandre 
et lui par terre mort estandre  
lors dist li rois au seneschal 
  ha kex com m auez hui fet mal 
par uostre lengue l anuiose 
qui aura dite mainte oisose 
m auez hui le uaslet tolu 
qui hui cest ior m a mout ualu 
sire  dist yonez au roi 
  par mon chief il mande par moi 
a la pucele la reine 
que kex feri par ahatine 
par mal de lui et par despit 
qu il la uangera se il uit 
et s il an puet uenir an leu  
li fos qui fu delez le feu 
ot la parole et saut an piez 
et uient deuant le roi mout liez 
s a tel ioie qu il tripe et saut 
et dit   danz rois se dex me saut 
or aprochent uoz auantures 
de felenesses et de dures 
an uerroiz auenir souant 
et si uos met bien an couant 
que kex puet estre toz certains 
qu il mar uit ses piez et ses mains 
et sa lengue fole et uilainne 
que ainzque past une semainne 
aura li cheualiers uangié 
le cop qu il me dona del pie 
et la bufe ert mout chier uandue 
et bien conparee et randue 
que il dona a la pucele 
que antre le cote et l eissele 
le braz destre li brisera 
un demi an le portera 
au col pandu et bien l i port 
n i puet faillir plus qu a la mort  
cele parole tant greua 
keu que par po qu il ne creua 
de mautalant et de corroz 
que il ne l ala deuant toz 
tel conreer que mort l eust 
por ce que au roi despleust 
lessa que il ne l anuai 
et li rois dist   hai hai 
kex com m auez hui correcié 
qui asené et adrecié 
le uaslet des armes eust 
tantc un po aidier s an seust 
et de l escu et de la lance 
bons cheualiers fust sanz dotance 
mes il ne set ne mal ne bien 
d armes ne de nule autre rien 
que nes pas trere ne sauroit 
l espee se besoing auoit 
or siet armez sor son cheual 
s ancontrera aucun uasal 
qui por son cheual gaaignier 
ne l dotera a maaignier 
tost mort ou mahaignié l aura 
que desfandre ne se saura 
tant est nices et bestiax 
tost aura fez ses anuiax  
ensi li rois plaint et regrate 
et del uaslet fet chiere mate 
mes il n i puet rien conquester 
si lesse la parole ester 
et li uaslez sanz nul arest 
s an ua poignant par la forest 
tantque es terres plainnes uint 
sor une riuiere qui tint 
de le plus d une arbalestee 
si s estoit tote l eue antree 
et retrete an son grant conduit 
uers la grant riuiere qui bruit 
s an ua tote une praerie 
mes an l eue n antra il mie 
qu il la uit mout parfonde et noire 
et asez plus corrant que loire 
si s an ua tot selonc la riue 
lez une grant roiche naiue 
et de l autre part l eue estoit 
si que l eue au pie li batoit 
sor cele roche an un pandant 
qui uers mer aloit descendant 
ot un chastel mout riche et fort 
si com l eue aloit au regort 
torna li uaslez a senestre 
et uit les torz del chastel nestre 
qu auis li fu qu eles nessoient 
et que fors del chastel issoient 
enmi le chastel an estant 
ot une tor et fort et grant 
une barbacane mout fort 
auoit tornee uers le gort 
qui a la mer se conbatoit 
et la mers au pie li batoit 
a yy parties del mur 
don li quarrel estoient dur 
auoit yy basses torneles 
qui mout estoient forz et beles 
li chastiax fu mout bien seanz 
et bien aeisiez par dedanz 
deuant le chastelet reont 
ot sor l eue drecié un pont 
de pierre et d areinne et de chauz 
li ponz estoit et forz et hauz 
a batailles estoit antor 
qu anmi le pont ot une tor 
et deuant un pont torneiz 
qui estoit fez et establiz 
a ce que sa droiture aporte 
le ior ert ponz et la nuit porte 
li uaslez uers le pont chemine 
uestuz d une robe d ermine 
s aloit uns prodom esbatant 
par sus le pont et si atant 
celui qui uers le pont uenoit 
li prodom an sa main tenoit 
par contenance un bastonet 
et apres lui uienent uaslet 
dui desafublé sont uenu 
cil qui uient a bien retenu 
ce que sa mere li aprist 
car il le salua et dist 
  sire ce m anseigna ma mere 
dex beneie toi biau frere  
fet li prodom qui le uit sot 
au parler le conut et sot 
et dit   biax frere don uiens tu 
dont de la cort le roi artu 
qu i feis cheualier m a fait 
li rois qui bone auanture ait 
cheualier se dex bien me doint 
ne cuidoie c or an cest point 
d itel chose li souenist 
d el cuidoie qu il se tenist 
au roi que de cheualier faire 
or me di frere debonaire 
ces armes qui les te bailla 
li rois  fet il   les me dona 
dona comant  et il li conte 
si com auez oi el conte 
qui autre foiz le conteroit 
enuiz et oiseuse seroit 
que nus contes ce ne demande 
et li prodom li redemande 
qu il set fere de son cheual 
  ie l sai corre amont et aual 
tot autresi com ie soloie 
le chaceor quant ie l auoie 
an la meison ma mere pris 
et de uoz armes biax amis 
me redites qu an sauez faire 
i es sai bien uestir et retraire 
si com li uaslez m an arma 
qui deuant moi an desarma 
le cheualier qu auoie mort 
et si legierement les port 
qu eles ne me grieuent rien 
par l ame deu ce pris ie bien  
fet li prodom   et mout me siet 
or me dites si ne uos griet 
quex besoinz uos amena ca 
sire ma mere m anseigna 
que uers les prodomes alasse 
et que a aus me conseillasse 
se creusse ce qu il diroient 
que preu i ont cil qui les croient  
et li prodom respont   biau frere 
beneoite soit uostre mere 
que ele uos conseilla bien 
mes uolez uos plus nule rien 
oil et quoi tant et non mes 
que uos me herbergiez hui mes 
mout uolantiers  fet li prodom 
 mesque uos m otroiez un don 
dont grant bien uenir uos uerroiz 
et coi  fet il   que uos cresroiz 
le consoil uostre mere et moi 
par foi  fet il   et ie l otroi 
donc descendez  et il descent 
uns des uaslez son cheual prant 
des yy qui furent uenu la 
et li altres le desarma 
si remest an la robe sote 
es reuelins et an la cote 
de cerf malfete et maltailliee 
que sa mere li ot bailliee 
et li prodom se fist chaucier 
les esperons tranchanz d acier 
que li uaslez ot aportez 
si est sor le cheual montez 
et l escu par la guige pant 
a son col et la lance prant 
et dit   amis or aprenez 
d armes et garde uos prenez 
comant lan doit lance tenir 
et cheual poindre et retenir  
lors a desploiee l anseigne 
se li mostre et se li anseigne 
comant an doit son escu prandre 
un petit le fet auant pandre 
tantqu au col del cheual le ioint 
et met la lance el fautre et point 
le cheual qui yy mars ualoit 
que nus plus uolantiers n aloit 
plus tost ne de graignor uertu 
li prodom sot mout de l escu 
et del cheual et de la lance 
car il l ot apris des anfance 
si plot mout au uaslet et sist 
trestot quanque li prodom fist 
qant il ot fet tot son cenbel 
deuant le uaslet bien et bel 
qui bien s an ert garde donee 
si s an reuient lance leuee 
au uaslet et demande li 
  amis sauriez uos ausi 
la lance et l escu demener 
et le cheual poindre et mener  
et cil dit que tot a deliure 
ne queroit iames un ior uiure 
ne terre ne auoir n eust 
mesqu ausi fere le seust 
  ce qu an ne set puet an aprandre 
qui painne i uialt metre et antandre  
fet li prodom   biax amis chiers 
il couient a toz les mestiers 
et poinne et cuer et ialz auoir 
par ces yy puet an tot sauoir 
et quant uos onques ne l feistes 
ne autrui fere ne l ueistes 
se uos fere ne le sauez 
honte ne blasme n i auez  
lors le fist li prodom monter 
et il comanca a porter 
si a droit la lance et l escu 
com s il eust toz iorz uescu 
an tornoiemenz et an guerres 
et alé par totes les terres 
querant bataille et auanture 
car il li uenoit de nature 
et quant nature li aprant 
et li cuers del tot i antant 
ne li puet estre riens greuainne 
la ou nature et cuers se painne 
par ces yy si bien le feisoit 
que au prodome mout pleisoit 
et qu il disoit an son coraige 
que se il fust tot son aaige 
d armes penez et antremis 
s an fust il asez bien apris 
qant li uaslez ot fet son tor 
deuant le prodome au retor 
lance leuee s an repaire 
si com il li ot ueu faire 
si dist   sire ai le ge bien fait 
cuidiez uos que ia mestier m ait 
poinne se ie metre l i uoel 
onques rien ne uirent mi oel 
dont si grant coueitise eusse 
mout uoldroie que i an seusse 
autretant com uos an sauez 
amis se le cuer i auez  
fet li prodom   mout an sauroiz 
ia mar cusancon en auroiz  
li prodom par yy foiz monta 
par yy foiz d armes l anseigna 
trestot quanque mostrer li sot 
tantque asez mostré l an ot 
et par yy foiz monter le fist 
a la dasreainne li dist 
  amis se uos ancontriez 
un cheualier que feriez 
s il uos feroit ie l referroie 
et se uostre lance pecoie 
apres ce n i aura il plus 
a yy poinz li corroie sus 
amis ce ne feroiz uos mie 
que ferai donc par escremie 
de l espee l iroiz requerre  
lors fiche deuant lui an terre 
sa lance an estant tote droite 
li prodom qui mout le couoite 
d armes anseignier et aprandre 
que il se saiche bien desfandre 
a l espee s an le requiert 
ou anuair quant leus an iert 
puis a main a l espee mise 
  amis  fet il   an ceste guise 
uos desfandroiz s an uos asalt 
de ce  fet il   se dex me salt 
ne set nus tant come ie faz 
qu as borriax et as taleuaz 
chies ma mere an apris asez 
tantque souant an fui lassez 
donc alons hui mes a l ostel  
fet li prodom   qu il n i a el 
et uos auroiz cuiqu il enuit 
l ostel sanz uilenie enuit  
lors s an uont andui coste a coste 
et li uaslez a dit son oste 
  sire ma mere m anseigna 
qu auoec home n alasse ia 
ne conpaignie o lui n eusse 
granmant que son non ne seusse 
si le m anseigna a sauoir 
ie uoel le uostre non sauoir 
biax dolz amis  dist li prodom 
  gornemanz de goorz ai non  
ensi iusqu a l ostel s an uienent 
main a main andui s antretienent 
a la montee d un degre 
uint uns uaslez tot de son gre 
qui aporta un mantel cort 
le uaslet afubler an cort 
qu apres le chaut ne le preist 
froidure qui mal li feist 
riches meisons beles et granz 
ot li prodom et biax sergenz 
et li mangiers fu atornez 
biax et genz et bien conreez 
si lauerent li cheualier 
puis si s asistrent au mangier 
et li prodom lez lui asist 
le uaslet et mangier le fist 
auoec lui an une escuele 
des mes ne faz autre nouele 
quanz en i ot et quel il furent 
mes asez mangierent et burent 
del mangier ne faz autre fable 
qant leué furent de la table 
li prodom qui mout fu cortois 
pria de remenoir un mois 
le uaslet qui delez lui sist 
un an tot plain se il uolsist 
le retenist il uolantiers 
si apreist andemantiers 
tex choses s eles li pleussent 
qu a besoing mestier li eussent 
et li uaslez li dist apres 
  sire ne sai se ie sui pres 
del manoir ou ma mere maint 
mes ie pri deu qu a li me maint 
et qu ancor la puise ueoir 
que pasmee la ui cheoir 
au chief del pont deuant sa porte 
si ne sai s ele est uiue ou morte 
del duel de moi quant la lessai 
chei pasmee bien le sai 
et por ce ne porroit pas estre 
tantque ie seusse son estre 
que ie feisse lonc seior 
einz m an irai demain au ior  
li prodom ot que rien ne ualt 
proiere et la parole faut 
si uont couchier sanz plus de plet 
que li lit estoient ia fet 
li prodom par matin leua 
au lit au uaslet s an ala 
la ou il le troua gisant 
si li fist porter an presant 
chemise et braies de cheinsil 
et chauces taintes an bresil 
et cote d un drap de soie ynde 
qui fu tissuz et fez an ynde 
por ce que uestir li feist 
li anuea et se li dist 
  amis ces dras que ci ueez 
uestiroiz se uos me creez  
et li uaslez respont   biau sire 
uos porreiez asez mialz dire 
li drap que ma mere me fist 
dont ne ualent il mialz que cist 
et uos uolez que ie les ueste 
uaslez foi que ie doi ma teste  
fet li prodom   ainz ualent pis 
uos me deistes biax amis 
qant ie uos amenai ceanz 
que uos toz mes comandemanz 
fereiez et ge si ferai  
fet li uaslez   ia n an serai 
ancontre uos de nule chose  
as dras uestir plus ne repose 
si a les sa mere lessiez 
et li prodom s est abessiez 
se li chauca l esperon destre 
la costume soloit tex estre 
que cil qui feisoit cheualier 
li deuoit l esperon chaucier 
d autres uaslez asez i ot 
chascuns qui auenir i pot 
a lui armer a sa main mise 
et li prodom l espee a prise 
se l ceint et si le beisa 
et dit que donee li a 
la plus haute ordre auoec l espee 
que dex a fete et comandee 
c est l ordre de cheualerie 
qui doit estre sanz uilenie 
et dist   biau frere or uos souaingne 
se il auient qu il uos couaingne 
conbatre a aucun cheualier 
ice uos uoel dire et proier 
se uos an uenez au desus 
que uers uos ne se puisse plus 
desfandre ne contretenir 
einz l estuisse a merci uenir 
qu a esciant ne l ociez 
et gardez que uos ne soiez 
trop parlanz ne trop noueliers 
nus ne puet estre trop parliers 
que souant tel chose ne die 
qu an li atort a uilenie 
et li saiges dit et retret 
qui trop parole pechie fet 
por ce biau frere uos chasti 
de trop parler et si uos pri 
se uos trouez pucele ou fame 
ou soit dameisele ou soit dame 
desconselliee soit de rien 
conselliez la si feroiz bien 
se uos consellier la sauez 
et se le pooir en auez 
une autre chose uos apraing 
et ne l tenez mie a desdaing 
qui ne fet mie a desdaignier 
uolantiers alez au mostier 
proier celui qui tot a fait 
que de uostre ame merci ait 
et qu an cest siegle terrien 
uos gart come son crestien  
et li uaslez dist au prodome 
 de toz les apostres de rome 
soiez uos beneoiz biau sire 
qu autel oi ma mere dire 
or ne l dites iames biau frere  
fet li prodom   que uostre mere 
uos ait apris et anseignié 
de ce mie ne uos blas gie 
se uos l auez dit iusque ci 
mes des or la uostre merci 
uos pri que uos an chastiez 
que se uos plus le diseiez 
a folie le tanroit lan 
por ce uos pri gardez uos an 
et que dirai ge donc biau sire 
li uauasors ce poez dire 
qui uostre esperon uos chauca 
le uos aprist et anseigna  
et cil li a le don doné 
que iames n i aura soné 
un mot tant com il sera uis 
se de lui non qu il li est uis 
que ce est biens qu il li ansaigne 
li prodom maintenant le saigne 
si a la main leuee an haut 
et dist   biax sire dex uos saut 
alez a deu qui uos conduie 
que la demore uos enuie  
li nouiax cheualiers s an part 
de son oste et mout li est tart 
que a sa mere uenir puisse 
et que sainne et uiue la truisse 
si se met es forez sostainnes 
que asez mialz qu as terres plainnes 
es forez se requenuissoit 
et cheualche tantque il uoit 
un chastel fort et bien seant 
defors les murs ne uoit neant 
fors mer et eue et terre gaste 
d errer uers le chastel se haste 
tantque deuant la porte uient 
mes un pont passer li couient 
si foible ainzqu a la porte ueingne 
qu a poinnes cuit que le sosteingne 
li cheualiers sor le pont monte 
si le passa que max ne honte 
ne anconbriers ne li auint 
iusque deuant la porte uint 
si la troua fermé a la clef 
ne n i hurta mie soef 
ne n i apela mie an bas 
tant i feri qu eneslepas 
uint as fenestres de la sale 
une pucele meigre et pale 
et dist   qui est qui la apele  
cil regarde uers la pucele 
si la uoit et dit   bele amie 
uns cheualiers sui qui uos prie 
que leanz me faciez antrer 
et l ostel enuit mes prester 
sire  fet ele   uos l auroiz 
mes ia gre ne nos an sauroiz 
et neporquant si uos ferons 
si bon ostel com nos porrons  
lors s est la pucele arriers treite 
et cil qui a la porte agueite 
crient qu an li face trop ester 
si recomanca a hurter 
et tantost yy sergent uindrent 
qui granz haiches a lor cos tindrent 
et chascuns ot ceinte une espee 
si ont la porte desfermee 
et dient   sire uenez anz  
se bien esteust as sergenz 
mout fussent bel mes il auoient 
meseise eu tantqu il estoient 
tel qu an s an poist meruellier 
de geuner et de uellier 
et s il ot bien defors trouee 
la terre gaste et escouee 
dedanz rien ne li amanda 
que par tot la ou il ala 
troua anhermies les rues 
et les meisons uiez decheues 
qu home ne fame n i auoit 
yy mostiers an la uile auoit 
qui estoient yy abaies 
li uns de nonains esbaies 
l autres de moinnes esgarez 
ne troua mie bien parez 
les mostiers ne bien portanduz 
encois uit creuez et fanduz 
les murs et les torz descouertes 
et les meisons erent ouertes 
ausi de nuiz come de iorz 
molins n i mialt ne n i cuist forz 
an nul leu de tot le chastel 
ne ne troua pain ne gastel 
ne rien nule qui fust a uandre 
don lan poist un denier prandre 
ensi troua le chastel gaste 
que n i troua ne pain ne paste 
ne uin ne sidre ne ceruoise 
uers un pales couert d atoise 
l ont li yy sergent mené 
et descendu et desarmé 
et tantost uns uaslez auale 
parmi les degrez de la sale 
qui aporta un mantel gris 
au col au cheualier l a mis 
et uns autres a establé 
son cheual la ou il n ot ble 
ne fain ne fuerre se po non 
que il n estoit an la meison 
li autre deuant ax le font 
monter par les degrez amont 
an la sale qui mout fu bele 
dui prodome et une pucele 
li sont a l ancontre uenu 
li prodome estoient chenu 
ne pas si que tuit fussent blanc 
de bel aaige a tot lor sanc 
et a tote lor force fussent 
s enui et pesance n eussent 
et la pucele uint plus iointe 
plus acesmee et plus cointe 
que espreuiers ne papegauz 
ses mantiax fu et ses bliauz 
d une porpre noire estelee 
de uair et n ert mie pelee 
la pane qui d ermine fu 
d un sebelin noir et chenu 
qui n estoit trop lons ne trop lez 
fu li mantiax au col orlez 
et se ie onques fis deuise 
an biaute que dex eust mise 
an cors de fame ne an face 
or me plest que une an reface 
ou ge ne mantirai de mot 
desliee fu et si ot 
les cheuox tex s estre poist 
que bien cuidast qui les ueist 
que il fussent tuit de fin or 
tant estoient luisant et sor 
le front ot blanc et haut et plain 
com se il fust ourez de main 
que de main d ome l ueure fust 
de pierre ou d iuoire ou de fust 
sorcix brunez et large antruel 
an la teste furent li oel 
riant et ueir et cler fandu 
le nes ot droit et estandu 
et mialz li auenoit el uis 
li uermauz sor le blanc asis 
que li sinoples sor l argent 
por anbler san et cuer de gent 
fist dex de li passemeruoille 
n onques puis ne fist la paroille 
ne deuant feite ne l auoit 
et quant li cheualiers la uoit 
si la salue et ele lui 
et li cheualier amedui 
et la dameisele le prant 
par la main debonerement 
et dist   biau frere uostre ostex 
certes n iert pas anquenuit tex 
com a prodome couandroit 
mes qui uos diroit orandroit 
tot nostre couine et nostre estre 
uos cuidereiez puet cel estre 
que de maluestie le deisse 
por ce qu aler uos an feisse 
mes se uos plest or remenez 
l ostel tel com il est prenez 
et dex uos doint meillor demain  
ensi l anmainne par la main 
iusqu an une chanbre celee 
qui mout ert bele et longue et lee 
sor une coute de samit 
qui fu tandue sor un lit 
se sont leanz andui asis 
cheualier quatre cinc et sis 
uindrent leanz et si se sistrent 
tot par tropeax et mot ne distrent 
et uirent celui qui se sist 
delez lor dame et mot ne dist 
por ce de parler se tenoit 
que del chasti li souenoit 
que li prodom li auoit fet 
s an tenoient antr ax grant plet 
tuit li cheualier a consoil 
  dex  fet chascuns   mout me meruoil 
se cil cheualiers est muiax 
granz diax seroit c onques si biax 
cheualiers ne fu nez de fame 
mout auient bien delez ma dame 
et ma dame ausi delez lui 
s il ne fussent muel andui 
tant est cil biax et cele bele 
c onques cheualiers ne pucele 
si bien n auindrent mes ansanble 
que de l un et de l autre sanble 
que dex l un por l autre feist 
por ce qu ansanble les meist  
et tuit cil qui leanz estoient 
antr ax grant parole an feisoient 
et la dameisele atandoit 
qu il l aparlast de queque soit 
tantqu ele uit tres bien et sot 
que il ne li diroit ia mot 
s ele ne l aresnoit auant 
et dist mout debonerement 
  sire don uenistes uos hui 
dameisele  fet il   ie iui 
chies un prodome an un chastel 
ou i oi ostel et bon et bel 
s i a yy torz forz et eslites 
une grant et yy petites 
ne sai tote l ueure asomer 
ne le chastel ne sai nomer 
mes ie sai bien que li prodon 
gornemanz de gohorz a non 
ha biax amis  fet la pucele 
  mout est uostre parole bele 
et mout auez dit que cortois 
gre uos an sache dex li rois 
qant uos prodome l apelastes 
onques plus uoir mot ne parlastes 
qu il est prodom par saint richier 
ice puis ie bien afichier 
et sachiez que ie sui sa niece 
mes ie ne l ui mout a grant piece 
et certes puisque uos meustes 
de uostre ostel ne queneustes 
plus prodome mien esciant 
mout lie ostel et mout ioiant 
uos fist que il le sot bien feire 
come prodom et deboneire 
puissanz et aeisiez et riches 
mes ceanz n a mesque yy miches 
c uns miens oncles qui est prieus 
mout sainz hom et religieus 
m anuea por soper enuit 
et un bocel plain de uin cuit 
de uitaille n a plus ceanz 
fors un cheurel c uns miens sergenz 
ocist hui main d une saiete  
atant comande que lan mete 
les tables et eles sont mises 
et les genz au soper asises 
au mangier ont mout petit sis 
mes par mout grant talant l ont pris 
apres mangier se departirent 
cil remestrent qui se dormirent 
qui l autre nuit ueillié auoient 
cil s an issirent qui deuoient 
la nuit par le chastel ueillier 
sergent furent et escuier 
yy qui la nuit ueillierent 
li autre mout se traueillierent 
de lor oste bien aeisier 
biax dras et couertor mout chier 
et orellier au chief li mestent 
cil qui del couchier s antremestent 
trestot l eise et tot le delit 
qu an saust deuiser an lit 
ot li cheualiers cele nuit 
forsque solement le deduit 
de pucele se lui pleust 
ou de dame se li leust 
mes il n an sauoit nule rien 
et por ce uos di ge mout bien 
qu il s andormi auques par tans 
qu il n estoit de rien an espans 
mes s ostesse pas ne repose 
qui estoit an sa chanbre anclose 
cil dort a eise et cele panse 
qu i n a an li nule desfanse 
d une bataille qui l asaut 
mout se trestorne et mout tressaut 
mout se degiete et se demainne 
un mantel cort de soie an grainne 
a afublé sor sa chemise 
si s est en auanture mise 
come hardie et corageuse 
mes ce n est mie por oiseuse 
einz se panse que ele ira 
a son oste et si li dira 
de son afere une partie 
lors s est de son lit departie 
et issue fors de sa chanbre 
a tel peor que tuit li manbre 
li tranblent et li cors li sue 
plorant est de la chanbre issue 
et uient au lit ou cil se dort 
et plore et sopire mout fort 
si s acline et si s agenoille 
plore tantque ele li moille 
de ses lermes tote la face 
n a hardement que plus li face 
tant a ploré que cil s esuoille 
si s esbaist toz et meruoille 
de sa face qu il sent moilliee 
et uoit celi agenoilliee 
deuant son lit qui le tenoit 
par le col anbracié estroit 
et tant de corteisie fist 
que antre ses braz la reprist 
maintenant et uers lui la trest 
si li dist   bele que uos plest 
por qu iestes uos uenue ci 
ha gentix cheualiers merci 
por deu uos pri et por son fil 
que uos ne m an aiez plus uil 
de ce que ie sui ci uenue 
por ce que ie sui presque nue 
n i panssai ge onques folie 
ne maluestie ne uilenie 
qu il n a el monde rien qui uiue 
tant dolante ne tant cheitiue 
que ie ne soie plus dolante 
rien que i aie ne m atalante 
c onques nul ior sanz mal ne fui 
ensi maleuree sui 
que ie ne uerrai iames nuit 
que solemant cesti d annuit 
ne ior que celui de demain 
encois m ocirrai de ma main 
de yy cheualiers et dis 
don cist chastiax estoit garnis 
n a ceanz remes que cinquante 
que yy et dis moins de seissante 
