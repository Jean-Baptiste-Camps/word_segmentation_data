la premiere rebriche 
cy commence l aucteur son liure intitulé du songe d un uiel 
pelerin adressié au blanc faucon pelerin au bec et pies dorés en 
recitans comment ardant desir acompaigné de sa suer bonne 
esperance prins en figure pour le uiel pelerin en personne de 
tous ceulx qui desirent que le monde et par especial la 
crestiente soient reformé a bien faire par le commandement 
de prouidence diuine emprent son grant uoiage pour trouuer 
souuerains alkemistes et multiplier le besant de l euuangile 
c est assauoir pour trouer uerite acompaignee de troys uertus 
neccessaires paix misericorde et iustice les quelles grant temps 
a se estoient parties de ce monde et premierement l aucteur 
descript l abit d ardant desir et de sa suer bonne esperance 
le premier chapitre 
quant ardant desir a grant loisir en la susdicte chappele ot en 
son cuer bien recapitulé le gracieux sermon de prouidence diuine 
du quel il fu reconforté il dit en esperit a sa suer bonne 
esperance ma belle suer ie cognois bien et par experience 
que auiourduy en ce monde et par especial en la crestiente et es 
cours des papes des empereurs et des roys es quelles cours i 
ay fait aucune fois non pas petite residence la uraie alkemie 
et iuste marchandie du fin besant en lamentant comme il se 
peut dire est perie quel merueille se la foire est 
faillie car chascun son besant en un drapiau lie aussi 
comme pour le mucier dessoubz la terre afin que par larrons il ne 
se perde ma belle suer dit ardant desir le phillozzofe 
dit que la uertu a tous iours son regart aus choses de 
grant difficulte et par especial la uertu de constance et de 
perseuerance par la grace et commandement de prouidence diuine 
nous auons emprins un grant uoiage une solempnele messagerie 
une legacion de grant difficulte c est assauoir de trouer en 
ce monde uerite uoire acompaignee comme dit est de paix de 
misericorde et de iustice et qui sommes nous pour trouer 
ceste saincte alkemie par la quelle le riche tresor de paradis 
des ames des urais alkemistes est sainctement remplie il se 
dit en prouerbe que d une tres grande emprinse le plus 
fort si est au commencier qui emprent hardiement a bon 
entendement il uient a bonne fin se l escripture ne ment 
ma belle suer dit ardant desir a bonne esperance or nous 
mettons en orison et pour faire bon uoiage recommandons 
nous a dieu qui dit par la bouche de l euuangiliste iehan que 
uerite est dieu la quelle nous alons querre et nous 
recommandons aussi a la uierge marie qui porta en son 
precieux uentre la uerite qui est appelee charite uoie et 
uie encores nous recommandons a nos sains deuos especiaulx c 
est assauoir a iehan l euuangeliste et au glorieux ieroyme 
singuliers escriuains de la uerite et de ses troys compaignes et 
n oublions pas le miroir des pecheurs conuertis la benoiste 
magdelaine la doulce uierge agnes et la tres noble katerine et 
acomplie nostre recommandacion ou nom de dieu nous nous 
mettrons a la uoye tendans uers orient or est assauoir que 
ardant desir estoit uestu d une nuee celestine et auoit yy 
ailles de feu resplendissant trop belles qui trespercoient en 
uolant et le ciel et la terre et les yy elemens mais esperance 
sa suer estoit uestue toute de uert d une cote si longue que 
elle ne pouoit auenir a la pomme meure cuillie du desiré pommier 
et si auoit aussi yy ailles moitie blanches moitie noires par 
les quelles elle uoloit souuent ou ciel lassus et une autre fois 
uolant descendoit ius ardant desir et sa suer bonne esperance 
prindrent leur besant en esperit et se a la uoie en l 
esperance de cellui qui est nommés uie uerite et uoie 
et pour abregier l escripture il trespasserent maint royaume 
mainte region et maint empire es quelx la marchandie tous iours 
empire et passerent mainte foraine et mainte guerre en 
uolant par dessus la terre tous iours querant aucun saint 
alkemiste qu il auoient emprins de trouer pour demander et 
enquester comment il pourroient trouer uerite la royne et tant 
uolerent que oultremer en alant deuers inde la maiour la ou le 
fin or croist il se trouuerent ou grant desert d egipte et 
furent moult trauaillié et de leur entencion presque desesperé 
et par especial ardant desir mais sa belle suer souuent le 
confortoit et en confortant li disoit que asses tost 
trouueroient un alkemiste qui par auenture en ce desert estoit 
deuenu hermite 
la seconde rebriche 
comment a tres grant paine ardant desir et sa suer bonne 
esperance trouerent ou desert d egipte le uiel arsene grant 
alkemiste qui bien et doulcement les recuilli et apres leur 
enseigna la grant montaigne la ou il trouerent troys roynes et 
troys dames souueraines maistresses de urais alkemie et comment 
le uiel arsene a ardant desir et a sa suer blasme l alkemie qui 
s appele haulte folie et loue fort l alkemie du besant de 
l ame 
le second chapitre 
tant uolerent ardant desir et sa suer bonne esperance parmy 
le desert la ou paou de gens habitent qui en une nuit bien 
obscure uirent de loings un paou de clarte dont il furent bien 
conforté et se traierent par deuers la lumiere desesperance 
laissant derriere si trouerent une petite logete faicte de 
cannes qui s appellent rosiaux et n estoit pas faicte comme 
les palais royaulx ardant desir hurta a la porte de la logete 
qui rendoit grant clarte pour ce que l ardant forge de l 
alkemie layens estoit fort alumee le uiel hermite qui la 
dedens estoit en appelant le puissant nom diuin a 
haulte uoix dist qui estes uous dit il qui estes 
uous la hors et il respondirent nous sommes pelerins qui 
alons querant une auenture dont mains marchans seuffrent 
moult grant arsure l ermite ouuri la porte et a leur habit 
tantost les recognut et doulcement les recut et toute l umanite 
que en tel lieu on peut faire a pelerins passans il ne 
laissa riens a faire le uenerable hermite estoit de corps 
biaux grans et bien fourmés et pour la uiellesse 
estoit un paou courbés les cheueux longs plus blans que nege 
et sa grant barbe tres blanche couurant toute sa poytrine et 
sembloit bien auoir esté seigneur d un grant empire il estoit 
uestus d une cote large et longue iusques aus pies non pas d 
escarlate ou de fin drap de louuiers mais de longues feilles de 
pommier treillies ensemble comme on fait un pennier et 
portoit en sa main destre pour lui a apuier une potence et a l 
autre ses patenostres de yy ou trente quant la refeccion 
fu passee en grant silence et acomplie toute l euure d 
ospitalite ardant desir a grant meschief se taisoit mais sa 
suer par signes le refrenoit qui paciaument attendoit 
que apres les graces leur uenerable hoste a eulx premier 
parlast et de leurs condicions enquetast la quelle chose pour 
abregier la figure tres gracieusement il fist et lui bien 
enfourmé comment ardant desir et sa suer bonne esperance 
queroient un alkemiste qui leur sceust donner conseil de 
multiplier leur besant lors le uenerable hermite print la 
parole et dist ainsi ardant desir mon tres chiere frere et bonne 
esperance ma tres chiere suer i ay grant compassion de uostre 
grant trauail et nientmains ie appreuue uostre tres noble 
emprinse c est assauoir que uostre besant soit multiplié 
afin que uous soiés riche et que au rendre compte il ne 
uous soit pas osté comme il fu a cellui qui en terre l 
enfouy ie ne pourroie nyer dit l ermite que ie ne fusse 
alkemiste mais bien uouldroie estre tel que par mon conseil 
uostre besant peust estre multiplié et pour ce que uous 
sachiés a qui uous estes adreciés il uous plaist a 
sauoir que iadis ie demourroie en la grant cite des rommains 
prochain et collateral de l empereur de romme et pour 
multiplier et acroistre mon besant qui n estoit pas petit 
mais grant ie deuins alkemiste et en alkemie ie 
dependi grossement il est uray que en la dicte science ie 
tyroie fort au commencement de transmuer mars et iupier en 
mercure et uenus en la lune et puis apres mercure en solail ie n 
y queroye autre metal uoire ce faisant par distillacions par 
sublimacions et par calcinacions afin que finablement et par 
grant traueil ie peusse pour douce conclusion paruenir a la 
pierre du phillozofe c est as la poudre qui est appelee 
elixir mais onques pour chose que ie sceusse ou peusse faire 
pour fondre pour batre ne pour forgier pour distiller ne pour 
sulimer ie n en pos uenir a chief car ou trop chaut ou trop 
froit ou trop sec ou trop moiste empeschoit que les 
materes subgietes ne se pouoient encorporer ensemble dont la 
riche precieuse susdicte et la riche poudre peussent une 
fois uenir en ma main ainsi usoie mon temps et perdoie et au 
soir et au matin mais puis que ie uous ay dit tant de ma 
condicion dit le uenerable hermite ie uous desclareroy un 
paou de l exposicion de ma dicte alkemie pour uous enseigner et 
que uous ne faillés mie il est trop fort a 
faire selonc l oppinion d aucuns phillozofes et par especial d 
aristote de transmuer une espece en une autre et ce faire en un 
brief temps faire d une poire une nois de gingembre saffren n 
est pas legiere chose a faire pour tant le dis des metaulx 
que ce que le solail es entrailles de la terre fait en yy 
ans si comme des metaulx de la terre faire fin or et fin argent l 
alkemiste puisse faire en yy mois ou en troys en deux ans 
ou en quatre ie ne dis mie que la science d alkemie ne 
soit uraie en aucune partie mais si largement comme ceulx 
qui s en dyent pour de leur uoisin a leur 
et se uont trop louant de ce ie me tais atant car 
ie pense bien que par bonne composicion yy elemens l eaue 
et la terre se en deux metaulx plonc et estain mars et 
mercure se coniondront bien ensemble mais quant ce uendra a 
l essay du feu du chyment et de la touche les elemens et les 
metaulx en leur propre espece et nature seront plainement 
recogneus et pour ce par ceste desiree alkemie qui peut 
estre dicte haulte folie uostre besant de l ame ia bien ne 
multipliera ne au guerredon des yy citez de l euuangile ne a yy 
iamais ne paruendra ne de ceste alkemie pour uous 
conseillier ie n entens mie mais de sa figure ie uous 
ouureray le sens parlant moralement et par allegorie laissant la 
lettre aus iuis et prenant l esperit qui donne uie ie disoie 
cy dessus dit le uenerable hermite que ie desiroie a 
transmuer iupiter fer et mars cuiure en mercure uif argent 
iupiter et mars sont durs de leur nature l un 
orgueilleux et l autre batailleurs de uraie humilite 
il n ont cure mercure est blanc et net et doulx 
a manier faictes de lui ce qu il uous plaist ia ne 
tintera ne dira mot et tendra tous iours aual prenant le lieu 
plus humble de rechief ie desiroie que uenus plonc la soullie 
par luxure fust trasnsmuee en la chaste clere et nete lune 
argent et que mercure bien humiliee par calcinacion de 
tribulacions et esleués par sublimacion de contemplacion fust 
transmué en solail or c est assauoir qu il fust enluminés 
des rays du solail de iustice afin qu il peust clerement ueoir 
et paruenir a la pierre du phillozofe c est a la pierre que 
le phillozofe euuangilique saint pol tant de fois nomma 
ihesucrist en ses epistres et herdre soy a l elixir c est 
assauoir a la uraie poudre de l umanite de la dicte precieuse 
pierre et a uraie cognoissance de nostre propre poudre et de 
nostre fragilite ardant desir biau frere et uous bonne 
esperance ma belle suer des dessusdictes alkemies ie me sui 
entremis des ma ionesse a romme mais onques iusques a la pierre 
precieuse ie ne pos paruenir uray est que par grace et moyen 
de la poudre susdicte ie receus aucune procion et pour ce le 
grant maistre de la monnoye par un blanc coulon me manda que se 
ie uoloie auoir la uraie science d alkemie et paruenir a la 
dicte pierre que ie laissase le palais imperial et le siege de 
saint pierre et que ie me transportasse en ce parfont desert d 
egipte soubz l ombre de pol et de anthoine se ie uoloie paruenir 
a la uraie pierre et de la premiere alkemie estre quitte si 
suy demourés un grant temps en ceste petite loge forgant le 
besant a mon pouoir et attendant de paruenir une fois en la 
possession de la saincte uraie pierre precieuse qui par grace 
fera ou ciel mon ame bien eureuse quant le uenerable 
hermite ot finé toute sa rayson sa belle doctrine et son biau 
sermon ardant desir li respondi biau pere dist il ie uous 
merci et ma tres chiere suer aussi de ce que si bien nous 
aués recuilli et de uostre saincte et uraie doctrine qui 
uault d or plus d une mine et biau pere mais qu il ne 
uous uenist en desplaisir uolentiers uous demanderoie uostre 
nom se ie ousoye de mon nom dit le preudomme n est pas 
grant cure mais qu il soit en l escripture du liure de uie 
la il peut suffire la ou le besant iamais n empire 
toutefois pour faire a uous satisfaccion ie suis appelés le uiel 
arsene par mon droit nom lors deuotement les pelerins les mains 
aucuns leuerent et a dieu et a arsene tres humblement 
regracierent et tres deuotement a lui se recommanderent en lui 
demandant et pour la leur besant quel 
part il yroient lors le uiel arsene doulcement respondi puis 
que uous me demandés conseil uolentiers le uous donray le 
meilleur que ie saueray il a dit il a yy iournees de 
cy alant uers orient une tres grant montaigne auironnés d une 
tres grande riuiere la quelle nulz hons mortelz ne peut 
passer s il n a aprins a uoler en la dicte montaigne remplie 
de tous biens a troys dames de grant biaute ualeur et 
puissance les quelles dames iadis soloient par tout le monde 
entre les hommes et faire leur mestier c est 
assauoir la uraie alkemie de la quelle alkemie le puissant 
empereur constantin fu gari de sa meseleue et grandement regna 
et tout le monde enlumina de la foy eracle aussi le noble 
empereur sur le pont de la denoe desconfist le filz de cosdroe 
et sans espandre sanc humain soumist a la crois toute perse et 
caldee charlemaine le puissant empereur de romme remist en son 
siege le uicquaire de ihesucrist et conquist a la foy maint 
royaume de sarrasins et godefroy de buillon un petit duc ou 
baron ou regart des dessusdis par la monnoye de l alkemie des 
troys dames dessusdictes reconquesta a la foy anthioche et la 
terre de promission et finablement la saincte cite ou la dicte 
monnoye fu premierement forgie qui porroit dit arsene raconter 
les grans richesses et la grant habondance de uraie marchandie 
par l alkemie des troys dames susdictes auec troys autres grans 
roynes trop plus grans dames que les yy susdictes et leurs 
cheuetaines des quelles troys roynes et de leur grant uertu en 
uostre grant uoiage uous serés par les troys dames plainement 
enfourmés ie ne uous puis celer dit arsene ma grant dolour 
et le uostre aussi car par l alkemie des troys dames 
susdictes commandans les troys roynes toute asye toute europe et 
toute aufrique tres paou de regions inaccessibles exceptees une 
fois furent crestiennes et pour l abscence de l alkemie susdicte 
il n est pas demouree crestienne de yy pars la disme et 
qu il soit uray dit arsene apres moy le tesmoingne 
gregoire le saint pastour et augustin le saint docteur or 
est ainsi pour rafreschir ma dolour dit arsene que grant 
temps a iadis et si long temps qu il n est memoire du 
contraire que les yy roynes en ce monde ueans que les gens 
refusoient le fin or de l alkemie des troys dames cy dessus 
dictes et usoient de l or sophistique de la premiere alkemie 
sans dire a dieu les troys roynes s en uolerent et si hault que 
onques puis nul ne les pot retrouuer et les troys dames un 
grant temps apres demourerent et toutefois par ennuy de ce que 
leur marchandie estoit auilee elles s enuolerent aussi et se 
retraierent en la dicte montaigne la ou elles forgent monnoye 
delicieuse si comme a moy et a paou de personnes de ce desert 
a esté reuelé si uous conseillie dit arsene a ardant 
desir et a bonne esperance que uous parfaisez uostre 
uoiage alant tous iours uers orient et tant alés et uolés 
que uous puissés trouuer la dicte montaigne et les belles 
dames autres maistresses de l alkemie que ie ne suy ne ne 
porroie estre car sans elles c est assauoir sans leur 
science en ma forge mon besant ie ne pourroie forgier ne lui 
multiplier prenés donques confort en uous et pensés de l 
errer et afin qu il uous souuiengne de moy prenés ma 
potence qui a nom perseuerance et la portés auec uous au 
chemin en apuiant sur lui quant uous serés aucune fois 
trauailliés de uoler et elle uous donra alegance ardant desir 
et sa belle suer prindrent congie du saint homme en lui 
regraciant et n oublierent pas la potence il se midrent a la 
uoie et ou chemin disoient l un a l autre o quelle grace 
dieu nous a fait dit ardant desir et bonne esperance 
que nous auons trouué le preudomme alkemiste qui nous a 
enseigné tout ce que nous auons a faire n est ce pas le 
grant arsene dont la uie des sains peres parle tant qui 
estoit le second a romme apres l empereur et gouuernoit 
tout l empire et tout le monde a laissié toutes ses 
richesses hounours et delis et pour multiplier son besant s 
est boutés en ce desert en une petite logete bien se peut 
dire que ou paou de telz arsenes en ce monde auiourduy se 
trouueroient o quelle grace dieu nous a fait pensons de 
lyement errer et hastiuement uoler tant que une fois nous 
puissons paruenir a la dicte montaigne 
la tierce rebriche 
comment ardant desir et sa suer bonne esperance se partirent 
du saint hermite et comment a tres grant paine et a longues 
iournees uolant et cheminant paruindrent a la noble montaigne de 
la biaute du lieu et comment il trouerent les troys dames 
maistresses d alkemie qui doulcement les recuillirent de l abit 
et du nom des troys dames tres hounourees et comment ardant desir 
fist sa requeste aus dictes dames et leur responce 
il se mistrent au chemin passant parmy nubie tendant uers orient 
de royaume en empire et trespasserent maint desert partout 
demandant le chemin une fois en uolant l autre fois en cheminant 
et pour abregier la figure finablement a tres grant paine 
paruindrent a la montaigne qui leur sembla plus grande 
asses et plus merueilleuse que arsene ne leur auoit dit et 
la premiere aussi plus large et plus orrible qu il ne 
pensoient il alerent tout entour la riuiere et ne trouuerent 
nulle entree pour aler a dicte montaigne si uolerent oultre 
appertement et se trouuerent sur la montaigne en la quelle 
auoit une quantite de hommes et de femmes non pas moult grande 
qui sembloient bien gens de belle uie et de bel estat et d 
autre condicion trop plus gracieuse que les gens de ce monde et 
ne uiuoient que de fruis tres delictables qui croisoient en la 
dicte montaigne toute plaine de diuers arbres portans fruit et 
que plus est la montaigne estoit toute arousee de 
tres belles fontaines dont les ruissaux arousoient toutes en 
la grant riuiere faisant un doulx son par maniere de melodie 
pour doulcement dormir des biaux oyseaux rouges uers blans et 
dorés et de diuerses plumages qui partout iour et nuit 
doulcement chantoient ie me passe du raconter et aussi 
des biaux palais qui la estoient tous ouurés a euure de 
musique des ournemens des palais et des habis des personnes de la 
magnificence de la dicte montaigne en la quelle il ne faisoit ne 
trop froit ne trop chaut et la nuit n auoit point d 
obscurite des merueilles qui y estoient il seroit trop long 
a recorder forsque tant que ardant desir et bonne esperance 
quant il orent bien tout ueu il dirent l un a l autre 
uraiement nous sommes en paradis terrestre quant il orent 
bien ueu la grant biaute du lieu et reuelé a ceulx qui les 
menoient la cause pour quoy il estoient la uenus une belle 
pucelle gracieuse appelee print ardant desir par la main et 
une autre nommee attrempee prist bonne esperance et les 
menerent en un tres biau palais la ou les troys dames estoient 
que il aloient querant les quelles forgoient besans d or sans 
grant trauail et faisoient trop belle monnoye et si doulcement 
forgoient que le feu de la forge ne rendoit point de fumee ne 
coup de martel n y estoit point ouys et toutes yy forgoient un 
besant qui auoit l emprainte de chascune elles laisserent un 
paou a forgier sans laissier le mestier ce sembloit et 
receuurent les pelerins tres gracieusement ardant desir et bonne 
esperance ueans la magnificence et l abit de ces yy 
dames qu il auoient tant desiré a trouuer de ioye furent tous 
remplis et de leur merueilleuse biaute et belle contenance 
furent tous esbahis or est a sauoir comment ces troys 
dames estoient parees la premiere qui estoit l aisnee 
estoit uestue d une cote de drap de soye plus blanc que nege et 
pardessus portoit un haubert de fin or reluisant et estoit bien 
pignie et les cheueux espars sur les espaules et derriere elle 
portoit sur son chief un biau chapiau d or a perles et pierres 
precieuses et en sa main destre portoit un biau rain d oliuier et 
en l autre main portoit un biau bouffeau de belles flours qui 
iamais ne sechoient cest noble dame aisnee des yy suers auoit 
nom alegresse la seconde estoit uestue d une cote d 
escarlate mouree et d un manteau de ce meisme tout gouté d or 
qui li couuroit et le corps et la teste et ne paroit d elle que 
le uisage tant seulement et un paou de sa poictrine et faisoit 
une chiere moult humble et moult piteuse et estoit parfaictement 
belle elle tenoit en sa main destre une grant clef d or 
moult bien ouuree et a l autre ses patenostres qui 
relusoient fort ceste seconde dame auoit nom amoureuse la 
tierce dame estoit uestue d une cote uermeille bien estroite d 
un fin ueliau carmesin et sainte d une riche saincture d or 
ouuree si portoit sur sa teste moult bien pignie un cercle d 
acier bien fourbi et en sa main destre tenoit une espee d acier 
a yy trenchans et en l autre une petite uerge d or en maniere 
de baquecte ceste dame auoit nom bonne auenture quant ardant 
desir et sa suer orent bien contemplé la biaute et mistere de 
ces tres nobles dames qu il auoient tant desiré ardant desir 
print la parole et dit ainsi mes tre chieres et uenerables dames 
dieu nous a fait ceste grace que par le bon conseil et 
adrecement du benoist uiel arsene qui demeure en egipte nous 
uous auons trouué et non pas sans grant trauail et pour ce 
que nous querons aucun alkemiste qui nous sache 
enseignier a multiplier nostre besant et nous sommes 
enfourmés que uous mes dames estes parfaictes en alkemie si 
uous supplions tres humblement que pour la reuerence du 
souuerain maistre maistre de la monnoye ayans consideracion a 
nostre bonne uolente et que nous sommes cy auolés 
des parties d occident que par uostre grande courtoysie uous 
ayés pitie de nous deux et qu il uous plaise a nous 
moustrer doulcement une partie de uostre saincte alkemie lors l 
aisnee des troys suers c est assauoir alegresse pour 
elles troys print la parole et dit ainsi biaux amis ardant 
desir et uous ma belle amie bonne esperance il est asses 
cogneu au monde et les anciennes croniques le racontent 
comment la riche marchandie que nous faisiemes au monde de 
nostre saincte alkemie du temps que nous y demourames estoit 
multiplié d orient en occident et de midi en septentrion si comme 
uous l aués bien sceu par le saint hermite le uiel arsene or 
est ainsi que pour ce que le monde a eu en despit nostre 
noble mestier nous nous sommes cy retraictes et forgons 
par nous meismes sans nul traueil et a grant delectacion par le 
commandement et grace du grant maistre de la monnoye et auons 
emprins de non plus retourner au monde ne de moustrer nostre 
science a nulle personne mortele se n estoit par un commandement 
estroit de nos souueraines dames roynes aus quelles nous tous iours 
obeissons uray est que grant temps a passé que 
nulle creature du monde ne pot passer la riuiere enclaint ceste 
belle montaigne forsque uous yy tant seulement bien deués 
donques leuer dieu et regracier le souuerain prince des 
alkemistes qui uous a fait ceste grace que uous estes 
paruenu a nous uoire pour nous ueoir et ce biau lieu cy remirer 
et puis en uostre contree tantost retourner ma tres noble dame 
dit ardant desir ayés pitie de nous et du retourner sans 
riens faire ne ueullés plus parler ce ramsiau d oliuier que 
uous tenés en uostre main destre segnefiant paix et concorde 
ne moustre pas que nous soions chassiés de uostre noble 
presence la seconde suer amoureuse lors ne se pot plus 
tenir de parler ayant compassion de ardant desir et de bonne 
esperance et dit a sa suer alegresse ma belle suer il 
faut auoir compassion de ces gracieux pelerins qui sont 
uenues a nous de si lointains pais et lors la tierce suer bonne 
auenture dit mes suers ces pelerins cy pour leur grant 
traueil et leur bonne uolente il est rayson que de nous il 
soient conforté mes belles suers dit alegresse puis que 
uous y acordés la chose est grande et paou 
acoustumee il en fault parler a nos souueraines dames sauoir 
s il leur plaira que nous doyons a ces pelerins cy 
reueler nostre science 
la quarte rebriche 
comment les troys dames de la riche montaigne c est assauoir 
alegresse amoureuse et bonne auenture menerent ardant desir 
et sa suer bonne esperance aus roynes dessus touchees pour 
determiner de la requeste de ardant desir et de sa suer du biau 
lieu et palais royal et misteres des troys roynes souueraines 
alkemistes et comment la cause de la uenue d ardant desir et de 
sa suer fu uentillé en presence des troys roynes du nom des 
roynes et de leurs habis 
le quart chapitre 
pour abregier la figure d ardant desir par ses doulces paroles 
tant supplie que les troys dames determinerent d aler 
deuers leurs dames souueraines et mener en leur compaignie ardant 
desir et bonne esperance et la conclure tout ce qui en seroit 
a faire et se mistrent au chemin tous ensemble pour aler 
deuers les roynes mais amoureuse aloit tous iours 
deuant tant alerent de iardin en uergier qu il trouuerent en un 
destroit une tres haulte montaigne de belles flours auironnee et 
estoit si glorieuse qu elle resplendissoit toute de 
lumiere lassus auoit une habitacion si riche et si merueilleuse 
que deuiser ne se porroit en la quelle habitacion c estoit un 
palais royal et plus que imperial ou quel les troys roynes 
demouroient et du biau gouuernement du ciel et de la terre et de 
la mer et par especial de l orloge ou pelerinage du poure 
pelerin souuent repetee entre elles yy gracieusement deuisoient 
et pour abregier la figure alegresse amoureuse et bonne 
auenture et en leur compaignie ardant desir et bonne esperance 
deuant les troys roynes se trouuerent et parfaicte la reuerence 
deue de chascune amoureuse print la parole et dit ainsi 
aus yy roynes mes dames tres honourees ueés cy les pelerins 
ardant desir et sa suer bonne esperance qui sont uenus a nous 
d estranges terres et nous ont requis humblement que nous 
leur doyons ensengner nostre riche science de l alkemie et 
multiplier leur besant et alegresse ma suer et moy 
sommes en bonne uolente de ce faire mais qu il uous 
uiengne a plaisir combien que ma suer bonne auenture ne s i 
acorde pas plainement si sommes uenus pour ouyr uostre 
commandement uray est dit a amoureuse pour la 
pitie que i ay de la faulce monnoye qui queurt en leur 
pais et de leur tres grant traueil et aussi de leur bonne uolente 
ie ne me puis tenir que ie ne les recommande a uostre 
debonnairete alegresse lors dit mes tres amees dames il a 
trop grant temps que telz pelerins ne uindrent a nous et par 
especial pour estre enfourmés de la riche alkemie si me 
sembleroit chose debonnaire que mon mestier fust renouuelé au 
monde par uostre commandement et que ces gracieux pelerins cy de 
uostre magnificence ne doyent pas partir sans auoir grace et 
lors bonne auenture aussi comme entrerompant les paroles de sa 
suer a alegresse dit ainsi mes dames tres sainctes et 
tres iustes la requeste de ces pelerins combien qu elle 
semble de toutefois a mon auis elle 
doit estre bien uentillee auant qu elle soit ottroyee de 
uous or est a sauoir en brief de l estat merueilleux et de l 
abit de ces troys roynes et aussi de leurs noms les troys roynes 
suers germaines se seoient asses pres l une de l autre 
sur yy thrones de merueilleux ouurage et en chascun throne 
estoient certaines figures esleuees en fourme de belles uierges 
qui faisoient resplendir tout le throne et entour les roynes 
auoit grant plente de belles iosnes damoiselles qui sembloient 
bien estre uenues de paradis et quant a la maieste royale les 
troys roynes sembloient trop bien excepté que l 
une en clarte resplendissoit un paou plus que les autres 
et sembloit bien aisnee par semblant uoire a la ueue 
corporel qui n est pas encores bien purgie la seconde 
estoit uestue d un riche syglaton de fine coulour tres blanche 
semé partout de miroirs reluisans et auoit sur sa teste une 
riche couronne toute plaine sans nulz ouurage de fin or esmeré 
et estoit sainte d une sainture d or plaine sans nul ouurage et 
en sa main senestre tenoit une balance et en la destre une 
lance la premiere royne qui se moustroit comme aisnee et 
sembloit bien toute diuine estoit uestue d une riche cote 
merueilleusement ouuree de bestes et d oyseaux et d un riche 
mantiau sebelin qui tout estoient de feu mais quel feu d une 
flambe resplendissant et les cuers de doulceur trespercant de 
ceulx qui le regardoient et auoit ceste royne sur sa teste 
une couronne ouuree merueilleusement en un dyademe aussi 
resplendissant et de telle coulour comme le uoirre parfondu et 
net dedens le fourniau tout bouillant et briefment son 
tres gracieux uiaire et tous ses ournemens es yeux des regardans 
ainsi resplendissoient comme les rays du solail communaument 
font ou moys de may ceste puissant royne tenoit en sa main 
destre une petite crois toute uermeille telle que onques on ne 
uit la pareille et en l autre main portoit un petit 
aignelet d or ioingnant a sa poictrine en remenbrance d amour 
fine la tierce royne estoit uestus d une cote 
large et longue d une coulour sanguine resplendissant et 
sembloit que freschement elle fust tainte en sanc et si auoit 
sur sa teste une couronne de fin or en maniere d espines et si 
portoit en sa main destre une belle regle quarree remplie grans 
misteres et en l autre main portoit une pomme d or qui 
demoustroit a menu tout le monde la seconde royne descripte 
auoit nom la riche precieuse et la royne premiere qui apparoit 
aisnee auoit nom doulce amour bien amoureuse mais la tierce 
royne auoit nom la dames des euures 
la zz rebriche 
comment l une des troys roynes c est assauoir la riche 
precieuse print la parole et en sa sentence se moustroit 
rigoreuse et comment amoureuse et ses deux suers c 
est assauoir alegresse et bonne auenture soustindrent et 
conforterent la requeste d ardant desir et de sa suer 
le zz chapitre 
or retournons a nostre matere quant les yy dames orent 
exposé la requeste de ardant desir et de bonne esperance la 
royne riche precieuse print la parole et dit ainsi il 
passe yy ans uoire troys fois ou quatre que mes belles suers 
doulce amour la dame des euures et moy nous partismes de ce 
monde et de la crestiente pour ce que nos lois et nos decres n 
estoient pas bien gardés et les lois de nos anemis auoient la 
seignourie et pour retrayre le monde especialement les crestiens 
a nous a uous troys dames cy presentes nous uous laissames 
nostre forge de nostre riche alkemie et toutefois en la fin 
uostre monnoie partout fu refusee et la forge habandonnee en 
la quelle on multiplioit les besans si uous en partistes ainsi 
comme malgre uous et uous retraistes par deuers nous en ceste 
riche montaigne aussi comme sans esperance de non retourner 
iamais au monde le quel monde n est pas digne d user de si 
bonne monnoye et ores a present a la seule requeste d ardant 
desir et de bonne esperance sans nulle bonne euure qu il 
sachent moustrer nous requerés que la riche semence de 
uostre belle forge par auenture soit semee es chardons ceste 
requeste a mon auis comme dit bonne auenture n est pas 
legiere a ottroyer ma tres chiere dame dit amoureuse 
auec toute reuerence ie respondray les pelerins qui cy sont 
se sont trais pardeuers uous non pas pour eulx deux tant 
seulement mais pour yy mille autres qui sont de leur religion 
qui iour et nuit lamentent et plourent en faisant 
piteuses tragedies criant a haulte uoix o quant reuendront les 
belles dames alegresse amoureuse et bonne auenture et 
souuerainement la riche precieuse royne de tous biens par 
les quelles nos ancisseurs uiuoient en ioye et en richesse et 
par leur belle alkemie d un besant faisoient yy mille uoire ma 
dame ce dit alegresse il me souuient que en cellui temps 
le monde estoit en si grant repos qu il n estoit nouuelle de 
forteresse et qu il uouloit de nuit dormir soubz son fighier 
faire le pooit riens ne doubtoit et iusques au matin n auoit 
cause de soy esueillier il est uray dit bonne 
auenture en cellui temps les riches marchans qui aucunefois sur 
biaus sommiers portoient yy besans pour l aise de leurs corps 
laissoient les bonnes uilles et aloient gesir enmy la forest 
de biere et ne doubtoient larrons ne pillars qui leur uenissent 
derriere chascun estoit content du sien et sergans ne 
gaingnoient rien les uignes lors iamais ne failloient ne les 
bestes point n auortoient un grain de fourment mis en terre en 
aportoit cent et les gens longuement uiuoient et quant nature 
estoit faillie par uiellesse comme une chandaille ilz s en 
aloient que diray ie plus dit bonne auenture on ne 
uendoit pas a l enchant les preuostes ne les seaulx des 
euesques n estoient pas a rentes les ames aussi n estoient pas 
baillees a ferme comme une grange que len aferme auiourduy 
toutes choses sont uenables et endurcies et de la uraie 
alkemie toutes les loys sont peries il est uray ce 
dit la riche precieuse de ce que poons nous faire ce 
qui est fait n est pas a faire se le monde a son seruice 
non pas au nostre nous eust auec lui retenu nous y fussiesmes 
uolentiers demourees et iusques au iour du iugement mais il nous 
chasserent uillainement si ne poons pas faire a present 
toute leur uolente c est assauoir de enseingnier nostre 
alkemie dont il ont si grant deffaute lors alegresse et 
amoreuse parlerent un paou a part a ardant desir et a sa 
suer et tantost retournerent par deuant les roynes et par la 
bouche de amoureuse dirent ainsi mes tres uenerables dames 
confiant de uostre grant magnificence bonte et largesse par le 
conseil du phillozofe theologien et grant alkemien le uiel arsene 
ces pelerins cy ne sont pas uenus par deuers uous tant 
seulement pour aprendre nostre alkemie mais sont uenus pour 
uous humblement supplier qu il uous plaise de nous remander 
au monde car il dient que la belle orloge du monde est 
non pas tant seulement destrempee mais toute route et mal menee 
et que la dicte orloge que l ancelle de dieu nature attrempa 
ne fiert plus les coups par les quelx on deust uiure par 
regle et que plus est chascun pense de lui nul ne 
pense d autrui les uices sont assis en chaiere et les 
uertus sont mises derriere et fait on de uertu uice et 
de uice uertu et franc arbitre prent tous iours son contraire 
qui ueult bien uiure il est gabés et du contraire il 
est loués partout regne orgueil auarice et luxure 
barat tricherie et ordure et n atendent que la uenue d 
antecrist qui faindra estre ihesucrist si nous dient ces 
pelerins que s il nous plaisoit de rechief au monde retourner 
nous feriesmes tous ces maulx reparer et par nostre saincte 
alkemie seroit rapaisié le souuerain maistre du besant cellui 
qui donne uie bonne auenture se commenca lors un paou a 
amolier et a l oppinion de ses suers ne uost plus contralier 
mais la riche precieuse atout sa balance se tenoit 
tous iours en sa rigour et disoit que bien li plaisoit que les 
pelerins fussent bien enseingniés pour ce qu il auoient 
tant trauaillé mais que les troys suers deussent au monde 
retourner en ce dit elle ie n y uoy pas bien cler et en 
ce ma sentence ie di pour ce qu il est escript 
les troys suers respondirent a leur cheuetaine 
la riche precieuse attendue et supposee nostre uraie obedience 
uostre uolente est la nostre ne sans uostre commandement et 
bonne disposicion iamais chose ne ferons mais de ceste nouuelle 
proposicion uous plairoit il que nostre tres hounouree dame 
doulce amour uostre tres amee suer aisnee en desist son 
oppinion qui sans mot dire iusques cy a tout ouy le et le 
la riche precieuse respondi il me plaist bien car 
tout ce qui est mien est sien 
