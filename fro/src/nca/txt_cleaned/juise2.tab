sanior oiez raison gloriose et saintisme 
del ciel en est la uoiz de paradis la uie 
deus la tremist en terre por amendeir noz uies 
kar tot sumes turneit a dol et a martyre 
nos n auons cariteit la foiz s en est fuie 
aleie en est en ciel tote l auons guerpie 
perdue auons la loi ke donat nostre sire 
ne nos ramembret mie del grant ior del iuise 
or oiez la raison c onques teiz ne fut dite 
ne teiz nen iert iamais por tantke secles uiue 
uns angles l aportat de la terre d egyptie 
faite fut en egipte la u deus fut nurriz 
par la boche d un angle la fist uns sainz hermiz 
en dis et set ans ke unkes pain ne uit 
ne ne maniat de char et si ne biut de uin 
mais de la glore deu fu totens raempliz 
or uos mande la sainte uirgene marie 
se uos bien entendeiz ceste raison saintisme 
corone en porterez deuant deu al iuise 
ci comence de deu teil raisons a uenir 
se uos bien l entendeiz s en aureiz paradis 
corone en porterez deuant deu al iuis 
et deus le uos otroit par la sue mercit 
desormais uos dirai del grant ior del iuis 
quant deus repairerat et li munz iert finis 
il n iert d or ne d argent de casteaz ne de cis 
mais de noz pecheors qui deu n aurons seruiz 
car tuit repairerons deuant deu al iuis 
teilz angoisse ne fut puiske deus lo ciel fist 
cum serat icel ior ke terre prendrat fin 
perdut aurons a l orgul doleros c auons ci 
et les lasses de femes et manches et trains 
manches et garnimenz dont eles funt teil pris 
n auront aneaz elz doiz ne harpons al col mis 
ne braz auant ieteit par orgulh ne par pris 
par orgul perdit l angles et deu et paradis 
car si serunt tot cil qui en orgul seront pris 
plus at feme d orgul si cum la letre dis 
ke n ait hom nuz en terre qui de mere soit uis 
tant embracent richeces dont eles funt tel pris 
l une le fait por l atre par orgul et par pris 
ce n est mie por deu ne ameir ne seruir 
ne por les lasses d anrmes sorcurre ne garir 
mais por enfer conquerre embracier et tenir 
c anzois i soient enz ke li puiz sot empliz 
et auoir granz angoisses ke ueniet li iuis 
la mors iert obliee qui nos mentenrat si 
puiske ele uenrat iciz iors guerpis 
petit en porterons las nos tant a la fin 
en un dolent drapel iert li cors sepeliz 
buteiz iert en la terre as nuz uers pouerins 
ki manieront la char et trencherunt parmi 
et si rorunt les olz et la boche et lo uis 
li orguelz de cest secle reuient a petit pris 
et cant la mors prent l omme li cors uait angoissant 
la lasse d anrme uait par tot lo cors fuiant 
li diable l en chacent mut angoissosement 
fierement la requierent et derrier et deuant 
ses doleros pechiez li uunt renouelant 
et sa lasse de uie c at demeneie tant 
sor lo piz li assiet a la boche deuant 
 za fors en uenreiz uos car ne poeiz garir 
hui est uenuz li iors k en ireiz en exilh 
li cors uos at traie car unkes bien ne fist 
nen ot ainc cariteit ne de poure mercit 
ne ainc n amat parole qui de deu part uenist 
en enfer uos moinrai lo doleros pais 
ne reuenreiz iamais parleir a uoz amis 
uoz granz dolors conteir ke soferrez todis  
la mors est angoissose et l anrme est emarie 
ele uoit les diables qui ne s atargent mie 
l anme huchet el cors  damme sainte marie 
car moi sorcoreiz hui gloriose roine  
li diable li mostrent sa dolerose uie 
en sa main tient la chartre ke il en at escrite 
 lasse por koi l apeles de sorcurs n auras mie 
tant cum tu fus al secle deu ne uolsis seruir 
ne la sainte uirgine u deus sanc et char prist 
teil chose as deseruie qui gries t iert a sofrir 
ne toi faldront angoisses que n en aies todis 
tu ne fus osteliers almones ne fesis 
asseiz manias al secle et ton uentre remplis 
petit en donas deu or lo trueues ici 
ne uerras mais la ioie qui est en paradis 
uos quidastes lo munde enbracier et tenir 
la mors uos est mut pres ne porez ia garir 
ultre s en est aleie tart est del repentir 
ne uos faldront angoisses ke n en aiez todis 
li auoirs est remeis et as filz et az filhes 
il en uiuront al secle uos en ireiz chaitiue 
ne uos sorcurrat mie la uirgine marie 
et sainz michiez li angles ne uos conduira mie 
ia ne uos faldront paines a nul tens ke deus uiue 
or penras penitance c onkes teil ne fesis 
par fou et par tormenz et par doleros lius 
les granz fains et les sois uos couenrat sofrir 
la noif et la ieleie et les dolenz gresis 
en roge meir la grant la passerez parmi 
ne uos faldront angoisses anz uenrat li iuis 
cant deus repairerat lo ior sereiz maldit 
en la chartre d enfeir qui ia ne prendrat fin  
or oiez que dist l anme de cel cors que guerpist 
 cors maldiz soies tu ensi cum deus te fist 
et toi oil et tes mains et ta boche et tes uis 
toi piet ta monumente de quantke est de ti 
cant ce as manoureit et ce as deseruit 
k en irai en enfer lo doleros pais 
ie ne l auoi forfait beaz deus ne deseruit 
mais ciz lerres de cors qui unkes bien ne fist 
ainc nen ot cariteit ne de poure mercit 
ne n amat la parole qui de deu part uenist  
uullet u non la lasse il l estuet fors issir 
li cors remaint en terre l anme en uait en exil 
diable ne maniouent ne pain ne char ne uin 
mais les anmes des cors ke dammledeus i mist 
celes art et deuoret et detrenchet parmi 
des le lundi al main entrosc al semedi 
endroit le cok cantant dont repaire li spirs 
sor la tombe s asiet la u li cors se gist 
se li cors at bien fait et il est en bien pris 
l anme li rent de deu et grasces et mercis 
 cors benoiz soies tu bon sanior ai seruit 
i ai ueue la ioie qui est en camp florit 
uie manrai toz iors auoc les deu amis 
ie m en irai beaz sire deus soit garde de ti 
a la ioie entrai qui est en camp flori 
la uenront trestuit cil qui ont deu seruit  
se li cors at mal fait et il est en mal pris 
l anme reuient al cors durement lo maldist 
 lerres que faites uos ke giseiz uos icit 
ia ne poeiz troueir ne osteil ne abit 
unkes ne herbriiastes ne poure ne mendit 
et deus ne l ferat uos el sien saint paradis 
ki uos ferait garanz deuant al iuis 
ki k i ait beneizon uos i sereiz maldis 
ueeiz les granz companies des diables ici 
parmi la roge meir m en cacent en exil 
lassus deuers lo ciel ius me laissent cair 
ueeiz ces grandes plaies ke moi estuet tenir 
iu ai es piez chaaines et el col teil laz mis 
lerres plus sunt pesant ke n est la turz dauid 
la turz de babiloine ne poiset mie si 
et toz tens moi creistront ke ia ne prendront fin  
la ne rireiz uos mais dont uenistes ici 
ne iamais ne uerreiz ne parent ne amis 
cez doleros tormenz que uos estuet sofrir 
de trestotes ces anmes ki cest secle ont guerpit 
ne seit ne clers moines tant canteir ne tant lire 
ke nuz puist onkes dire u cez anmes uertisent 
ne u prendent osteil ne u soit li lor uiures 
uolentiers reuenroient por lur angoisses dire 
ia ne reuenront mais anz uenrat iuises 
la uenront li dolent qui deu n auront serui 
ki n orent cariteit ne de poure merci 
cil releront lo ior ke deus deurat uenir 
dont mosterrat ses plaies ke il por nos sofri 
commentke li plaiz prendet il n auront ia merci 
car deus les maldirat qui onkes ne mentit 
en la chartre d infer qui ia ne predra fin 
oi sanior et dames com laide atente at ci 
ki uoz cors aueiz tant et gardeiz et nurriz 
par la mort ancoissose i passereiz parmi 
a grant dol reuenront cist las cors a la fin 
hom non est en cest secle tant amez et seruiz 
tant ait or ne argent ne casteaz ne pais 
puiske l anme en est fors ke il ne soit toz uiz 
ne tant l aimet nuz hom qu il lo uulet ueir 
bien e couieie a uers puisqu il est enfoiz 
ciz secles nos at toz traiz et auogleiz 
hom non est en cest secle tant seruiz ne amez 
tant ait or ne argent ne chasteaz ne citeiz 
pelizons uairs et gris manteaz engoleiz 
puiske l anme en est fors qu il ne soit auileiz 
ohi de noz las cors que nos par amons si 
de boiure et de mangier de cacier de uestir 
des deliz de cest secle li faisons son plaisir 
cum plus l engrasserons et ferons son delit 
plus en rorunt li uer cant uenrat a la fin 
tant uit li hom al secle cum deu uient a plaisir 
et cant la mors li prent li cors angoisse si 
ke les ueines del cuer li detrenchent parmi 
grant angoisse at li cuers cant l anrme en doit issir 
donc remaint li orguez et li doleros pris 
et la lasse de uie ke nos maintenons ci 
kant deus repairerat al grant ior del iuis 
il nos demanderat cum nos l auons seruit 
gardons que nos soions porpenseit et garnit 
ke ce aions oureit ke deu uienie a plaisir 
et respondre puisons deuan deu al iuis 
la ne prenderat nuz ne conseil ne respit 
tuit li bon auoc lui iront en paradis 
et li mal en infer u ia ne prendront fin 
oi deus li noz orguelz lo ior par iert si uilz 
ke nos n aurons uestit pelizons uairs ne gris 
ne les lasses de femes ne mantealz ne trains 
ia ne serons a plait se deu n auons seruit 
des pechiez k auons fait parueut et garnit 
al cors parlerat l anrme al ior del grant iuis 
 ohi cors doleros por koi t ai tant seruit 
et doneit a mangier et culchiét en bon lit 
se bien eusses fait or lo trouasses ci 
or irai en infer lo doleros pais 
la grant dolor d infer moi couenrat soffrir  
la trembleront li mal lo ior par teil air 
ke parmi les gechiues entrosk as sobreciz 
uenront trestot ensemble d angoisse del iuis 
la iert li reprochiers de damledeu seruir 
or oiez de cele anme ki deu aurat seruit 
et qui out cariteit et de poure mercit 
blans uestimenz aurat glorios et floriz 
ki plus reluiront cleir ke soloz n esclarcit 
ce iert senefiance k ele aurat paradis 
prendeiz garde as bons sainz qui sorent deu seruir 
et al mund preecherent et reciurent martyr 
as poures besinos penerent de seruir 
n orent cure d auoir encontre deu tenir 
r sunt riche et manant de la celeste uie 
li cors en sunt seruit en mostier et en glise 
teil ioie ont deuant deu ke nuz clers ne seit dire 
car si auront tuit cil qui feront son seruise 
la serunt li bon saint deuant tel pris 
ki orent fain et soit por lo grant deu seruir 
ki ki s ait decaciez deus n es aurat pas uiz 
blans uestimenz auront glorios et floriz 
ki ki fallet a siege ilh i seront assis 
les sieges damledeu auront en paradis 
ce reconte sainz polz ki les duelz d enfer uit 
cant entrat en enfer por l angoisse ueir 
un home et une feme i uit qui ardoiet griement 
parmi les cors auoient nonante nuef tormenz 
li flanc et li costeit ardoient as dolenz 
diable lur ardoient les boches et les uis 
sainz polz les apelat or oiez k il lur dist 
 diua contes a moi ton tres doleros lit 
et ta res grant dolor qui ia ne prendrat fin 
or entendeiz beaz sire la nostre male uie 
car ades pluet sor nos et giulet et gresilhet 
ne nos falent dolors angoisses ne martyre 
uns uens nos uient corant qui uient deuers l abi 
et si par est tant fors toz nos trenchet parmi 
et les cors met a mal des doleros chaitis 
ia por tant cum deus uiuet nostre mal n auront fin 
set turs at en enfer qui sunt del tens antif 
nonante nuef tormenz at en chascun assis 
et en l un et en l atre ietet hom les chaitis 
tant i at des angoisses nen iert conté ne dit 
car lo racontes sire les dolanz qui sunt uif 
ki ki ait beneizon li mal i sunt falhit  
or uos dirai d enfer lo doleros pais 
cum fut faiz et creeiz et storeiz et assis 
cil qui gardent enfer furent de paradis 
si furent orguillos enuers deu qui les fis 
ius les en aualat et enfer en emplis 
hom n i puet troueir fonz et terre n i prent fins 
ce reconte sainz poz qui les duez d enfer uis 
la iront tuit icil ki deu auront guerpit 
il i at nuit obscure ke om n i puet ueir 
onkes n i luist soloz ne iors n i esclarcist 
ne ia ne ferat mais por tant cum deus soit uis 
cant li diable repairent de querre les chaitis 
en enfer si s en rentrent lo doleros pais 
li uns manioue l autre et detrenche parmi 
mut sunt lait li sanior ki gardent cel pais 
les goules ont baees dont li tenebrors ist 
ceps i at et charcanz et mut doleros liz 
et buies et chaainnes as anmes comburir 
li serpent sunt auoc qui detrenchent parmi 
une aiwe i at corant d enfer en eist li rius 
ce recunte sainz poz ki les duez d enfer uit 
la turs de babilone s astoit fers et aciers 
en une petite hore l auroit parmi trenchit 
la baniet hom trois foiz cason ior les chaitis 
en apres les met hom ez caldieres bolir 
et puis les remet hom sor les rosteaz rostir 
ci comencent angoisses dolentes a uenir 
teil fain at en infer uos ia porreiz oir 
ke por trestot lo pain c unkes dammledeus fist 
desk il format adam entroske al iuis 
s il l auoient mangiét et lo mont transglotit 
n auroient en enfer lor grant fain aemplit 
en apres ont teil soit cum ia poreiz oir 
s auoient la meir buite et les aiwes en fin 
et lo ciel et la terre auoient englotit 
n auroient en infer lor grant soit acomplit 
iteilz sunt les angoisses ke elz estuet sofrir 
mut ont grant deseier del grant deu a ueir 
ne l puent oblier ne par nuit ne par dis 
il ne l uerront iamais por tant cum deus soit uis 
cant deus repairerat al grant ior del iuis 
ce nen iert mie plaiz qui soit mis en respit 
l uns ne dirat a l atre  amis aidiez me ci 
s irons a damrideu si li prirons mercit  
uolentiers s en fuiroient se z astoit consentit 
ia n en mouront les piez la boche ne lo uis 
ne ne clorunt lor oil ne seront tant hardit 
en teil osteil irat qui deu aurat guerpit 
de nonante nuef plaies iert chascon ior seruiz 
et li petit enfant qui ensi sunt murdrit 
a tort et a pechiet et noiét et ocis 
cil iront tuit ensemble deuant deu al iuis 
clameront soi a deu qui ciel et terre fist 
cil lor en ferat droit qui onkes tort ne fist 
grans tormenz en auront cil qui les ont murdriz 
en la chartre d infer u ia ne prendront fin 
la aurat tante fenme et tant home enmari 
et tant faz crestoien qui deu n auront serui 
des richesces qu il orent et des auoirs colhiz 
ke il doneir deussent as poures et mendis 
asseiz auront angoisses ia non iert contredit 
mis serunt en la chartre u herodes fut mis 
ni aurat saint ne sainte apostle ne martyr 
ne angle ne archangle ke onkes deus fesist 
ki d userier apele damrideu al iuis 
s il est pris en usures ke deus en ait mercit 
ne ia eisset d infer por tant cum deus soit uis 
ohi dolenz orguez quant home auras trait 
quantes beles iouentes as tolut paradis 
et quant bel baceleir iouencel et mechin 
feras ardoir el fou u ia ne prendront fin 
et freres et serors et uxors et mariz 
ne fut ainc si granz duelz puiske deus l angle fist 
k il serat a cel ior ke seront departit 
la soi departeront et parent et ami 
la guerpirat li peres et la mere son fil 
 oi filz  dirat la mere  dolente uos guerpis 
et ie uos bele mere et chaitis et mariz 
bien nos fut acointiét teiz seroit nostre fins 
ki deu ne seruiroit ia n auroit paradis 
ueeiz ici lo regne u remanrons toz dis 
dont lor uient fous et flame qui art tot lo pais 
ci remanrons iamais por tant deus soit uis 
cum lasse deseurance las nos tant at ici 
tuit li terrien sanior ke nos aurons serui 
il nos faldront trestot cant uenrat al iuis 
li plaiz n iert mie lur lo ior a maintenir 
anz iert al creator qui trestot lo mont fist  
en une chartre anciene el parfunt seront mis 
unkes n i luist soloz ne iors n i esclarcist 
la entrat nostre sire por noz anmes garir 
tant i at de parfunt si cum li angles dist 
cum del ciel a la terre et ke ferons chaitif 
mut par iert grant li duelz deuant deu al iuis 
la seront clerc et moine et paien et iuis 
et li faz crestiien ki deu n auront seruis 
u iert pris cil auoirs qui la iert departiz 
or oiez des granz signes qui de deuant uenront 
li ciez abaisserat a la terre parfunt 
la terre crollerat trosk en abisme el fonz 
li soloz et la lune lur beateit chageront 
li iors deuenrat nuiz et del ciel plourat sons 
ne fut ainc si granz duez puiske deus fist adam 
li halt mur en ez aiwes d angoisses uerseront 
les estoiles del ciel ius a terre cheront 
dont uenrat une nue deuers lo ciel amont 
ki iert tant tenenebrose por l angoisse de nos 
si en reuenrat une de deuers orient 
ki ietrat fou et flamme mut angoissosement 
nuef costes enuiron ardant terre en toz senz 
non iert iamais mostiers ne uile ne pais 
ne n iert bors ne casteaz ke unkes deus fesist 
la mers s en iert fuie et li monz iert finiz 
or oiez la nouele del grant ior del iuis 
il sonerat en ciel mes sires sainz mathius 
ensemble reuenront uostre chars et uoz spirs 
de la terre eissereiz doleros et eschis 
l uns regarderat l autre toz sereiz embahis 
ne fut ainc si granz duez puiske deus l ome fist 
cum serat a cel ior cant terre prendrat fin 
l endemain sonerat marcus en orient 
tuit releuront de terre la crestoiene gent 
al tierc ior sonerat mes sires sainz iohans 
lo ior uerreiz miracles mut mut meruillos et grans 
la quarte part del ciel derrompre et departir 
al quart ior sonerat lucas en camp florit 
trestuit istront de terre ia uns n en iert a dir 
li clerc li lai li moine conuers et li ermite 
et tot li faz crestien qui deu auront guerpit 
tot en iront al plait deuan deu al iuis 
la porat deu ueoir qui onkes mais ne l uit 
et les plaies auoc que il por nos sofrit 
or oiez ke dirat nostre sire a la fin 
 ge uos ai toz refaiz et ameiz icii 
et si sui reuenuz al terme que uos mis 
se bien eussiez fait or lo trouisiez ci 
ueeiz ici les plaies ke io por uos sofri 
les palmes et les piez en ou perciés parmi 
grant angoisse out mes cors kant m anme en diet issir 
mes cors fut consumeiz s en alat mes espirs 
enz el parfunt enfer por uoz anmes garir 
les miens en ietai fors c un sol n i relenki 
et si laissai infer trosk al ior del iuis 
ce soffri ge por uos k aueiz soffert por mi 
mes cors remeist en terre la u fut crucifix 
si ke tuit m esgarderent et paien et iui 
et li mal et li bon ki moi orent serui 
nichodemus i ert cui granz pitiez en prist 
cant li iors fut aleiz et il fut enuesprit 
si reuint a mon cors les clas de fe fors prist 
si moi mist ius a terre cant il m ot recollit 
drezat moi deuant soi a engardeir me prist 
 ohi glorios deus cum granz plaiez at ci 
uos en ireiz en ciel la dont za deschendiz 
or uos en uulh proier par la uostre mercit 
cant uenreiz en uo regne ramembre uos de mi  
tuit auos pariurét li grant et li petit 
et sa mort et ses plaies ke il por nos soffrit 
li espirs repairat al tierc ior surrexit 
si en alat en ciel uisiteir ses amis 
or deprions tuit deu par la sue mercit 
k aleir puissons od lui a la ioie senz fin 
a la dextre partie auoc la sainte companie 
