iadis auient en normendie 
une auenture mut oie 
de deus amanz que s entreamerent 
par amur ambedeus finerent 
un lai en firent li bretun 
de deus amanz recuilt le nun 
uerite est ke en neustrie 
que nus apelum normendie 
ad un haut munt merueilles grant 
la sus gisent li dui enfant 
pres de cel munt a une part 
par grant cunseil e par esgart 
une cite fist faire uns reis 
que esteit sire des pistreis 
des pistreins la fist numer 
e pistre la fist apeler 
tuz iurs ad puis duré li nuns 
uncore i ad uile e maisuns 
nus sauum bien de la contree 
li uals de pistre est nomee 
li reis ot une fille bele 
mut curteise dameisele 
cunfortez fu par la meschine 
puis que perdue ot la reine 
plusurs a mal li aturnerent 
li suen meisne le blamerent 
quant il oi que hum en parla 
mut fu dolent mut li pesa 
cumenca sei a purpenser 
cument s en purrat deliuerer 
que nul sa fille ne quesist 
luinz e pres manda e dist 
ki sa fille uodreit aueir 
une chose seust de ueir 
sortit esteit e destiné 
desur le munt fors la cite 
entre ses braz la portereit 
si que ne se resposereit 
quant la nuuele est seue 
e par tut la cuntree seue 
asez plusurs s i asuerent 
que nule rien n i espleiterent 
teus que tant s esforcouent 
que enmi le munt la portoent 
ne poeient auant aler 
iloec lur esteut laissier ester 
lung tens remist cele a doner 
que nul ne la uolt demander 
al pais ot un damisel 
fiz a un cunte gent e bel 
de bien faire pur aueir pris 
sur tuz autres s est entremis 
en la curt le rei conuersot 
asez souent i suriurnot 
la fille al rei ama 
e meintefeiz l areisuna 
que ele s amur li otriast 
e par druerie l amast 
pur ceo ke pruz fui e curteis 
e que mut le presot li reis 
ensemble parlerent souent 
e s entreamerent leaument 
e celereient a lur poeir 
que hum ne s puist aparceueir 
la suffrance mut lur greua 
mes li uallez se purpensa 
que meuz en uolt les maus suffrir 
que trop haster e dunc faillir 
mut fu pur li amer destreiz 
puis auient si que a une feiz 
que a s amie uient li damiseus 
que tant est sages pruz e beus 
sa pleinte li mustrat e dist 
anguissusement li requist 
que s en alast ensemble od lui 
ne poeit mes suffrir l enui 
si a sun pere la demandot 
il saueit bien que tant l amot 
que pas ne li uodreit doner 
si il ne la puist porter 
entre ses braz en sum le munt 
la damisele li respunt 
  amis  fait ele   ieo sai bien 
ne me porteriez pur rien 
n estes mie si uertuus 
si io m en uois ensemble od uus 
mis peres auereit e doel e ire 
ne uiuereit mie sanz martire 
certes tant l eim e si l ai chier 
ieo ne l uodreie curucier 
autre cunseil uus estuet prendre 
kar cest ne uoil ieo pas entendre 
en salerne ai une parente 
riche femme mut ad grant rente 
plus de trente anz i ad esté 
l art de phisike ad tant usé 
que mut est saiues de mescines 
tant cunust herbes e racines 
si uus a li uolez aler 
e mes lettres od uus porter 
e mustrer li uostre auenture 
ele en prendra cunseil e cure 
teus lettuaires uus durat 
e teus beiures uus baillerat 
que tut uus recunforterunt 
e bone uertu uus durrunt 
quant en cest pais reuendrez 
a mun pere me requerez 
il uus en tendrat pur enfant 
si uus dirat le cuuenant 
que a nul humme ne me durrat 
ia cele peine n i mettrat 
si al munt ne me peust porter 
entre ses braz sanz reposer  
li uallez oi la nouele 
e le cunseil a la pucele 
mut en fu liez si l en mercie 
cunge demande a s amie 
en sa cuntree en est alez 
hastiuement s est aturnez 
de riche dras e de diuers 
de palefreiz e de sumers 
de ses hummes les plus priuez 
ad li danzeus od sei menez 
a salerne uait suriurner 
a l aunte s amie uet parler 
de sa part li dunat un brief 
quant ele l ot lit de chief en chief 
ensemble od li l a retenu 
tant que sun estre ad tant seu 
par mescines l ad esforcié 
un tel beiure li ad chargié 
ia ne serat tant trauaillez 
ne si ateint ne si chargiez 
ne li resfreschist tut le cors 
neis les uaines ne les os 
e qu il n en ait tele uertu 
si tost cum il en aura beu 
puis le remeine en sun pais 
le beiure ad en un uessel mis 
li damiseus ioius e liez 
quant ariere fu repeiriez 
ne suriurnat pas en la tere 
al rei alat sa fille quere 
qu il li donast il la prendreit 
en sum le munt la portereit 
li reis ne l escundist mie 
mes mut le tint a grant folie 
pur ceo qu il iert de ieofne age 
tant produm uaillant e sage 
unt asaié icel afaire 
ki n en purent a nul chef traire 
terme li ad numé e pris 
ses humme mande e ses amis 
e tuz ceus k il poeit aueir 
n en i laissa nul remaneir 
pur sa fille pur le uallet 
ki en auenture se met 
de li porter en sum le munt 
de tutes parz uenuz i sunt 
la dameisele s aturna 
mut se destreint e mut iuna 
e a manger pur alegier 
que od sun ami uoleit aler 
al iur quant tuz furent uenu 
li damisels primer i fu 
sun beiure n i ublia mie 
deuers seigne en la praerie 
en la grant gent tut asemblee 
li reis ad sa fille menee 
n ot drap uestu fors la chemise 
entre ses braz l aueit cil prise 
la fiolete od tut sun beiure 
bien seit que ele ne l uout pas deceiure 
en sa mein porter li baille 
mes io creim que poi li uaille 
kar n ot en lui point de mesure 
od lui s en ueit grant aleure 
le munt munta desiqu enmi 
pur la ioie qu il ot de li 
de sun beiure ne li membra 
ele senti qu il alaissa 
  amis  fet ele   kar beuez 
ieo sai bien que uus lassez 
si recuuerez uostre uertu  
li damisel ad respundu 
  bele io sent tut fort mun quer 
ne m arestereie a nul fuer 
si lungement que ieo beusse 
pur quei treis pas aler peusse 
ceste gent nus escrireent 
de lur noise m esturdireient 
tost me purreient desturber 
io ne uoil pas ci arester  
quant les deus parz fu munté sus 
pur un petit qu il ne chiet ius 
souent li prie la meschine 
  ami beuez uostre mescine  
ia ne la uolt oir ne creire 
a grant anguisse od tut l eire 
sur le munt uint tant se greua 
ileoc chei puis ne leua 
li quors del uentre s en parti 
la pucele uit sun ami 
quida k il fust en paumeisuns 
lez lui se met en genuilluns 
sun beiure li uoleit doner 
mes il ne pout od lui parler 
issi murut cum ieo uus di 
ele le pleint a mut haut cri 
puis ad geté e espaundu 
li ueissel u le beiure fu 
li muns en fu bien arusez 
mut en ad esté amendez 
tut le pais e la cuntree 
meinte bone herbe i unt trouee 
ki del beiure orent racine 
ore uus dirai de la meschine 
puis que sun ami ot perdu 
unkes si dolente ne fu 
lez lui se cuche e estent 
entre ses braz l estreint e prent 
suuent li baise oilz e buche 
li dols de li al quor la tuche 
ilec murut la dameisele 
que tant ert pruz e sage e bele 
li reis e cil lur atendeient 
quant unt ueu qu il ne ueneient 
uunt apres eus si s unt trouez 
li reis chiet a tere paumez 
quant pot parler grant dol demeine 
kar si firent la gent foreine 
treis iurs les unt tenu sur tere 
sarcu de marbre firent quere 
les deus enfanz unt mis dedenz 
par le cunseil de cele genz 
sur le munt les enfuirent 
e puis a tant se departirent 
pur l auenture des enfaunz 
ad nun li munz des deus amanz 
issi auint cum dit uus ai 
li bretun en firent un lai 
