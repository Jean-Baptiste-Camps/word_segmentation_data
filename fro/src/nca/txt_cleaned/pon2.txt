ele uint a lui  se li demanda dont il estoit et qes hom  et il li dist   dame  ie sui de la tere au uiel  et sui cheualiers  et si euc sa fille . 
 ele reuint a sen segneur et se li dist   sire  or me ferés uous grant bonte se uous me donés cestui  car il set de tous deduis  et s es uerrés uolentiers iuer ensanlle . 
- dame   fait il   et ie le uous doins . 
 e l enuoia auoeques le premier . 
li archier - se hasterent et disent   sire  nos drois trop atarge . 
 on ala a le chartre  se amena on le fil couert de molt biax keuiax  sans barbe  et si estoit febles qu il ne se pooit soustenir . 
et quant la dame le uit  si en ot pitie et dist   sire  plaist uous que ie paroil encore a cestui  
- dame   fait il   oil bien . 
 ele uint a lui  si li demanda ques hom il iert et qui il estoit  et il li dist   dame  ie sui fiex au uiel primerain . 
 quant ele l oi  si dist a sen seigneur   sire  or me ferés uous grant bonte  se uous me dounés chestui  car il set d eskies et de tables et de biax contes ases . 
 et il dist   par ma loy  dame  se cent en i auoit  si les uous douroie iou uolentiers  
 la dame l enuoia auoec les deus . 
on rala a la chartre  si en ramena on un autre . 
ele parla a lui  n en connut mie  liurés fu a son martire . 
alainsqu ele onques puet  s en parti et uint en la chambre u si prison estoient  et quant il le uirent uenir  si firent sanllant de leuer  et ele leur fist signe qu il se sisent quoi . 
ele uint pres d aus et li quens li demanda   dame  quant nous ocira on  
 et ele lor dist   che n iert mie si tost . 
- dame   fait il   ce poise nous  car nous auons si fain  que li cuer nous partent . 
 et ele s en essi et fist apareller uiande  si leur aporta et trencha meisme a sa main et si douna a chascun un morsel et petit a boire . 
et quant il orent chou pris  si eurent plus fain que deuant . 
ensi lor douna a mengier par dis fois le iour et a chascune fois un morsel ou deus . 
la nuit a aise iurent . 
ensi la dame tous les uit iours les peut et aaisa a chascune fois petit  et tant qu il furent si fort qu ele leur abandouna uiande et boire . 
ausi il eurent eskies et taules et iuerent  si furent tot aise . 
li soudans estoit uolentiers auoec aus pour ueir iouer  et la dame si sagement se warda deuant aus c onques n i ot celui qui eust oeul ne pensee a li connoistre . 
petit demoura apres ke li soudans ot a faire  car uns soudans qui a lui marcisoit si li fist sa tere laide  et il  por uengier  manda gent . 
et quant la dame le seut  si uint en la canbre u si prisounier estoient  et il ierent si acoustumé que pour s en aler ne por s en uenir il ne se mouuoient . 
ele s asit en une kaiere deuant aus  si les apela et dist   seigneur  uous m aués dit de uostre afaire une partie  or ueu ge sauoir se uoirs est che que uous m aués dit . 
uous me desistes ke uous estiés quens de pontieu  et que cil eut uostre fille  et que cil est uostre fiex . 
ie sui sarrasine et sai d art  si uous di que uous ne fustes onques pres de si honteuse mort que uous estes ore  se uous uoir ne me dites  et iou sarai bien se uous dirés uoir . 
uo fille  que cil cheualiers ot espousee  que deuint ele  
- dame   fait li quens   iou cuit qu ele soit morte . 
- coument morut ele  
 fait la dame . 
-  dame  fait li quens   par une oquoison qu ele deserui . 
- kele fu l oquoisons  
 fait la dame . 
li quens li commence a conter le mariage et l atargement d oir qu ele ne pot auoir . 
li boins cheualiers pramist la uoie a mon seigneur saint iake  ele li requist d aler auoec lui  et il li otroia  et murent  et alerent s ent . 
il uinrent a un lieu ou il furent sans conpagnie  si trouerent larrons en une forest . 
li boins cheualiers ne puet mie contre tous  mais il en tua trois  cinc en i demourerent  et prisent le bon cheualier  et le desuestirent en sa cemise  lui et la dame . 
apres  il li loierent les pies et les mains et le ieterent en un buisson de ronces . 
il uirent la dame bele  si le uaut chascuns auoir . 
a chou s acorderent ensanble que tout cinc iurent a lui . 
et quant il orent che fait  si s en partirent  et ele remest . 
li boins ceualiers le uit et li pria molt doucement   dame  or me desloiés  si nous en irons . 
 ele uit une espee qui a un des larrons estoit keue  si le prist et uint uers lui en sanllant de molt grant ire  et li dist   ie uous deslierai . 
 ele tint l espee nue et l en cuida ferir parmi le cors . 
par la uolente de dieu et par le uiguer du boin cheualier  il se tourna chou desous deseure . 
ele ataint les loiens  si les trencha et li blecha les bras . 
les mainz li lasquierent  et il rompi les loiens de ses pies  et sali sus  si bleciés com il estoit  et dist li   dame  se dieu plaist  uous ne m ocirés huimais  
 et ele li dist   ce poise moi . 
- a  
  fait la dame   bien sai que uoir aués dit  et bien sai por quoi ele le uaut ocirre . 
- dame  por quoi  
- por le grant honte qu il auoit ueu que ele auoit soufferte et rechut deuant lui . 
 et quant me sires tiebaus l oi  si commencha a plorer molt tenrement et dist   elas  
ques coupes i auoit ele  
dame   fait il   si me uoelle diex deliurer de la prison u ie sui  ia por ce pieur sanllant ne l en eusse fait . 
- sire   fait ele   che ne cuidoit ele mie adont . 
  or me dites   fait ele   le quel le cuidiés uous miex  ou uiue ou morte  
- dame   font il   nous ne sauons mie le kel . 
- mais bien sai   fait li quens   que cruel uenianche en fu prise . 
- et s il plaisoit a dieu   fait la dame   k ele fust escapee de cel tourment et uous en poiés noueles oir  k en diriés uous  
- dame   fait li quens   ie ne seroie mie si lies d estre deliurés de ceste prison et d auoir autant de terre en crutures que iou oi onques  
- dame   fait me sire tiebaus   et ie ne seroie mie si lies d auoir le plus bele dame du mont et d auoir le roiaume de france auoec lui  
- chertes  dame   fait li ioules   n on ne me porroit douner ne prametre de quoi ie fusse si lies  
 quant la dame oi lor paroles  si li atendri li cuers et dist   diex en soit aourés  
or gardés qu il n ait faintise en uos paroles . 
 et il dirent tout troi a une uois   dame  non a il . 
 la dame commencha a plourer molt tenrement . 
 sire  or poés uous dont dire ke uous estes mon pere  et que ie sui uostre fille  et uous estes mes barons  et uous estes mes freres . 
 quant il oirent chou  si furent molt lie  et si firent sanllant d umelier uers li  et ele leur desfendi et dist   ie sui sarrasine  et si uous pri que de cose que uous aiés oie nul plus biau sanllant n en faites  mais sinplement uous maintenés et moi laisiés couuenir . 
or uous dirai por quoi ie sui demoustree a uous . 
li soudans me sire en doit aler en une cheuaucie  et ie uous connois bien  si querrai que uous irés auoec li  et se uous onques fustes predoume  moustrés le ore  
 atant se taisent  et ele se lieue  et uient au soudant  et dist   sire  li uns de mes prisons a oi parler de uostre guerre et m a dit qu il iroit uolentiers auoec uous  s il en auoit laiseur . 
- dame   fait il   ie n oseroie  qu il ne me fesist fausete . 
- sire  fait ele   seurement le faites  car iou retenrai les deus  et se cil uous mesfaisoit  ie penderoie ces par les gueles . 
- dame   fait il   et iou li liurerai ceual et armes et ce qu il li conuenra . 
 atant ele s en retourne en la chambre et dist   sire  uous irés auoec le soudant . 
 et ses freres s agenoilla et pria   por dieu  seur  faites que iou uoise auoec . 
- non ferés   fait ele   que trop seroit le coze aperte . 
 li soudans mut  et me sires tiebaus auoec lui  et uinrent seur leur anemis . 
li soudans li liura canques mestier li estoit . 
par le uolente de dieu et en l aie d autrui  tant fist me sire tiebaus qu en pau de tans mist les anemis le soudant au desous . 
et molt le prist en gre  et repaira uainkiere  et amena grant plente de prisons en sa compaignie  et uint a la dame  et dist li   dame  par ma loy  ie me lo de uostre prisounier  et s il uoloit grant terre prendre  chertes iou li douroie . 
 et ele li dist   sire  il ne le feroit mie sans droite loy . 
 atant se teurent  et ele s atorne  et dist   sire  ie suis enchainte et en enferte sui keue . 
 et il li dist   dame  ie ne fusse mie si lies por cruture d autant de terre que iou ai  
- sire   fait ele   ie ne meniai ne ne bui puske uous en alastes  par saueur  et me dist mes uiex prisons que  se ge ne sui sus terre de droite nature  morte sui . 
- dame   fait il   uostre mort ne uoel iou mie  mais deuisés seur quel terre uous uolés estre  ie uous i ferai mener . 
- sire   fait ele   moi ne caut seur qel terre chou soit  mais ke iou soie hors de cest ille . 
 li soudans li fist apareller une molt bele nef et garnir de uin et de uiande . 
 sire   fait ele   ie menrai men uiel prison et le ioine  si iueront deuant moi as eskies et as taules  et si menrai mon fil pour moi deduire . 
- dame  fait il   et que deuenra li tiers prisons  
ie uoel miex que uous l emmenés que les autres deus  car il n est liex ne sor terre ne sor mer qu il ne uous desfende  se uous en aués mestier . 
- sire   fait ele   et iou le uoel bien mener . 
 la nes fu aparellie et entrerent en mer . 
sitostke li maronnier furent en haute mer  il dirent a la dame   nostre uens nous porte droit a brandis . 
 et ele dist   laisiés aler abandouneement  car iou sai franchois  si uous conduirai bien partout . 
 et il uinrent en haule a sauuete et monterent sor terre . 
la dame leur dist   seigneur  iou uoel ke uous recordés les paroles qui dites furent  car encor ai iou bien pooir du retourner  se iou uoel . 
 et il disent   dame  nous ne desimes coze que nous ne uoellons bien tenir . 
- seigneurs   fait ele   ués chi mon fil  qu en ferons nous  
- dame  a grant bien et a grant houneur soit il uenus  
seigneurs   fait ele   i ai molt tolu au soudant quant iou li ai tolu mon cors et son fil  ne plus de sez coses iou ne li be a tolir . 
 ele reuint as marouniers a le nef et dist   retor tournés  et dites le soudant que iou li ai tolu mon cors et son fil et ieté de sa prison mon pere et men baron et men frere . 
 li marounier furent molt dolant et alainsqu il puerent retornerent . 
li quens s aparella et bien ot de qoi par marceans et par templiers  qui uolentiers li prestent du leur . 
aparellié furent et murent de la et uinrent a rome . 
li quens uint deuant l apostole a toute sa compaignie . 
chascuns se confessa a lui  et quant il eut chou oi  si fist molt grant ioie des oeuures et du miracle que diex moustroit de sen tans . 
il bautisa l enfant et ot nom de guilliame . 
apres  il remist la dame en droite crestiente  et conferma et li et son seigneur en droit mariage  et douna chascun penitance de ses mesfais . 
apres  il monterent et uinrent u pais a grant ioie ou il estoient molt desiré . 
molt fist on grant ioie d aus . 
et la nes retourna de brandis et reuint en aumarie  et dirent les noueles qui molt despleurent au soudant . 
la fille qui demoree estoit  mainz l ama  
neporquant ele crut et deuint molt bele . 
et li quens fu en pontieu et fist de son fil cheualier . 
en pau de tans apres monteplia en grant bien  mais pau uesqui . 
a une haute feste li quens de pontieu fu  si ot un haut home de normendie c on apeloit mon segneur raoul de praiax . 
chis raous auoit une molt bele fille . 
li quens de pontieu parla tant qu il fist le mariage de guilliame sen neueu et de sa fille  car chis raous n auoit plus d oirs . 
guilliame l espousa et fu sires de praiax . 
molt fu li pais en grant ioie et me sires tiebaus eut par le uolente de dieu deus fiex de sa fame . 
li fiex au conte morut  dont grans deus fu fais  et li quens de saint pol uiuoit . 
or furent li enfant mon segneur tiebaut en atente des deus contes ou il paruinrent en le fin . 
la boine dame uesqui en molt grant penitance et me sires tiebaus com molt preudom . 
ore auint que la fille qui demouree fu auoec le soudant crut en molt grant biaute e fu apelee la bele cetiue . 
uns turs molt uaillans seruoit lo soudant  malakins de baudas estoit apelés . 
il regarda la bele damoisele et le couuoita  et dist au soudant   sire  por mon seruice auoir a touiors  dounés me . 
- malaquin   fait li soudans   quoi  
- sire   fait il   se iou l osoie dire  pour le hautece dont iou n ai mie tan com ele  iou le diroie . 
- dites seurement   fait li soudans . 
 sire   fait il   la bele cetiue  uostre fille . 
- malaquin  et ie le uous dourai uolentiers . 
 il li douna et chil l espousa et mena a son pais a molt grant ioie et a molt grant houneur  et ensi com uerites tesmoingne  de cele fu nee le mere au courtois salehadin . 

