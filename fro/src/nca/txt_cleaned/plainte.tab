amur amur ou estes ueus 
certes sire en poi de lius 
car ieo ne os 
e pur quey n osés estre ueu 
uus ke estes si bien conu 
de bon los 
ieo parlasse a uus a leissir 
si uus uenist a pleissir 
priueement 
pur sauer mun la ueritee 
pur quoy estes si rebotee 
de la gent 
allas allas ceo dit amur 
uus acressez ma dolur 
par uostre dit 
si ieo fas a uus ma pleinte 
ieo serroi las e tut ateinte 
auant ke ey dit 
douz amur ne lessez pas 
ke uus ne me diez uostre cas 
e uostre ennui 
dites dites ieo uus pri 
pur quoy estes si reuili 
en chescun liu 
ore uus dirrai ceo dit amur 
ke dire ne puis ma dolur 
ne ma enchisun 
par mes enemis sui enchacé 
hors de uile e de cite 
e hors de meisun 
cher amur ke sunt ceus 
ke sunt si herdi e si fous 
a teu chose fere 
en nos liures aum troué 
ke par uus fist la trinitee 
ciel e tere 
uus feites deu a nus descendre 
uus li priastes de char prendre 
e il uus granta 
par uostre priere uoleit soffrir 
peine e dolur e puis morir 
e ceo tuz sauua 
ia n est home ky seit sauué 
si par uus ne seit amené 
a sauuaciun 
dunt me merueil durement 
ke troué estes si relement 
en chescun mesun 
ieo sui alé souent querant 
la ou dusez estre menant 
par bone reisun 
entre amiz de un lignage 
entre clers e baronage 
en chescun seisun 
cum plus souent uus uois quere 
tant uus uoi ieo plus retrere 
hors du pais 
douz amur ke sunt li fous 
ke uus enchacent ke sunt 
uos enemis 
pur ceo ke tant m auez requis 
beau frere mes enemis 
uus uoil desclore 
mes ieo ne purroi tote la some 
de ma dolur a nul home 
par cunter ore 
un prince est uenu cruel si fier 
e sa banere ad fet leuer 
encontre moy 
si m ad engeté hors de tere 
e hors me tent par forte guere 
hore creiez moy 
sun nun est nomé coueitise 
par li ad perdu ma franchise 
e sui enchacé 
ire e orgoil ses yy baruns 
uers moi sunt trop feluns 
e me unt plaié 
sun cheualer mult renomé 
sire enuie ad ben iuré 
si ieo retorne 
ke il me fra par grant ire 
primes batre e puis occire 
dunt ieo sui murne 
pur ceo uois ieo tapisant 
de liu en liu com mendinant 
e ne sai ke dire 
dunt uus pri beau duz frere 
ne me greuez par priere 
de plus dire 
si frai sachez duz amur 
uus me dirrez en cest estur 
un autre chose 
si il est ueirs ke est escrit 
ke par la lettre nus est dit 
e par la glose 
uus auiez iadis tun poier 
ke nul uus puist contreester 
en ceste uie 
pur quey ne priez uos amis 
ke il uus uengent des enemis 
par curteisie 
beau duz frere ben auez dit 
e ben est ueirs ke est escrit 
de ma mestrie 
ke soley auer en ceo mund 
de haut e en bas a la round 
ke ore est failli 
ceus ke uoleint ke fuisse mestre 
lamunt al ciel unt pris lur estre 
en bone seisun 
ore sunt uenus autres apres 
ke me ne seofrent en pes 
en nule meisun 
ieo soley auer bele grace 
en queors de genz e tant d espace 
ke a mun pleisir 
ieo purrei morir e soiurner 
e mun soiur bien garder 
sanz departir 
ore uus pri ieo duz amur 
ke uus me diez quel soiur 
uus est liueré 
car ieo sui de uostre enui 
mut espris e mut esmui 
e ai pitee 
ieo uus dirrai sanz feintise 
si uus querez ma franchise 
ou ert trouee 
uus me trouerez en celer 
uus me trouerez en gerner 
desuz le ble 
ieo sui coché en sac de leine 
ieo sui tassé en tas de aueine 
ben enmuree 
si la ne trouez ren de moi 
ieo uus dirrai en bone foi 
ou serra trouee 
en la burse uus me querez 
e pur ueir la me trouerez 
mut ferm lié 
les uns me querent en la bouche 
ke quere me dussent en la huche 
mut suef coché 
acune fez ieo gis en drache 
e acune fez od beof e uache 
ai fet mun lit 
les autres tenent seignurie 
si ieo gis en porcherie 
sanz contredit 
allas allas cher amur 
mult est la uil soiur 
a uostre estat 
uus ke soliez aukun tens 
seer en sale par dedens 
sus la nap 
oil frere si mun honur 
ussez seu auant ce iour 
quant ieo fu mestre 
uus ussez pite de mun estat 
cum ieo sui greué e mat 
de mun estre 
ieo solei porter croz e mitre 
ieo solei estre par tuit littre 
en seinte englise 
ieo solei estre coronee 
e de plusurs honoree 
par franchise 
od grant seignurs fui menant 
en religion soiurnant 
a leisir 
entre ueisins me menai 
e mes parenz enbracai 
a pleisir 
od mai ala la pape a pe 
od moi sist le roi en see 
e uout ieuer 
par moi entra deuant iustise 
li poures home a sa deuise 
sanz rien doner 
ieo defendi les taillages 
ieo fiz rendre les damages 
a poures gens 
ieo fiz crier les grant festes 
ieo fiz chanter les gestes 
en mun tens 
ieo fiz marier gentil femme 
sanz doner or ou riche gemme 
mult noblement 
mes ore ad fet mun enemi 
ke la chose n est pas issi 
mes autrement 
ne seit ele si mes entecché 
si coueitise l eit pris a gre 
la enuancera 
e si uers li ad querele 
ne seit ele ia si bon e bele 
e le faudera 
pur ceo frere ieo uus dirrai 
ke deu est curteis ben le sai 
de cel enchange 
ke home ke ad asez des bens 
ne deit pas esposer fens 
en la grange 
les poures peissanz en mon tens 
soleient auer bon defens 
desus ma main 
ieo fiz lur seignurs pur els defendre 
e lur defendi de ren prendre 
for lur certein 
ore ai perdu ma franchise 
par mun enemi coueitise 
ke tort me fet 
il espeluke les poures gens 
e les reynt desques adens 
e lur fet grant let 
ieo solei dire uenez manger 
ieo solei dire uenez iuer 
beau seignurs 
ore s en uent sire coueitise 
e les somunt deuant iustise 
en plusurs curs 
ieo fesoi batre grosses moyes 
por amender les dures uoyes 
en mon passage 
ore est uenuz sire coueitise 
e ad wasté ma franchise 
e mes honurs 
ieo fesei funder religiuns 
e lur donai possessiuns 
mult largement 
ore s en uent sire coueitise 
e les tent a sa deuise 
estreitement 
ke il freit barun e counte 
s il trouat renable aconte 
e eut poer 
de reprendre possessiun 
ke lur ancestres de franc doun 
uoleient doner 
mes pur ceo ke coueitise 
ne puet mie a sa deuise 
repeler 
li awouee ne lerra pas 
de prendre un palefrey gros e gras 
pur ben comencer 
ke par chiuaus de bone feyre 
e par manger e par beueyre 
seit asswagé 
lur maukorages pur les terres 
que lur auncestres apres lur geres 
unt en aumoné 
si lur chiuaus seent recreuz 
e les abeyes sunt receuz 
pur soiurner 
dunt lur couent de la meyson 
empreste chiuaus pur la seison 
de riuer 
kant les anes sunt bien leueez 
e les faucons sunt haut montez 
ferrez ferrez 
des esporons li haut sorel 
frapez frapez le bon morel 
trop soiurnez 
ia ne seit esparnié 
li bon ferrant pomelé 
trop est gras 
si mes ne faille a l abeye 
il porterra bien par la ueye 
mon sak a dras 
ore ua dire au celerer 
ke nus uenum herbeger 
en lur meysun 
ke il face emplir nos bariz 
quant nos leuerum de nos liz 
uer meyson 
tut est aumoyne ke abeye tent 
e li awouhee illuek uent 
prier pur deu 
ore est li sires mendinant 
e li mendifs payn donant 
beneit seit deu 
tel amor est ore troué 
entre foundez e lur awouhé 
en mouz de luiz 
ieo lur solei auancer 
e les uoleit esparnier 
e iours e nuiz 
il ne out nul en mun tens 
ke fu si hardiz pur ces dens 
de mander disme 
de les clers de seint eglise 
ne de lays par coueitise 
le trentisme 
chier amor de ses clers 
de uus enqueyse uolentiers 
meruaile hautee 
de ceo ke deu est mau serui 
en moulz des eglisez e mis en obli 
par lur defaute 
ieo uus dirrai ceo dit amor 
ke dire ne puisse sanz dolur 
la cheyson 
les donurs dounent les eglises 
en male manere a lur deuises 
sanz reyson 
en mon tens ieo fiz espier 
poure escolers e auancer 
pur lur bounte 
a cel houre a seint eglise 
par tut fu troué beu seruise 
e honestete 
ore uus uent mun enemi 
e ne fet de ren issi 
sire coueitise 
il rescet les grace meyns 
il resceit les hauteyns 
e hoyt seint eglise 
il resceit lescheours 
il resceit les corteours 
par doute e par douns 
il reboute les franc quers 
il resceit les losengers 
e durs e feluns 
ore achatez un poleyn 
si li donez assez de aueyn 
mi sire le aura 
ieo ai bien troué en mon liuere 
ke bone eglise quant est deliuere 
par si passera 
donour d eglise que aperseit 
ke son doun ne prent espleit 
si fet presenter 
de la cour un grant mestre 
ke ia n ad cure illuek estre 
pur soiurner 
de seint eglise il funt desert 
quant asoiornum sanz desert 
e sanz reison 
kar il prenent tuz les fruz 
mes ia ne uenent iours ne nuz 
deuer la meison 
force ne funt de corporauz 
meske il eient beau chiuals 
a mounter 
pore chaliz en le eglise 
e riche cope en seruise 
a manger 
nule toalle a sacreyre 
e blanche naps douze peyre 
ne acordent rien 
a messe seruir un clerion 
e diz esquiers en ma meison 
acordent bien 
poure chancel par tut ouert 
e riche lit de sey couert 
ne se acordent 
lur poure chapeleins poy en pris 
e lur liures de petit pris 
ses deus se acordent 
fetes nos uenir nos offrendes 
coment funt nos prouendes 
e nos bestes 
couplez uenour uos chiens coranz 
si irrum prendre les serfs granz 
a nos festes 
rien nous greue fors pouerail 
a peine suffist a un mail 
nostre rente 
ne dorrei pas la balote 
si chescun poure uers eschote 
ut pris la sente 
suz le auter metez groce here 
e sus nos cors le muniuere 
a bon dreit 
le cors est tendre e frillus 
la dure pere get desus 
si n at freit 
dunt seruent ore tant de freres 
uaudereint plus od lur peres 
a bois chacer 
ke de precher tant de gangle 
e de seer en chescun angle 
pur confesser 
ioie e peine uunt prechant 
e nos almes uunt pleignant 
e funt folie 
lessum passer le uent de byse 
ia lur sarmon plus ne prise 
ke poume loyé 
fetes mettre hors de eglise 
ceus que gerreynt la franchise 
ke a nus apent 
li sire e dame esparniez 
e la paroche bien hastez 
par uostre assent 
si la dame uoleit apromter 
de bon forment entier quarter 
li seit donee 
si li poueres prie un grein 
tantost seit pris par le mein 
e conueé 
ueez si frere ceo dit amur 
entre clers quel soiur 
ieo ai trouee 
dunt ma pense est esquise 
ke si est mene seinte eglise 
e si gardee 
pur ceo frere dites a seignurs 
que des eglises sunt donors 
de deu se uengera 
de ceo ke dounent par simonie 
le tresor ihesu ke par sa uie 
chier rechata 
certes amor assez est dit 
e par sarmon e par escrit 
mes rien ne uaut 
nostre sarmon tenent iangle 
par coueitise ke lur estrangle 
ne lur eschaut 
me uus dussez bien enformer 
la court de rome chef de penser 
de seinte eglise 
ueire ueire beau duz frere 
celi porte la banere 
de real coueitise 
par li perdi mun estru 
car il persa mun escu 
si me ad bati 
puis me prist e mit en croiz 
e sanz la croz ne uaut la uoiz 
de nul ami 
a cele court ieo n ose parler 
ne nuit ne iur apparer 
sanz la croiz 
bele parole ne bon los 
si la croz ne uent a dos 
ne uaut la uoiz 
ieo solei prier pur la genz 
e la court prist frein a denz 
si me enchaca 
pur ceo perrist la franchise 
par totes teres de seint eglise 
e perira 
douz amur ore dites ueirs 
sunt rien les cours de reis 
uos amis 
les reis sunt bon mes lur conseil 
m unt defubli de mun mantel 
e en prison mis 
ceo seuent bien lays e clers 
e bien le sentent franc e sers 
en touz pais 
uus trouez bien en uostre liure 
ke tot le tens ke fu deliure 
ieo estei enpris 
ore su ieo enprisoné 
en wapentak e en conte 
par bayllifs 
il me dounent a manger 
bele promesse sanz rien doner 
dunt su enmegris 
ma prison est en tresorie 
e acune fez en chancelerie 
par dure leis 
deluk su pus enmué 
deuant iustise e la iugé 
pur maweis 
il me dient ke ieo ai trahi 
la court le roi pur ceo que esparni 
les poures gens 
tort e force encontre dreit 
uenent a moi a grant espleit 
deuant la gens 
le un me court desus la manche 
l autre me pince par le haunche 
ke ieo le sent 
haut taillage e uerte cire 
le un me boute l autre me tire 
mult uilement 
nouel disseisine e bref de dreit 
si me unt despoili e lesent freit 
seer tuit nu 
bref de porchaz e bref de entre 
desus lur pees me unt defolé 
e dur batu 
mor d auncestre e fresche force 
ne uouchent sauf en moy le escorce 
de une breke 
sequestre e testament 
si me funt grant torment 
deuant l esueske 
de iluck me uois a l official 
e il me prent e get aual 
desus ses pies 
e ieo sau sus e uois au seen 
e la su liueré au den 
mout preysés 
en sa bourse tantost me clot 
ne mie si hardi ke die un mot 
fors ce ke il ueut 
pur ceo ai ieo la bourse persé 
e de plusors sui eschapé 
ke fere le estut 
ieo uois uacrant de lu en lu 
quere mon hostel cum desconu 
en touz pais 
ki mei uoudreit herbeger 
le ciel li dorrei pur louer 
mon beau pais 
amur uus auez chambres beles 
entre dames e damoiseles 
bien le sai 
les uns me font grant honur 
e les autres deshonur 
e prouee l ay 
une pucele que me ama 
totes femmes mult li honora 
par sa bounte 
dunt ieo la fesseye deu si chere 
ke deu la eslut a sa mere 
bien li uient a gre 
ele me fist si grant honur 
e tant me pleut nuit e iur 
ke ieo ne uoyl 
si bien nun de femme dire 
tute ey ieo grant matire 
e ceo toyl 
mes benet seient totes gens 
ke funt as femmes reuerens 
pur m amye 
par ceo trouera plus tost pardun 
de ses pechiez par le nun 
de marie 
ore me dites douz amor 
si uus trouez bon soior 
en religioun 
aucune fez sui ieo resceu 
e aucune fez mesconu 
pur compaingnoun 
entre eus euse bone uie 
si il outtassent un honerie 
ke trop est baude 
fole quidance e suspeciun 
si me greuent sanz reison 
en cele faude 
la chose est mey eynz est mey 
si me unt percé parmi la feye 
dedenz le clostre 
ieo ne uoil ne ieo ne peus 
si me gettent hors al hus 
cum un ostre 
serra celi segersteyn 
e serra celi chamberleyn 
si tard entree 
par ceo su ieo en dedeyn 
dunt ieo su pris par la meyn 
e conueyé 
fetes uenir lui hostiller 
fetes uenir lui celerer 
a nos hostes 
si me unt ia si defolé 
ke de le mie part unt debrisé 
les deus costes 
uus receiuerez les estranges 
e uus irrez uers nos granges 
e uus au piler 
ceo yy prient sire enuie 
ke il me toyle la mestrie 
ke desse aueer 
mes quant il pensent de lur estat 
lors se rendent a moi mat 
par contricion 
e ieo reuenk par lur assent 
e lur pardoin mon mautalent 
par confession 
tre chier amur ieo entenk bien 
ke les ueisins uus eiment bien 
les mene gens 
chescun de autre ad mult affere 
pur ceo se aforsent de uus plere 
en touz tens 
nanal ueirs beau dou frere 
entre ueisins en bone manere 
ne peus uiure 
li uns unt ioie d autre mal 
par sire enuie li fort uassal 
ke mult est wiure 
tant sunt pensant de auer tere 
ne pount atendre a moi plere 
ne fere honur 
par lur playt e lur tensoun 
il me tenent hors du meisoun 
nuit e iur 
si unt comandé a lur gens 
ke chescune porte eit defens 
ke ieo n i entre 
e si ieo ueigne en lur hostel 
ke ieo sei doné de bon cotel 
parmi le uentre 
od les poures ne hos entrer 
a nul almoine demander 
par charitee 
car les uns unt merueilles 
e lur greue as orailles 
quant sui nomee 
mes escotez ke ieo faz 
quant grant mester me chaz 
de manger 
ieo uinck monté beau roncin 
en message sire baudewin 
le chanceler 
entrez funt il esquiers 
wa t en garcoun tot 
sun roncin 
mes si ieo fuisse la conu 
ieo serrai tot respondu 
wa t en pelrin 
uus quidez frere ke ieo seye 
a lur festes par nobleye 
n est pas issi 
que mal puet fere ou ren doner 
celi uendra a manger 
cum bon ami 
la gent ke serront sur equestes 
serront priés a lur festes 
en bon lu 
ceo peert apres en fet 
quant le manger despendu est 
ke ieo n i fu 
bien promettent a la table 
mes en bosoygne turnont a fable 
lur promesse 
un demi marc unt plus chier 
ke ueisin autre pur eyder 
par naturesse 
li mond est ore si treitur 
par defaute de bon soiur 
ke rien ne uaut 
il soleyent iadis estre larges 
e ore de pouerte se funt targes 
quer lur faut 
ieo fiz la genz mult dependre 
e lur fesei le double rendre 
tut par moi 
plus riches furent par ma franchise 
ke ore ne sunt par coueitise 
mon enemi 
amor amor auez uus 
uus auez esté en mouz des lus 
uus sauez bien 
le pueple tret de iur en iur 
le frut decreet e get la flur 
si ne porte rien 
bien est ueirs beau duz frere 
mes escotez la manere 
coment 
frut est failli parmi la tere 
pur ce que uers moi unt pris guere 
la gent 
deu suztret e frut e ble 
pur ce que il me unt enchacé 
de lur quers 
uncore est merueille que tant fet 
ke ma bonte lur desplet 
ke deu ad chiers 
ma bele file douce piete 
hors de tere est alopé 
ne sai ou est 
e l autre file uerite 
ne sai ou est ore muscé 
ne quoy ele fet 
ma tres file naturesce 
si est tenu en tant destresce 
ke ele n ad uoiz 
ma quarte file chastete 
si est ore au boys alee 
de blucher noyz 
ma chere seur humilite 
dunt ihesu est enamouré 
ne sai ou est 
en ceo mond le ai mariee 
mes la duresce est purchacee 
e ia est fet 
ne ma nece ke tant eyme 
ne truef ieo home que la cleyme 
pur la sue 
la chere pouerte que est eyr du ciel 
ke endoucit alme plus que mel 
e plus l aprouhe 
e ma cosyne bone pees 
si est engetté de haut des 
e mis a tere 
ne damoysele leautee 
a peine est ore trouee 
ia en nule tere 
apres seruise bon louher 
se mit de pesa en la mer 
ne point ne ariua 
la nef debrise e louher get 
hou est deuenu nus home seet 
en mer demora 
tut li mund est ia encombree 
e de mey e de ma meynee 
ceo peert bien 
car mes enemis sunt tuz mestres 
ia par tut en lur estres 
e ieo ne ai rien 
ieo ni truef en tut ce mound 
for poy de genz que leyns sunt 
ke me unt amé 
entre amis ne entre ueysins 
entre parenz ne entre cosins 
pur uerite 
amor amur entre parenz 
uus deussez auer bon defenz 
par reysoun 
ceus que sunt de un lignage 
uus deiuent sauuer de damage 
en lur meisoun 
oyl beau duz frere il me eyment 
e lur priue si me cleyment 
mes coment 
ke riches sunt e unt a doner 
e lur parenz pount auancer 
tant solement 
serrunt amez e honurez 
e procheins cosins appelez 
mult dousement 
ki rien n ad si s en ua 
ki estez uus qui uenez ca 
alez uus ent 
il funt mun lit en bele parole 
e me couurent de enbracerole 
ke rien ne uaut 
car ieo m en uois e quant su quis 
rien for drapeus i est remis 
e lit tut chaut 
les loynteyns e les ueisyns 
trestouz sunt les cosyns 
a home riche 
mes li poures n i ad parent 
qui li doune de forment 
un estriche 
poures home de gentil lyn 
ne eyt ia le quer si fyn 
li faut lignage 
mes home riche surs de bas 
de grant genz ne faudra pas 
en parage 
il enueient beau presenz 
a ceus ke sunt lur parenz 
ke ne unt mester 
a poure parent ne funt ia presse 
car coueitise ad tret sa lesse 
e ua chacer 
denaturesce ad tendu le ark 
de aler od li en sun park 
a la chace 
ore uus astez chier pouerte 
si uus metez en desserte 
pardu as ci grace 
ueez si frere le beu solaz 
ke ieo ai de haut e bas 
entre parenz 
ma file est perdu naturesce 
si est entre la duresce 
en quers de genz 
e chier amur les queus marchant 
sunt uos amis e benuoillanz 
sauez queus 
ueyre frere ueyre 
blanche chauce neyre 
ore y ceit deus 
quan ieo uing a lur feyre 
il me escrient tuz en heyre 
key fetes tu cy 
ore uus aleez de ci tost 
ou uus perderez le sorcot 
e heers hony 
e ieo me doute de damage 
si uus tapir desus bon gage 
mult priueement 
car si bosoyne uoil espleiter 
ne porra mie bien apparer 
apertement 
mes si taillur taillie chape 
de argent troise ieo le hape 
pur reuerence 
car ceo uus dirrai e di sanz faile 
ke plus unt chier dener ou maile 
ke ma presence 
entre achaz e lur uenz 
il me unt geté de seremenz 
e enchacee 
par balance e mesure 
par troget e usure 
me unt saluee 
e chier amur ne uus peyse 
ne seez pas a maleyse 
de ma parole 
ke sunt la gent en seint eglise 
ke plus se prenent a l aprise 
de uostre escole 
ces sunt la gent ke ne unt quey perdre 
ne ce uoillent a mond aherdre 
fors a grace 
illuekes ey ieo mon recet 
mes ennoy par mal abet 
me manace 
ieo su oncore assez a eyse 
mes ieo doute la maleyse 
apres ceo iours 
quant enuie ce andrescera 
par clergie ke sormontera 
les bons mours 
ieo iu l amour en mon lit 
e uent enui si me dit 
tut en riaunt 
freres desputent de la fey 
par unt ieo auera meillor ley 
ke ne oi auant 
e ieo respondi tut irrement 
mauues a l us 
ne parlez plus 
desputer couient de la fey 
pur sauer mon la uerrey 
tut saunz uus 
enuie respont en haste uerrez 
ke par ma force uus en irrez 
hors a l hus 
mon pere orgoille ne uodreit mie 
ke ceo cas fut sanz enuie 
e sanz coruz 
e mon frere ueyne gloyre 
lur ad baillé grant estoyre 
entre meyns 
e tant ad fet ke deus o treis 
unt mis les autres a maleys 
e se eyment mens 
e ieo respondi en tele manere 
ne por uus ne uostre frere 
ne plus ne meins 
si il desputent e iours e nuis 
de seint escripture il ualent plus 
e nent le meyns 
a meyns uus frai ge en ceo kas 
ceo dist enuie uostre cas 
si ieo puis 
ieo troua ueyrs ke en me dit 
donc ieo sailly hors de lit 
e issi le hus 
une pece me souztreis 
e fu remandé tut apres 
de returner 
il me ad mult grant solaz 
en mouz des luz en mouz de caz 
e en messager 
qui est celi chier amor 
ke uus uint cum somenour 
de repeler 
auant ai nomé sun beau non 
il est appelee confessioun 
li bon messager 
sachez frere si il ne fut 
en mouz des lus ke cort i eut 
ke il defet 
car il uent mult humblement 
e me prie doucement 
ke pes seit fet 
kant religioun ad ren affere 
de merci prier ou grace querre 
par li est fet 
mes gent du siecle trop relement 
le me enueient bien le sent 
par lur fet 
par ce su ieo par tut 
od mes enemis unt ados 
e haut e bas 
lur poer tret de iur en iur 
le men amenuse chescun iur 
allas allas 
e si dusent trestuz sauer 
ke sanz moi ne uaut nul auer 
ke nule rien 
dunt il funt lur damage 
que me funt tel homage 
ne funt mie bien 
tres cher amur ne uus greuez 
uostre estat bien recouerez 
si deu plet 
la gent par tut se amenderunt 
e pardoun uus prierunt 
de lur mesfet 
nanal frere le mond empire 
de plus en plus a mal se tire 
la fin aproche 
clers e lays e baruns 
par tut me funt le somouns 
ke ieo me aloche 
ieo preng mon conge de haut e bas 
ke ne unt ke fere de mon salas 
par coueytyse 
e me uoys a mes amis 
pur fere lur ioye solaz e ris 
a lur deuise 
saluez mout le cours de reys 
si lur dites ke dure leys 
me unt flaelé 
la court de rome mult saluez 
ke coueitise unt auancez 
e mis en see 
saluez aussi les uns prelaz 
ke en de kaneuaz 
unt herbergé 
mon enemi sire coueitise 
est receite en seint eglise 
e moi forbarré 
saluez contes e barons 
ke m enchacent de lur meisons 
trop cruelement 
par duresce de ueisinage 
dunt lur ueisins unt damage 
trop souent 
en pastures e parks 
a moi tendent lur arcks 
de trere 
pur ce ke prie pur la gent 
ke lur bestes teinnent einz 
sanz mesfere 
saluez auci le iustises 
e la dozeyne en assises 
ke me unt greué 
e de clers corteours 
souenez uus par amours 
ne seit oblié 
saluez les uescontes 
ke tant acressent les acontes 
a escheker 
ne obliez mie lur baillifs 
ke me unt escorgé tut uifs 
pur le dener 
saluez aussi les granz mestres 
ke unt en garde beles estres 
pur bien garder 
de les gardes ke unt en garde 
ou ren ne pensent de autre garde 
for de waster 
boys e gardins e pasture 
ke deussent garder sanz blemure 
e aprower 
issi le auei ieo ordeiné 
quant mon conseil fut amé 
e tenu chier 
saluez mout les contours 
mes plus auant les pledours 
ke durs me sunt 
si lur dites ke ieo me pleindrai 
de grant tort e de 
ke il me funt 
plus desirent un bref pleydé 
ke un acort bien affermé 
eproué l ai 
il me tolent mes beau iurs 
ke sunt appellez iours de amors 
par lur play 
e saluez marchanz mes amis 
ke me uendu a ueisins 
par usure 
e saluez tuz haut e bas 
ke de fere a moy solaz 
ne unt cure 
ore uus ai ieo fet ma pleinte 
dunt ieo su las e ia ateinte 
ieo pri repos 
ia ne querrez mon soiour 
entre ceus ke par reddour 
me unt forclos 
si uus me uolez enbracer 
ne uus estuez trop traueiller 
pur moi quere 
uus me trouerez ou ihesu crist 
la est ma chambre e mon lit 
tut hors de quere 
ieo fu od li sanz comencement 
e serra od li durablement 
a touz iours 
unques creature ne fist 
ke par mon consail ne le fist 
par ceo douzours 
en ciel ne en tere ne en mer 
de moi ne wut celer 
nule rien 
o ly uendray au drain iour 
pur fere a ceus grant honour 
ke me unt fet bien 
tuz iceus ke me unt reuili 
e ne uoleient crier merci 
le comperont 
ire e orgoyl mes enemis 
e coueytise lur chier amis 
me uengeront 
touz les autres ke me unt receu 
a la lur ert rendu 
mult hautement 
en la court le roi celestre 
ieo lur frai sire e mestre 
durablement 
tre chier amur pur ceo requer 
ke od moy uoilliez herberger 
sanz departyr 
ieo pri ihesu le fiz marie 
ke uus me doingne en compaingnie 
a mon departir 
