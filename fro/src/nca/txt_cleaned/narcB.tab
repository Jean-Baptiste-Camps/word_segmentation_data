qui tot uelt faire sanz conseil 
se mal l en uient ne m en merueil 
en toute riens est bien droiture 
c on i regart sens et mesure 
bien doit qui en la mer se met 
garder que li tens li permet 
et quant il uoit qu il a bon uent 
lors puet nagier seurement 
ausi qui s entremet d amer 
et par sauoir se uelt mener 
bien doit garder au commencier 
qu il ne s i laist trop enlacier 
et puisqu il s en est entremis 
et il en est auques sorpris 
donc n est il pas a son plaisir 
soit bien soit mal a departir 
mais neporquant se il auient 
que cil qui fole amor maintient 
en est sorpris et fort destroiz 
lors est il bien raisons et droiz 
que cele en oie sa proiere 
qu il ne soit pas uers li trop fiere 
que tost i puet auoir domaige 
par son orgueil par son outraige 
amors qui nature consent 
puisque en xx se prent 
et du tot est a lor plaisir 
lors est el bone a maintenir 
et s il auient que feme prist 
quel qu ele soit s il l escondit 
ge di por uoir sanz entreprendre 
c on le deuroit ardoir ou pendre 
narcisus qui fu mort d amer 
nos doit essanple a toz monstrer 
amors blasmoit et sa puissance 
mais puis en prist amors ueniance 
a tel amor le fist enclin 
donc il recust mort en la fin 
zz deuin ot de thebe nez 
de dire uoir fu esprouez 
nus ne pooit aperceuoir 
ne par espirement sauoir 
que onques deist se uoir non 
por ce ert il de halt renon 
une dame de la cite 
i a zz sien enfant porté 
qu il li die ce qu il en sent 
s il uiura poi ou longuement 
et cil li dist tot sanz boisdie 
  gart soi qu il ne se uoie mie  
  ne uiura gaires s il se uoit  
cele l oi qui pas ne l croit 
gabant s en torne si dit bien 
que sa parole ne uaut rien 
lonc tens en furent la doutance 
et en la fin uint la prouance 
narcisus crut et deuint granz 
et bien pooit auoir xx anz 
granz fu de cors a desmesure 
onques plus bele criature 
ne fu ueue ne si gente 
nature i mist tote s entente 
au deuiser et au portraire 
et a grant paine se puet faire 
ainsi com il ont deuisé 
que tant i ot de la beaute 
onques ne sot riens porpensser 
que iluec ne uosist monstrer 
primes a fait les elz rianz 
simples et uairs clers et luisanz 
mais sor tot ce qu el i fist 
li dieus d amors du sien i mist 
il i asist zz douz regart 
qui tot le mont esprant et art 
puis fist le nes et puis la face 
plus cler que cristal ne que glace 
les denz plus blanches que n est nois 
il les acheta xx et xx 
quant chascunne ot par soi assise 
les leures i ioint en tel guise 
c un poi i laissa d ouuerture 
selonc raison et par mesure 
et quant el ot faite la bouche 
amor une doucor i touche 
feme qui une foiz la sent 
de s amor alume et esprent 
enpres li a fait le menton 
et de toutes parz enuiron 
le uait polissant en sa mein 
tant que il est soef et plain 
cler et luisant sont li sorcil 
le cuir du front a si soutil 
cheueus ot cras recercelez 
qui plus luisent c ors esmerez 
quant tot l ot fait a son commant 
par le uiaire li espant 
une coulor qui n est pas fainte 
et par la face qui est painte 
ne se palist ne ne se muet 
tant face chaut ne tant ne pluet 
ne ne desment en nule fin 
tele est au soir com au matin 
les mains ot blanches et uermeilles 
ele meisme se merueille 
coment ele le fist si bien 
quant l esgarde n i blasme rien 
de quanqu ele uolt li est uis 
que ne puet estre mielz assis 
par tel enging et par tel eure 
et par tel sen le fist nature 
c on ne puet en nul leu trouer 
si beau damoisel ne son per 
li uallez auoit ia xx anz 
molt estoit beaus et auenanz 
molt amoit et bois et riuiere 
c iert son deduit et sa proiere 
qu il peust porc ou cerf trouuer 
ne n en pooit son cuer oster 
ne d amors nule riens ne set 
dames de chambres fuit et het 
par auenture ert repairiez 
du bois toz las et trauailliez 
de corre estoit bien eschaufez 
s en est creue sa beautez 
il auoit molt fresche coulor 
si com passoit lez une tor 
des fenestres a ius gardé 
la fille au roi de la cite 
dane ot nom la damoisele 
en tot le pais n ot si bele 
ele choisi le iouincel 
molt le uit cointe gent et bel 
graille par flans et par le piz 
les braz auoit auques forniz 
lons et grailes auoit les doiz 
et les ianbes et les piez droiz 
uoit le cheual qui se desroie 
et fait fremir tote la uoie 
de quanqu ele li ueoit faire 
ne li pooit il riens desplaire 
tant l esgarde qu el ne se muet 
tant com el auiser le puet 
molt se merueille si a droit 
por qoi si uolentiers le uoit 
amors regarde cele part 
uers la pucele giete zz dart 
la pucele se sent ferue 
a la terre chiet estandue 
isnelement oeure son sain 
par tot son piz touche sa main 
plaie cuide trouer dehors 
mais el estoit dedenz le cors 
lor sent que el cors est ferue 
si en est auques esperdue 
molt durement s est dementee 
et si a sa coulor muee 
hai amors com est puisanz 
com est ta seignorie granz 
tu ne doutes conte ne roi 
les plus riches mez en esfroi 
amors est rage et desuerie 
qui tote gent serre et lie 
amors angoisse amors estraint 
amors nercist uiaire et taint 
amors destraint amors anbrace 
amors met gent en male trace 
amors les fait tant cheualchier 
qu il n ont ne uoie ne santier 
amors a si ceste conquise 
qu ele ne set en quele guise 
ele se doie contenir 
pleure et puis si fait zz soupir 
or a froidure et or a chaut 
toute fremist et puis tressalt 
amors a si iceste ateinte 
que el en a sa face tainte 
la nuit uint et le ior trespasse 
la pucele est de pensser lasse 
son lit fist faire ua gesir 
torne zz tor ne pot dormir 
dormir ne pot amor ne laist 
  ha lasse  fait ele   que doit  
  ne puis dormir ne reposer  
torner les fait les retorner 
  en paine sui et en trauail  
  ne sai por qoi ge me trauail  
  ge sent ce m est auis dur lit  
  de dieu soient tuit cil maudit  
  qui le me durent her soir faire  
  trop sont felon et de put aire  
  ge m en sui bien aperceue  
  la coute ne fu pas meue  
  la plume n est pas remuee  
  aincois est tote amoncelee  
  grant merueille ai de ce que uoi  
  de ce pranrai ge bien conroi  
  ge ferai cez femes leuer  
  por ceste coute remuer  
lors uest une pelice hermine 
et uait au lit a la meschine 
esueille la si li a dit 
qu ele li face tost son lit 
cele li fist isnelepas 
oste la coute et puis les dras 
et remue neis l estrain 
ele meisme i mist la mein 
torte la coute muet et bat 
or le uelt haut et ore plat 
or le uelt abaissier as piez 
or est li chauez trop baissiez 
or est estroit et or est grant 
or est a une part pendant 
sa norrice uait maudisant 
por ce qu il n ert a son talent 
auis li est que bien estoit 
sauez por qoi qu ele auoit 
le iouincel entroublié 
et quant el ot zz poi pensé 
et il li est menbré de lui 
lors recommence son anui 
  lasse  fait ele   que puet estre  
  ge ne gis pas bien sor senestre  
  or sui sor destre moi que chaut  
  ce ne me done ne ne uaut  
  ia damedieus n ait en moi part  
  que ge n ai bien de nule part  
  se n est li liz dont ge me dueil  
  ou plus sui tendre que ne sueil  
  si ai au cuer une grant raige  
  qui si m alume mon coraige  
  quant uueil dormir si me fremis  
  or me relief et or me gis  
  or reuuel a celui penser  
  que ge ui hier par ci passer  
  et qu ai ge a faire du uassal  
  c est la riens qui plus me fait mal  
  quant me membre de sa beaute  
  et moi que chaut de sa bonte  
  il est espoir fel et uilains  
  et enuieus et d ire plains  
  et qu ai ge dit que il uers moi  
  mespris por qoi blasmer le doi  
  por qoi loer ge me doi tant  
  il me sanble molt debonaire  
  dont me uient ore tel folie  
  soz ciel n a home qui ne die  
  que ne soit beaus a desmesure  
  nus hom plus bele criature  
  ne uit ne puet estre mauuais  
  ge ne le blamerai iaimais  
  par foi il est et beaus et bons  
  et toi que chaut quant il n est tiens  
  a que faire seroit il miens  
  ia n est il pas raison ne biens  
  ne droiz que ge praigne baron  
  se par le congie du roi non  
  congie lasse si lonc respit  
  ia n auroi ioie ne delit  
  ia par dieu se ge sens auoie  
  le sien conseil n atenderoie  
  dont tieng ge ore tel parole  
  orainz fui saige et or sui fole  
  uelz tu par toi tel conseil prandre  
  enne te uient il mielz atendre  
  fille es de roine et de roi  
  de ce pranrai ge bien conroi  
  seignor aurai n i puis faillir  
  et se il n est a mon plaisir  
  et qu est ce donc n a il bonte  
  qui m a donques cest plet mandé  
  te plaist il bien oil par foi  
mais ge ne sai pas ne ne uoi  
  comment ge peusse sauoir  
  que ge li deisse le uoir  
  uels qu il le saiche oil bien  
  quant il me plaist sor tote rien  
  et il et quanque li uoi faire  
  par die ne me porroit desplaire  
  ge le ui si bel et si gent  
  es piez ot les estriers d argent  
  quel col quel uis et queles mains  
  ge ui lasse et les lorains  
  et quele bouche por baisier  
  com il seoit sor le destrier  
  he dieus porrai ge uiure tant  
  que ge le puisse a mon talent  
  auoir ne l aurai pas sanz faille  
  entree sui en grant bataille  
ainsi se demente par soi 
toute nuit fu en grant effroi 
or pense or pleure et or se siet 
or li plaist qu ele se reliet 
or se chastiue or se conforte 
et puis si uorroit estre morte 
en tel torment en tel doulor 
fu tote nuit desi au ior 
greuee fu et trauaillie 
et puis zz poi asaagie 
de tel torment de tele mort 
les elz clot et puis si s endort 
ainz que le ior peust choisir 
se resueilla ne pot dormir 
ainz uait ester a la fenestre 
garda a destre et a senestre 
sauoir s el uerroit nule part 
celui qui si l esprant et art 
et quant el ot tant entendu 
garda aual si l a ueu 
de loing uenir le iouincel 
mais onque rois ne ui si bel 
ne si bien fait si com lui sanble 
plaint soi et puis soupire et tranble 
onques mais ne sot riens d amer 
or l en estuet mal endurer 
  amors me fait souent tranbler  
  ne puis d amors conseil trouer  
  se cil que i aim autant m amast  
  et il en fust qui en parlast  
  et mon pere le consentoit  
  ge le deuroie auoir par droit  
  mais n est pas droiz que le requiere  
  assez somes d une maniere  
  d une beaute ne d un aaige  
  nos ne somes pas d un lignaige  
  de ce n a mon pere que faire  
  il entent a son autre affaire  
  que porrai ge donc deuenir  
  ge ne porrai tez maus soufrir  
  mander m estuet ce que ge quier  
  mais messaige n i os noncier  
  assez uaut mielz que ge li die  
  mais ge dout qu il ne m escondie  
  et s il du tout m escondisoit  
  autres message qu i feroit  
  nus ne fera si bien la chose  
  quant ciz qui el est quant il ose  
  quel part le porrai ge trouuer  
  comment porrai a lui parler  
  de ce n ai ge mie poor  
  demain quant ge uerrai le ior  
  ge m en istrai ia nul uerront  
  cil qui en la chanbre seront  
  si l atenrai enz el chemin  
  par ou il uont chascun matin  
  quant ert des autres esloigniez  
  g irai et li cherrai as piez  
  conterai li la grant haschie  
  quant ge li aurai tot gehi  
  crierai li por dieu merci  
  qu est ice dane que tu diz  
  est dont ton sens ainsi petiz  
  as tu tote honte perdue  
  quel raige t a escommeue  
  es tu si fole et si desuee  
  qu as tu et di moi ta penssee  
  ce ses tu que es fille a roi  
  assez uaut mielz que ge li die  
  oil  fait ele   bien le croi  
  amor n a soing de seignorie  
  cil n aime pas bien qui ne prie  
  lasse or ai perdu le sens  
  or sui cheue en grant porpens  
  ne sai ou uueil aler tracier  
  quant ne sai uoie ne sentier  
  que chaut ce ne me grieue rien  
  que amor m aidera bien  
quant ce ot dit et deuisé 
si a en son conseil trouué 
qu ele ira a ce se tient 
la nuit tresspasse le ior uient 
toute la nuit fu en doulor 
onc ne dormi de si au ior 
si tost comme la clarte uit 
tot soauet issi du lit 
merueille est d amor qui ce fait 
qui tot enbrace et a soi trait 
sages hom fait estre sanz honte 
sauoir qu il ait riens ne li monte 
amor enseigne aler par nuit 
seurement et sanz conduit 
tant com plus sent le tans oscur 
plus a le cuer felon et dur 
tote l a changé amor et muet 
tant la maine com ele puet 
et tel eure est si qu a la mort 
amors ne garde droit ne tort 
neis dane la fille au roi 
a ele ia traite a soi 
ne set dont est de quel paraige 
ne n entent pas son fol coraige 
qui decoit bien quanqu ele fait 
he dieus com a enpris fol plait 
ele a la chanbre desfermee 
par zz guichet s en est alee 
et uait si com chemins li dure 
iusque al bois ne s aseure 
qui estoit pres de la cite 
que el auoit bien esgardé 
des fenestres ou el estoit 
quant le uallez ilueques uoit 
lors est lez le buisson assise 
toute nue fors de chemise 
affublee fu d un mantel 
ilueques atent le damzel 
ele porpense que dira 
  dieus  fait ele   quant il uenra  
  donez que i aie hardement  
  de dire lui tot mon talant  
a tant fine ses oroisons 
maintenant uit ses compaignons 
et quant il sont uenuz si pres 
que il ueoir ne les pot mes 
derriers zz arbre se repont 
et cil passent outre s en uont 
et narcisus uenoit derriere 
toz seus parmi une charniere 
et si uint droit a la pucele 
si l esgarda molt la uit bele 
por ce qu a tel eure ert leuee 
cuida se fust deesse ou fee 
du cheual descent si l encline 
pres de lui se traist la meschine 
ainz que li die sa parole 
pres de lui se traist si l acole 
merueille soi por qoi l a fait 
demande li que ele auoit 
  sire  fait el   ne uos anuit  
  une lasse qui tot bien fuit  
  et qui molt poi prise sa uie  
  se por ce non qu en uos se fie  
  beaus sire ge le uos di bien  
  en uos me fi sor toute rien  
  mes cuers est si por uos destroiz  
  des ore mais est il bien droiz  
  que uos aiez de moi merci  
  ne l uos mant pas ainz le uos di  
  ge pri por moi non por autrui  
  esgarde moi garde qui sui  
  par dieu ge sui fille de roi  
  ge qui ainsi parol a toi  
  por uostre amor pens ior et nuit  
  amor me maine et conduit  
  n i uenisse pas autrement  
  el m a doné tel hardement  
  et sachiez que merci uos crie  
  que en uos est tote ma uie  
  beau sire done moi t amor  
  ren moi sante tou moi doulor  
  tu seul me puez sante doner  
  nos nos poons bien entramer  
  qu assez somes d un ae  
  d une maniere et de beaute  
narcisus l oi si en rit 
esgarda la si li a dit 
  par dieu pucele molt es fole  
  qui onques esmeus parole  
  et male chose as molt emprise  
  quant d amors es si entreprise  
  mielz te uenist encor dormir  
  que ici si seule uenir  
  merueille as fait et que hardie  
  si le tieng a grant uilenie  
  doit ainsi aler fille a roi  
  n afiert pas ne a moi n a toi  
  que nos amons ne tant ne quant  
  quar trop somes encor enfant  
  tu diz qu amors te fait mal traire  
  de ce ne te puis ge droit faire  
  mais se c est uoirs que mal te face  
  ua t an que ia a dieu ne place  
  que ia l essai por mal auoir  
  ne ne quier d amor rien sauoir  
  ne ge ne le saurai ouan  
  ge n ai cure de tel ahan  
  mais or te di ua t en arriere  
  tu pers et gastes ta proiere  
la pucele plus pres se trait 
pleure et crie e rien ne fait 
et giete arriere son mantel 
toute nue est le cors ot bel 
tant l a destrainte la froidure 
et la uoie qui tant ert dure 
le sanc li saut parmi l orteil 
et tot le pie li fist uermeil 
l eue li cort aual la face 
il uit les mains qu el ioint et lace 
nues sanz ganz et sanz orfrois 
qui sont plus blanches que n est nois 
blanche char ot soz la chemise 
nule pitie ne l en est prise 
dieus si dur cuer et si felon 
soz ciel n a si riche baron 
prince conte ne roi si haut 
empereor ne amiraut 
qui longuement s i tenist mie 
qu il ne parlast de conpaignie 
de quanqu ele dit n a il cure 
tort a de riens ne l asseure 
encor auoit a dire assez 
quant narcisus s en est tornez 
ele remaint de duel se pasme 
et quant el reuint si se blasme 
  lasse  dit ele   ge sui morte  
  quant nule riens ne me conforte  
  or sui ge morte et malbaillie  
  ia n aurai ioie de ma uie  
  que riens que die ne me uaut  
  touz biens me fuit et mal m assaut  
  dane ge l te disoie bien  
  onc ne me uosis croire rien  
  et or m a fait si mal baillie  
  par dieu or m a il fait faillie  
  bien le connois et si me plaing  
  et or me retorne a desdaing  
  moi a il escondite moi  
  enne sui ge fille de roi  
  et il est filz a zz sien home  
  he dieus com a ci pesant someil  
  et si est grief a meintenir  
  que porrai ore deuenir  
  s il fust laiz il m en pesast ueaus  
  ce poise moi qu il est si beaus  
  uilainement parla a moi  
  que li desplot ge ne sai qoi  
  que li pot il en moi desplaire  
  ce que il est si deputaire  
  que ge sui auenant et bele  
  et ouuec ce si sui pucele  
  et s ai beaus piez et beles mains  
  il n i a plus il est uilains  
  et fel et molt mal afaitiez  
  lasse dane uit il tes piez  
  que i auoie si espinez  
  or ne s est mie porpensez  
  lasse  dit ele   que dit oi  
  ia l aim ge tant et trop ce croi  
  uoire par dieu et uuel amer  
  ge n en puis pas mon cuer oster  
  or m est s amor tote nouele  
  que sa grant beautez me rapele  
  quant m en uueil partir ne me lai  
  ne me chaut que il le m a fait  
  se il encor se repentoit  
  et il por amender uenoit  
  mais ge croi qu il n a de ce cure  
  il n a soing de faire droiture  
  ne l puis laissier ne l puis gerpir  
  ge n en puis pas mon cuer partir  
  ne sai que di molt me merueil  
  querre m estuet autre conseil  
  il n aura ia si dur coraige  
  que il ne m aime comme saige  
  se ge parol souent a lui  
  ne sai ou uois ne sai ou sui  
  qui sui ge donc qui est mon pere  
  li rois et qui est donc ta mere  
  dont ne sai ge qui la roine  
  ge n ai ami ne n ai parent  
  sanz conseil sui de bone gent  
  menconge est ainz sui orfeline  
  par foi si as tu es dane  
  as tu donques le sen desué  
  que faz es bois et qu i sui quise  
  ge me contieng en fole guise  
  ce fait amors qui si me lasse  
  ne sai que plus droit la nomasse  
  se ge deisse desuerie  
  uoire est ce est forsenerie  
  g estoie en pais or sui en guere  
  urais dieus du ciel et de la terre  
et cil de l air et de la mer  
  tuit cil qui seuent riens d amer  
  et qui el ciel auez baillie  
  et tu uenus qui m as trahie  
  mere dieu priez uostre fill  
  qu il me giet de cest perill  
  et prange de celui ueniance  
  par qui ge muir sanz repentence  
  faites qu il saiche qu est amors  
  et qu il n en puist auoir secors  
li dieu ne l ont pas mesoie 
bien sera fet ce qu ele prie 
droit s en reua a son guichet 
dedenz sa chanbre se remet 
narcisus ot zz cerf ueu 
et toute ior l auoit seu 
molt par auoit angoisseus chaut 
que li soleus estoit en haut 
et quant il fu midis passez 
li uallez fu molt eschaufez 
de ses compaignons se dessoiure 
et uait querant eue por boiure 
lors a ueu une fontaine 
qui molt estoit et clere et saine 
desor estoit l erbe molt drue 
qui tot ot entor estoit creue 
ilueques li plaist a remaindre 
et quant uolt sa soi estaindre 
d un autre soi est eschaufez 
qui graignor mal li fait assez 
quant il la baisa et il boit 
par dedenz la fontaine uoit 
l onbre qui est de l autre part 
auis li est que il regart 
cuide ce soit fee de mer 
qui la fontaine ait a garder 
molt esploite amors en poi d ore 
qui que ce soit et il demore 
son onbre en la fontaine uoit 
molt se merueille que c estoit 
commenca le si a amer 
qu il n en pooit son cuer oster 
com plus l esgarde plus li plaist 
ne sone mot amors ne laist 
il crient molt ne l oie parler 
que ci ne uelt plus demorer 
mais molt esgarde uiselment 
le cors le uis qu il auoit gent 
uairs elz longues mains et lons doiz 
molt est angoisseus et destroiz 
c est cil qui tant blasmoit amor 
qui or l a mis en tel error 
or li prie qu il laisse encore 
plaint soi et puis soupire et plore 
mais esgarer est d une chose 
ne se puet taire et parler n ose 
plaint soi et puis fait zz soupir 
de parler ne se puet tenir 
  chose  fait il   qui laienz uoi  
  ne sai com apeler te doi  
  se doiz estre nimfe apelee  
  ou se tu es deesse ou fee  
  que que tu soies uien ca hors  
  et si me demonstre ton cors  
  uien ca et que trais tu arriere  
  mainte foiz ai esté requis  
  or sui de male amor espris  
  or sai ge bien qu il m entendroit  
  et qu il se plaignoient a droit  
  que te uas tu ore mucant  
  parole a moi si uien auant  
  legierement i puez parler  
  entre nos zz n a point de mer  
  fors zz poi d eue qui m ocit  
  dieus entent ele que i ai dit  
  nenil ce cuit trop est parfont  
  par dieu si fait ainsi respont  
  ge li ui les leures mouuoir  
  mais l oie n en puis auoir  
  l aiue n en lait la uoiz issir  
  et fait que ne la puis oir  
  he dieus por qoi ne l oi parler  
  que ne se uient ca fors monstrer  
  ou ce li uient de grant orgueil  
  ou ele uelt ce que ge uueil  
  et quant ge ri ge la uoi rire  
  et quant soupir ele soupire  
  et quant ge plor fait autretel  
  el ne file ne ne fait el  
  que que ge faz ge cuit qu el face  
  ge ui ses lermes en la face  
  por qoi defaut s ele m amast  
  el uenist hors se l me monstrast  
  ou ainsi me cuide escharnir  
  ou el ne puet ca hors uenir  
  que ferai ge que porrai dire  
  or plaing or plor et or uueil rire  
  li cuers m eschaufe si ai froit  
  quel froidure ai ge ce que doit  
  quant il fait si grant chalt ca hors  
  et ge ai froit dedenz le cors  
  or me membre que ge doi dire  
  que tel doulor et tel martire  
  et tel uie solent mener  
  ceus qui s entremetent d amer  
  est ce amor qui si me maine  
  qui me fait traire cele paine  
  d amor ne doi ge riens sauoir  
  si faz qu el est de grant pooir  
  qu el me destraint et me trauaille  
  ce croi ge bien et sai sanz faille  
  mais que el est ou que ce soit  
  ou el conuerse ou ele uoit  
  quel gent quel terre a il soz soi  
  ce ne puis ge sauoir par moi  
  et qu ai ge a faire de l enquerre  
  de son pais ne de sa terre    moi n estuet pas que li requiere  
  que ge sai ia de sa maniere  
  qu il m est auis que ge sai bien  
  dom est onques mais n en soi rien  
  nez fu dedenz une montaigne  
  en roche de terre grifaigne  
  o il toz iorz a et noif et glace  
  dur a le cuer dure a la face  
  cors d aimant uaines de fer  
  son repaire est en anfer  
  ia ne querrai que nus die  
  qu il ait el ciel nule baillie  
  or es tu ia d amer molt saige  
  qui t en a tant dit ton coraige  
  ge ne cuit pas que ce puist estre  
  que tu en saiges tant sanz mestre  
  i ai bon maistre qui ce me dit  
  qui dedenz le cors m art et frit  
  qui m aprant toute sa nature  
  et si m angoisse a desmesure  
  ha douce riens qui si m espranz  
  se tu sauoies queus tormenz  
  et quel doulor ge sent por toi  
  tu uendroies parler a moi  
  ge muir sanz fin et sanz conseil  
  ainz que demain soit le soleil  
  me porra len ci trouer mort  
  s auoir ne puis autre confort  
  molt est son cuer et fel et fiers  
  qui si m esgarde uolentiers  
  si com ge uoi a son senblant  
  et si ne uelt uenir auant  
  quanque ge faz ge li uoi faire  
  onc mais nule ne me pot plaire  
  por toi ai tot le mont laissié  
  tu m as du tout uers toi plaissié  
  et ge molt doucement te pri  
  que tu aies de moi merci  
iluec esta ne pot partir 
iluec uorra uiure ou morir 
ne li pot plaire autre conseil 
ia ert esconssé le soleil 
tote la nuit de si au ior 
fu il en paine et en doulor 
c onques ne menia ne ne but 
ne sa folie apercut 
molt fait grant plor et grant duel maine 
les lermes troublent la fontaine 
et por l eue qui trouble estoit 
ne pot ueoir ce que soloit 
  he las  fait il   qu est deuenue  
  ou est alee  or l ai perdue  
  et ge sui ci remes toz seus  
  dolenz chaitis maleureus  
  nule arme o moi ci ne remaint  
  fors seul amors qui me destraint  
  sa compaignie ne me faut  
  morir m estuet et moi que chaut  
lors rit et si li fu auis 
que cele li a fait zz ris 
geta les braz cuida le prandre 
mais ne sot pas lancier ne tendre 
qu il la puist sentir ne trouuer 
lors se commence a porpensser 
bien uoit que c est onbre qu il aime 
adonc se blasme et fol se claime 
mais ne por quant ne set que faire 
ne son fol cuer n en puet retraire 
desuoiez est ne puet guenchir 
n a droite uoie reuenir 
qu il estoit si eschaufez 
qu il pot estre retornez 
  las  fait il   uoir dist le deuin  
  ma mort aproche c est la fin  
  que en fol leu ai mis m entente  
que g en pert ioie et ma iouente  
  or sai de fi et tot por uoir  
  que ge ne puis mais bien auoir  
  et quant ge sui plus angoisseus  
  plus me destraint et art li feus  
  or n ai mestier de nul confort  
  d estre ci est molt grant deport  
  ge cuidai ueoir que que soit  
  de l ombre qui me deceuoit  
  si me faisoit auques de bien  
  mais por uoir sai que n i ai rien  
  et quant plus sui desaparant  
  tant est m angoisse assez plus grant  
  quar l amors est ce dont me dueil  
  que i aim et s ai ce que ge uueil  
  or ne sai ge que ge demant  
  que ce me monstre beau sanblant  
  le cors le uis que laienz uoi  
  tot ce puis ge trouer en moi  
  i aim moi meisme c est folie  
  fu onques mais tel raige oie  
  las ge uoi bien mon mal m engraigne  
  si ne uoi arme qui me plaigne  
  por dieu esgardez ma doulor  
  uos prez uos chanz de ci entor  
  plaigniez et moi et ma beautez  
  et si dites que mar fui nez  
  cist enfes qui tel mal endure  
  et muert par tel mesauenture  
  et tu forest qui ci espanz  
  qui tant es be et auenanz  
  pieca que tu es ci creue  
  et maint amor i as ueue  
  quar me di s onques a nul ior  
  ueis si angoisseuse amor  
  nenil par dieu ge l sai de fi  
  porpense toi si le me di  
  uos dieu qui tot le mont iugiez  
  quar uos prainge de moi pitiez  
  por qoi me laissiez ci languir  
  ge uorroie molt mielz morir  
  hai comme cil dieu sont sort  
 zz dieu por qoi ne me secort  
  il m est auis que n ont pooir  
  pueent il riens nenil por uoir  
  puisque g es apel toz et pri  
  et de moi n ont nule merci  
  donc doi ge bien par droit cuidier  
  qu il ne pueent nuire n aidier  
  dont me uient ce que ge di las  
  ne l doi croire ne ne l croi pas  
  uos dieus uos le me pardonez  
  que ge parol com forsenez  
  com hom de grant folie espris  
  et si ne sai por qoi languis  
  quar ge ne sai mes qui amer  
  fors ce que len ne puet trouer  
  et o moi uient et o moi uait  
  la chose qui si mal me fait  
  et en moi est ce que ge uueil  
  et ne sai por qoi si me dueil  
  et quant ge ai ce que demant  
  por qoi ne faz ge mon talent  
  ne sai que i aim et sui amez  
  et ce que i aim me raime assez  
  et n est pas en menor effroi  
  si n en poon pranre conroi  
  ge n en puis mais ge sui touz seus  
  et cist amors n est pas des xx  
  qui si me maine grant dangier  
  et ge ne fine de proier  
  las ge me plaing mais nus ne m ot  
  parent que i aie n en set mot  
  que sont ore tuit deuenu  
  mi compaignon il m ont perdu  
  de totes genz sui esloigniez  
  et en cest bois toz seul laissiez  
  ge cuit que toute riens me het  
  las ma mere por qoi ne l set  
  si me uenist plaindre et plorer  
  auques me peust conforter  
  las dont ne m as nus regardé  
  qui plaigne moi ne ma beaute  
  par dieu si a ueaus la pucele  
  que ge trouai hier main si bele  
  qui se clamoit chaitiue lasse  
  et me prioit que ge l amasse  
  or me puis ge chaitif clamer  
  quant onques ne la uoil amer  
  hai dieus com par fui uilains  
  et de grant felonie plains  
  tant par fui dur et de mal aire  
  quant el ne me pot onques plaire  
  bien me deuroit mesauenir  
  quant onques ne la uoil oir  
  bien doi estre maleureus  
  quant ge onques ui ses xx elz  
  honi soit l ore que la ui  
  quar en la fin en sui trahi  
  se ne l eusse onques ueue  
  ma beaute n en fust esmeue  
  beaus sire dieus quar uenist ore  
  espoir mestier m aroit encore  
  plus que pere mere ne suer  
  s i pooie torner mon cuer  
  ou si apuier mon coraige  
  que ge oubliasse la raige  
  que amor m a si eschaufé  
  qu amer m estuet outre mon gre  
  cele tres bele criature  
  que si forment i met ma cure  
  se la ueoie orendroit  
  iamais mon cuer doulor n auroit  
  dieus s or uenoit par auenture  
  ia porroit estre bien seure  
  qu ele conquesteroit m amor  
  et si m osteroit de doulor  
que qu il se plaint et il se blasme 
le cuer li ment xx foiz se pasme 
et la parole a ia perdue 
oeure ses elz si a ueue 
la pucele tres deuant lui 
qui molt ot soffert grant anui 
la fontaine li monstre au doit 
et l ombre qui le deceuoit 
sanblant li fait qu il se repent 
cele l esgarde bien l entent 
iluec s asist que mot ne dit 
lors se tormente et s ocit 
iluec le baise iluec le tient 
iluec se pasme puis reuient 
iluec s esta et ne dit mot 
tel doulor a parler ne pot 
ele l acole et puis l enbrace 
baise li l oeil et puis la face 
  hai  dit ele   beaus amis  
  com estes de la mort sorpris  
  beau senblant me uolez monstrer  
  mais ne poez a moi parler  
  lasse si mal assanblement  
  si doulerous enbracement  
  si cort deport si cort delit  
  si grant angoisse qui m ocit  
  lasse ma priere l a mort  
  il n i a mais autre confort  
  morir m estuet par compaignie  
  que mielz aim assez mort que uie  
li uallez muert l ame s en uait 
la pucele plus pres se trait 
uers lui se trait par tel ahir 
du cors se fait l ame partir 
c a fait amors qui l a sorprise 
andui muerent en itel guise 
or se gart bien chascun amant 
qu il ne muire par tel semblant 
