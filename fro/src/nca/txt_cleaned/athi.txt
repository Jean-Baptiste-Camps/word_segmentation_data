mout par fu gente creature 
de cors de uis et de faiture 
n ert trop petite ne trop grans 
a merueilles fu auenans 
si cheuel resambloient d or 
tant estoient luissant et sor 
trecié furent d un fil d argent 
ouuré de soie espessement 
li treceors ert asses lons 
el chief dessus auoit boutons 
qui merueilles erent bien fait 
pierres i auoit iusqu a set 
mout precieuses des meillors 
mout par ert chiers li trecheours 
sourcis ot graisles et bel front 
la greue ot droite contremont 
les ieus ot uairs clers et rians 
et amourous et sorprenans 
le nes bien fait et le menton 
auoit de si bele facon 
qu en n i sauoit que amender 
nus ne le pooit esgarder 
qui trop ne le uosist ueoir 
por sa biaute por son sauoir 
le cors auoit bien fait et droit 
mainte biaute en li auoit 
sous ciel n est hons s il l esgardast 
s ele uosist qu il ne l amast 
mout par estoit gente gaiete 
uestue estoit d un drap d agaite 
ouuré a bestes et a flors 
plus i auoit de yy colors 
en li n auoit rien qu amender 
fors tantque ne sauoit amer 
une grant piece fu isi 
c onques ne uolt auoir ami 
si l en proierent roi et conte 
mais ele auoit d amors tel honte 
que ne l prisoit une chastaigne 
n amoit amor ne sa conpaigne 
mais tost le fist a soi entendre 
et de son feu le cuer esprendre 
eschaufer l a fait et refroidir 
ne se pot mie repentir 
quant ele uost a son talent 
amors le mist en tel torment 
qu ocis en furent maint uassal 
et por gaiete fait maint mal 
apres este el tans d iuer 
une feste de iupiter 
celebroient les gens de rome 
toutes les dames et li homme 
et comanderent as enfans 
qui auoient passé yy ans 
que il autretel feissent 
il la gardoient gentilment 
iupiter ert lor graindre dieus 
lors estoit lor creance teus 
qu il cuidoient qu il les sauuast 
et maintenist et gouuernast 
si se demente athis forment 
gaiete rest en grant torment 
ens en son lit se rest couchie 
amors l a pris de sa maisnie 
amors la fait souuent estendre 
ne n est mie sa dolour mendre 
de l athis encois plus est grans 
souuent souspire et uait plaignant 
les bras degiete par le lit 
n i auoit gaires de delit 
d athis li est mout souuenu 
qu ele auoit el temple ueu 
de sa biaute de son gent cors 
de ses cheueus traitis et sors 
sor les autres estoit si biaus 
et de coulour fres et nouuiaus 
de tout li prist a remembrer 
et tout comence a porpensser 
son uis sa bouche et son regart 
  ha dieus  fait ele   con m est tart 
que ia mais le puisse ueoir 
et faire rien a son uoloir 
uoloir uoire qu ai ie dit lasse 
ceste ioie tost me trespasse 
ia mais ne cuit en liu uenir 
ou il puisse auoir le loisir 
ou il me uoie ne ie lui 
ce m est auis que ie li fui 
por coi failli si tost la feste 
mout deuroie hair la geste 
de ceuls qui firent le seruise 
la ou ie fui ainssi esprise 
quant ne la firent plus durer 
que g i poisse plus ester 
ne me feist mie si mal 
se ie ueisse le uassal 
si m est auis qu en yy iours 
me fust li termines trop cours 
uiurai ie ia tantque ge l uoie 
ahi lasse se ie l tenoie 
si uolentiers si doucement 
li gehiroie mon talent 
ia ne cuit mais ueoir cele eure 
si m est auis que trop demeure 
demeure lasse trop sui fole 
quant ie ai dit itel parole 
que ai ie dit fole enragie 
amors m a toute desuoie 
ie ne doi mie estre si fiere 
que ie li priasse premiere 
por coi ie feroie folie 
cil est dolans qui auant prie 
et il coment dites le moi 
ia fait l orgueil monter sor soi 
cil qui on prie est orgueillous 
s il uoit l autre plus angoissous 
proiere met homme en orgueil 
ie n en puis mais qui tant m en doeil 
que ferai ie se ie ne l pri 
se athis n a de moi merci 
de laide mort m estuet morir 
proier uoil ie mieus que languir 
proier lasse non ferai uoir 
aincois morrai si con i espoir 
mieus uoil tous iors soffrir la paine 
qu enuers lui soie de cuer uaine 
mieus uoil soffrir tous iors tel rage 
que ie feisse cel folage 
femme qui prie n a pas loi 
hons doit tous iors proier por soi 
et que femme ait de lui merci 
lors puet amors durer ainssi 
ahi athis bele iouuente 
gent cors cler uis face rouuente 
douce chose por esgarder 
cortois et sages por amer 
uostre biaute uostre cors gent 
a mis mon cuer en grant torment 
qui por uous soeffre grant angoisse 
tous les membres de mon cors froisse 
tant me tendront cestes dolors 
que i aie amis uostre secours  
en grant paine estoient andui 
il por li et ele pour lui 
encor n auoient a cel tens 
la gent de romme tel deffens 
ne tel pooir a icel iour 
com ele ot puis n autel ualour 
mainte gent lor faisoient guerre 
que il tenoient la lor terre 
por ce qu il l auoient conquise 
et l autre terre a force prise 
sor euls n auoient mais seignor 
ne maisque sol l empereour 
qu il orent fait par grant puissance 
puis conquist ele toute france 
et tout le monde mist sous foi 
puis l oublierent conte et roi 
a icel tans que ie uous di 
que la cite estoit ainssi 
fu enuoiés en cest pais 
uns riches hons poesteis 
frolles ot non si uint d egipte 
toute la terre ot sous soi quite 
riches hom fu de grant pooir 
asses ot hommes et auoir 
arriués fu a grant effors 
dessous romme pourprist les pors 
la terre fu a son ancestre 
et dit que soue deuoit estre 
ains en morroient yy hommes 
que il ne fust sires de romme 
il uont preant sor le riuage 
en la terre font grant dommage 
les rommains prennent et ocient 
et en prison mainent et lient 
par la cite li cris en lieue 
que cele gent forment les grieue 
romulus fu lor emperere 
li premiers si ocist son frere 
por ce qu il tressailli les murs 
de romme plus en fu seurs 
deuant en auoit grant doutance 
car il estoit sires de france 
romulus mande les rommains 
ceuls d entor lui et les lontains 
qu a lui uiegnent isnelement 
en pou d ore i ot mout de gent 
cil de romme s en sont issu 
quant li rommain furent uenu 
entre athis et procelias 
de romme issirent tout le pas 
mout orent bele compaignie 
et de bataille bien garnie 
armé furent d une armeure 
lor compaignie fu mout dure 
en lor compaigne sont yy mile 
noblement issent de la uile 
bele gent ot li rois de romme 
en sa compaigne ot maint prodomme 
qui essirent des troiens 
encontre les egypciens 
armés uiennent pour euls deffendre 
mout en cuident ocirre et prendre 
li rois de romme preus et sages 
mout estoit preus de tous lignages 
ses peres fu fils eneas 
qui onques d armes ne fu las 
des essilliés qui sont de troie 
qui mainte fois ot ire et ioie 
puis prist lauine et ot larente 
par coi morut mainte iouuente 
romulus fu sages de guerre 
estrange gent uint en sa terre 
qui sont uenu por lui destruire 
mout sot bien gent mener et duire 
ses batailles a deuisees 
yy eschieles bien ordenees 
la premiere baille euas 
et l autre apres procelias 
que c estoient li plus haut homme 
et li meillor de toute romme 
et la tierce bailla athis 
qui n estoit pas nés du pais 
mais neporquant forment l ama 
et au besoing mout s i fia 
a ses barons les autres liure 
a ceuls qui sont preus et deliure 
et cheuauchent seurement 
li rommain orent bone gent 
et richement appareillie 
et de bien faire encoragie 
et agreuer lor anemis 
qui en lor terre se sont mis 
qui lor porroit tolir lor nes 
et puis lor tentes et lor tres 
bien lor cherroient ambes as 
ne seroit pas li tornois a gas 
la gent fole furent uenue 
qui par la terre est espandue 
mout i auoient gaaignié 
tuit s en reuenoient charchié 
d auoir de proie et de prisons 
quant il uoient lor confanons 
que cil de romme erent uenu 
et cheuauchoient a uertu 
lors s atornent hastiuement 
encontre uont ireement 
et ont lor batailles rengies 
et ordenees lor mesnies 
d pars bien s entrefierent 
et hardiement se requierent 
la ueissiés tant escu fraindre 
et tant hauberc rompre et desioindre 
tant cheualier nauré a mort 
la ot un chaple dur et fort 
bien les requistrent li rommain 
et cil les fierent tout de plain 
li rois de romme fu mout prous 
en la bataille ot yy neuous 
qui par le champ poignent souuent 
et d iceuls fort se combatent 
forment estoient preu et sage 
mout lor faisoient grant dommage 
mout les doutent egipcien 
que cil les requeroient bien 
li rois de romme et si neueu 
furent cel iour el champ mout preu 
entre athis et procelias 
les uont souuent ferir el tas 
bon cheualier furent le iour 
ensamble furent par l estour 
mal sont uenu qui entr euls uiennent 
ensamble tout le ior se tiennent 
maint en font trebuchier le ior 
li dui conpaignon par l estor 
lor doi escu sont detrenchié 
lor branc sanglant et tuit oschié 
procelias et acrises 
bien s entrefierent d un esles 
les lances brisent as escus 
mais nus d euls yy n en est cheus 
lors s entreuiennent au torner 
merueilleus colps se uont donner 
procelias li a tolu 
un des bras cil chiet sor l escu 
procelias prent le destrier 
en toute l ost n auoit plus chier 
et athis muet si point a frolle 
sor l escu le fiert par tel molle 
que l auberc li a rompu 
et ius del destrier abatu 
el cors li met son confanon 
enuers l abati sor l arcon 
si que trestous desatiriés 
est sor l arcon deuant plaissiés 
et cil fiert lui ireement 
que son escu deuant li fent 
parmi l escu passa le fer 
yy des mailles del haubert 
toutes ensamble li passa 
mais la lance frolle brisa 
por ce ne le toucha el cors 
que li fers est tornés defors 
outre s en passent li uassal 
athis n en ot mie de mal 
mais frolles fu el cors naurés 
tout ot sanglent un des costes 
athis guencist uers lui arriere 
toute sa lance auoit entiere 
si a feru frolle le roi 
qu il l abati el sablonnoi 
le cheual prent ou li rois sist 
ireement uers lui guenchist 
tint le branc nu grant cop li donne 
si fiert le roi que tout l estonne 
frolles fu uains du sanc qu il lesse 
et del uassal qui trop l enpresse 
ne se pooit mais soustenir 
tout auoit mis au couuenir 
quant le rescouent cil d egipte 
lor seignor en menerent quite 
mais au rescourre lor seignor 
i ueissiés si grant estor 
hiaumes trenchier escus quasser 
et tant fier cop de branc donner 
en la meslee auoit athis 
un cheualier d egipte pris 
riches hons ert et nies frollon 
mout ot en lui riche baron 
athis a romme le tramist 
et les cheualiers qu il conquist 
qui n erent poure ne mendis 
yy cheualiers a athis pris 
qui li conduient son prison 
et le cheual noir arragon 
ens el pales en haut es estres 
sont apoiees as fenestres 
et cardiones et gaiete 
qui de biaute estoit eslite 
et les rommains qui tornoient 
com il feroient et ioustoient 
esgarderent iouste une rue 
qui bien estoit de gent uestue 
de tieus qui tornoir uoloient 
et retornoient et aloient 
uirent uenir yy cheualiers 
armés sor les corans destriers 
leur escu furent decoupé 
et lor hiaume tout embarré 
li uns amenoit un prison 
l autres un destrier arragon 
gaiete en apele premiere 
qui de biaute n estoit pas fiere 
  seignor dont uient cis gens destriers 
et qui est or li cheualiers 
le roi d egipte tout conquist 
et par son cors naura et prist 
tout l auoit ia en sa baillie 
quant li sourt une compaignie 
qui bien rescoustrent lor seignor 
et remonterent par uigour 
en la meslee prist cestui 
et cest cheualier que conduit 
c est li cheuaus frollon le roi 
qu athis en enuoie par moi 
en la prison le roi de romme 
renuoie par moi cest haut homme 
nies frolle est et mout gentis hom 
mout en aura grant guerredon  
outre s en uont celes remainent 
qui por amor forment se painent 
gaiete a mout le cuer ioiant 
enuers athis a bon talent 
un souspir giete et dit apres 
ce que penssa   cardiones 
bien doit estre sires d amor 
cil qui a le pris de l estour 
et cele deuroit bien les dieus 
aourer qu i seroit itieus 
que il le daigneroit amer 
et il uoudroit son cuer torner 
ia que tel homme auroit perdu 
ne deuroit mais parler de dru  
cis mos cardiones greua 
ireement le regarda 
mout l en pesa s en ot grant ire 
pour ce que il fu ia ses sire 
cuida que pour li l eust dit 
gaiete s aparcut petit 
a chief de piece s aparcut 
mout li pesa quant le connut 
de uergoigne fu un poi blanche 
son uis aombre de sa manche 
atant es uous un escuier 
qui amenoit un chier destrier 
courant et de bele facon 
sanglant en furent li arcon 
cardiones celui apele 
  amis  dist ele   quel nouuele 
que font en l ost dame mout bien 
li nostre ne s esmaient rien 
mout i gaaignent li rommain 
ia lor ont il tolu le plain 
a la marine uers lor nes 
tornoient ia entre lor tres 
li rois d egipte mout i pert 
des mors sont ia li champ couuert 
amis cui est cil destriers gras 
dame  fet il   procelias 
procelias l a gaaignié 
qui un conte en abatie 
mors est li sires del destrier 
li rois d egipte l ot mout chier  
cardiones de ioie rit 
gaiete apele si li dit 
  pucele cist n est mie athis 
or retorne sor nous li ris 
par cele foi que ie doi uous 
cist n est mie mains coragous 
par proesce n i doit riens perdre 
bien set au fol son grenon terdre 
bien set querre sa uolente 
semer son champ de l autrui ble 
li sages hons de l autrui oeure 
bien doit perdre qui plus recoeure  
ceste raisons a itant fine 
et regardoit uers la marine 
entre les tentes par les plains 
uirent tornoier les rommains 
li rois de romme ert abatus 
et ses cheuaus sous lui cheus 
sor lui s estoient arresté 
si anemi tuit apresté 
qui le uoloient ilec prendre 
ne se pooit uers euls deffendre 
tost s en alast en la prison 
quant ambedui si compaignon 
sordent d un ual celeement 
quant le roi uirent en torment 
cheu entre ses anemis 
ia l auoient a terre mis 
mout lor pesa ce li moustrerent 
romme et athaines escrierent 
l uns crie romme l autre athaine 
criant s en uont parmi la plaine 
en la mellee entr euls s embatent 
mout en ocient et abatent 
cil de romme par euls recoeurent 
li compaignon forment se proeuent 
qu il font monter l empereour 
mais au rescourre ot grant estour 
mort i ot un de ses neuous 
qui mout estoit cortois et prous 
sector s ot en l estour son frere 
qui fist grant duel et l emperere 
grant duel demaine pour sector 
onques a troie pour hector 
ne menerent por lui franc homme 
con por sector mainent en romme 
la ueissiés estour mout grant 
trenchier tant hiaume luisant 
bien le firent li compaignon 
le roi garirent de prison 
athis i a soffert grant paine 
mout souuent i crioit athaine 
par la bataille uait athis 
et mout grieue ses anemis 
procelias et cil de romme 
lor ont cel ior ocis maint homme 
au roi frolon font grant dommage 
ferant le mainent au riuage 
ne l porent plus li lor soffrir 
foir lor estuet ou morir 
par force les mainent as nes 
tous lor firent guerpir les tres 
mais a l entrer i font grant perte 
la gent de romme les deserte 
mout i perdirent el darrain 
mout en ocient li rommain 
asses en orent retenu 
cil d egipte i ont mout perdu 
des mors est la terre sanglente 
maint paueillon et mainte tente 
et mainte targe a or reonde 
i ueissiés floter sor l onde 
quant cil furent desaancré 
et il furent es nes entré 
drecent lor uoiles si s en uont 
mout grant domage eu i ont 
et mout par ont grant duel souuent 
de lor auoir et de lor gent 
quant li rommain les embatirent 
es nes et terre lor tolirent 
quant es nes les ont entassés 
athis i fu el uis naurés 
li sans uermaus aual li coule 
parmi la face les la goule 
quant athis fu el uis blechiés 
procelias fu mout iriés 
mais athis dit qu il n a nul mal 
par la resne tint son cheual 
quant li rommain orent uaincu 
arriere sont el champ uenu 
lor mors en portent et font querre 
a honnour les mettent en terre 
a romme s en sont repairié 
asses i orent gaaignié 
mout l ont bien fait s en ont grant pris 
mais procelias et athis 
sor tous les autres l ont bien fet 
n i a nul qui tel pris en ait 
car mieus l ont fait et mieus ouré 
mais d athis ont acreanté 
que desor tous le pris en ot 
gaiete est lie quant le sot 
as fenestres estoit del mur 
n auoit mie le cuer seur 
de lui ueoir mout se hastoit 
la deesse pour lui prioit 
qu ele le deffendist de mort 
et feist si son escu fort 
que nus ne l puisse domagier 
ne le uassal el cors plaier 
atant s en est tornee aual 
par la porte garde real 
uit la rue de gent emplir 
et les yy compaignons uenir 
qui bien resamblent cheualiers 
n ont mie lor escus entiers 
lor hiaume estoient detrenchié 
et lor branc tout frait et oschié 
tous auoient trenchiez lor las 
s auoient tous sanglans lor bras 
lor cheueus furent decoupé 
qu en la presse auoient esté 
quant gaiete regarde athis 
et uit la plaie enmi le uis 
uit le sourcil ensanglanté 
ou li escus auoit hurté 
lors ot paour li uis li taint 
un souspir giete et fist un plaint 
  lasse  fait ele   qu en ferai 
mort car me pren si me morrai  
la se pasmast n esteust mes 
mais honte ot pour cardiones 
en son mantel estraint son cuer 
en souspirant dist   bele suer 
as tu ueu procelias 
con se tient mes peres euas 
sauoir uosisse de lor estre 
trop est haute ceste fenestre 
a ceuls d aual ne puis parler 
ne des nostres gens demander  
athis regarde contremont 
a la fenestre ou eles sont 
uit gaiete et cardiones 
qui sont as estres del pales 
qui le regardent mout souuent 
uers lui auoient bon talent 
chascune d eles mout l amoit 
l une pour l autre s en celoit 
il les amoit de bone guise 
uers l une d eles a s amor mise 
gaiete amoit de tout son cuer 
mais enuers l autre por nul fuer 
n eust amor se par bien non 
por l amor de son compaignon 
la plaie uit cardiones 
qu athis ot el uis de mout pres 
et la hurtee de l escu 
que ens el front auoit eu 
a grant merueille l en pesa 
un souspir fist si s enclina 
mais mout se choile por celi 
que ele auoit deiouste li 
n osa pas dire son corage 
de ce fist ele mout que sage 
qu encor li poise de l eschange 
que de lui firent li estrange 
athis esgarde uers s amie 
qui son corage ne sot mie 
mout uosist qu ele le seust 
et son corage conneust 
et l amor qui si le destraint 
que mout souuent l angoisse et taint 
uers lui se traist samblant li fist 
que mout uolentiers le tenist 
la pucele li fist un ris 
a sa main a son mantel mis 
grant ioie eust mout li fust bel 
s auoec li fust sous le mantel 
un plaint en souspirant gita 
si que athis le regarda 
samblant li fist de son gant tendre 
a lor ostel s en uont descendre 
entre athis et procelias 
qui mout estoit de l estout las 
a l ostel se sont desarmé 
athis ont un mire mandé 
por la plaie del uis garir 
mais plus l a fait l autre languir 
la plaie qu il auoit el cors 
dont li colps ne pert pas defors 
qui li auoit le cors espris 
pis li fait que l autre del uis 
la plaie athis fu mout tost saine 
qu il ot el uis mais l autre paine 
la plaie qu il auoit el cuer 
ne puet garir mais a nul fuer 
se la bele ne l en garist 
qui en ceste dolor le mist 
mors est athis ne set que dire 
se gaiete ne li est mire 
mais il ne puet a li parler 
n il ne li set par cui mander 
ne li ose son mal gehir 
ne son corage descourir 
car s ele sauoit con corage 
bien tost li tendroit a folage 
et cil qui aime folement 
il n a mie bon escient 
qui aime autrui et n est amés 
souuent en est por fol clamés 
nus ne la puet espermenter 
teus le cuide mout bien auoir 
qu il li torne le blanc el noir 
a un homme est amors mout bele 
a un autre torne sa roele 
une ore est et coie et clere 
a l autre est et fiere et trop auere 
qui plus le prie plus i pert 
destruis en est qui trop le sert 
tout autretel est il d amor 
qui plus le sert plus a dolour 
du plus sage fait le plus fol 
quant li a mis le las au col 
puis le demaine a son talent 
du plus uiellart fait ione enfant 
a son talent les plusors maine 
et tieus i met mout pou de paine 
qu en a plus tost sa uolente 
que cil qui tous iours a pené 
en cele paine estoit athis 
amors l auoit en son las mis 
ueillier le fait et geuner 
amors le fait a soi pensser 
souuent tressaut souuent souspire 
souuent a paine souuent ire 
souuent gemist souuent baaille 
amors durement le trauaille 
faut lui li cuers et tuit li membre 
quant de gaiete li remembre 
de son samblant de son bel estre 
quant il la uit a la fenestre 
bele ert sor toute creature 
et auoit sa regardeure 
encontre ual uers lui tornee 
le mantel dont ert affublee 
clot enuers lui en estraignant 
  lors me fist auques de samblant 
se la bele fust pres de moi 
qu el me tenist encontre soi 
el m otroiast li et s amour 
or ai ie dit mout grant folour 
dont sui ie fous quant ie i pens  
amors l angoisse en plusors sens 
amors le fait taindre et muer 
souuent palir et tressuer 
athis respont et dit a soi 
  quant ele auoit paor de moi 
dont i a ele aucun pensse 
femme qui a son cuer torné 
uers homme mout li fait grant bien 
et s ele ne l aime de rien 
ne l en est gaires poi l en chaut 
quel part il uiegne ne il aut 
ne sai se rien li est de moi 
mais ie sui pour li en effroi 
pour li languis pour li trauail 
trop aurai paine se g i fail  
athis estoit en mout grant paine 
por amor qui si le demaine 
en grant dolour restoit gaiete 
paine et amors l auoit afflite 
l amour athis souent li grieue 
a mout grant paine del lit lieue 
ele ne puet la nuit dormir 
ne son mal n ose descouurir 
ele n ose gehir sa mort 
n ele ne cuide auoir confort 
s ele l osast autrui mostrer 
sa dolour dire et raconter 
lors departist par nuit ses maus 
ne li fust mie si mortaus 
car qui ne puet son plaisir faire 
ne li couuient soffrir et taire 
plus li grieue en sa uolente 
que s il deist tout son pensse 
gaiete soeffre son martire 
que a nului ne l ose dire 
n ose pas faire son talent 
ne n ose moustrer son samblant 
mais en son cuer mout se demente 
mout se claime lasse dolente 
  chaitiue pour coi fui ie nee 
mout a ci male destinee 
la nuit souspir et le soir ueil 
ne puis auoir ce que ie uoeil 
l amor athis m a pris au las 
uis m est que l tiegne entre mes bras 
tant con ie dors dedens mon lit 
tant ai ie aaise et delit 
quant ie m esueil mes bras estent 
prendre le uoil n i tieng noient 
lors sui en paine et en pensse 
quant ie recort ma uolente 
que en ueillant m estuet faillir 
si uodroie tous tans dormir 
lors me couuient tous tans pensser 
et son samblant a remirer 
qui tant est bons et tant est fiers 
ia est il si bons cheualiers 
qu en nule terre n a meillor 
ia fist il si bien en l estour 
tout le pris ot de cest tornoi 
et si prist le neueu le roi 
mout le uis liement uenir 
et en l estor bien maintenir 
si m esgarda mout doucement 
au uenir du tornoiement 
merueillous bel samblant me fist 
lors s arresta et si me rist 
un samblant fist de grant dolor 
lasse uerrai ie ia le ior 
que ie soie de lui priuee 
ne de s amor asseuree 
qui si m a mis en grant effroi 
encor m est uis que ie le uoi 
ensi con ge l ui bonement 
reuenir del tornoiement 
tous ert depechiés ses escus 
et il estoit el uis ferus 
dieus le deffende de peril  
souuent li membre del sorcil 
ou ses escus feru l auoit 
car merueilles li auenoit 
  samblant li fis de mon gant tendre 
cil refist samblant du prendre 
contre lui ouuri mon mantel 
puis le reclos mout li fu bel 
ce fu samblant se ge l tenisse 
qu entre mes bras tout l enclosisse 
puis li mostrai qu il s en alast 
et que plus ne s i arrestast 
paour auoie por le sanc 
qui li couroit par le uis blanc 
ne li feist li estres mal 
armés estoit sor son cheual 
con li estait coment li uait 
ne puis sauoir coment il fait 
ne puis n oi de lui parler 
uis m est qu entre nous yy a mer 
moi est auis qu il est trop loing 
de lui ueoir ai grant besoing 
mout li contasse uolentiers 
le mal qui si m est durs et fiers 
ne li puis raconter ma uie 
ne sai message qui li die 
i ai mainte fois oi parler 
d omme qui uoloit femme amer 
qu il li mandoit par son message 
et li descouuroit son corage 
se li mandoie mon pensse 
que feroie sa uolente 
il m en tendroit por plus legiere 
se ie li mandoie premiere 
il me couuient metre au soffrir 
or fait de moi a son plaisir 
quanque ie di petit me uault 
a icest mot li cuers me faut  
pasmee chiet el lit arriere 
quant el reuint fist morne chiere 
desor son cote s apoia 
gita un plaint si souspira 
pleure des ieus n i ot nul ris 
lors se pourpensse et dist   athis 
la uostre amor forment m argue 
du tout en tout m aués uaincue 
s encor uous ueisse une fois 
ne fust pas si mes cuers destrois  
gaiete plaint et se demente 
athis rest en mout grant tormente 
en ueillier et en geuner 
et mout de ses armes porter 
car onques puis ne reposa 
ne ne dormi ne sommeilla 
qu il fu du dart d amors plaiés 
a merueilles est empiriés 
souuent se plaint souuent se dieut 
or a plus mal qu il ne sieult 
grant merueille a procelias 
qu athis est si maigres et las 
dedeuant lui el lit s assist 
son compaignon a raison mist 
  athis  fait il   ce que puet estre 
quant ie ne puis sauoir uostre estre 
souuent te uoi coulor changier 
mout amaigrir petit mengier 
mout me merueille quant ne l soi 
ce que puet estre que ne l soi 
se tu mal auoir 
ie l deusse mout bien sauoir 
ne m en celer rien 
ie le te deisse mout bien 
bien deuons estre d un pensse 
d un cuer et d une uolente 
ia doi sauoir ce que tu ses 
ne me doit mie estre celés 
tes corages et tes afaires 
puis ne uaudra nostre amor gaires 
se li uns uers l autre se coeure 
et son corage li recoeure 
mout deuons estre d un pareil 
et d un samblant et d un conseil 
se tu as mal i en doi doloir 
se tu as bien ie l doi sauoir 
ne sui ie tiens et tu ies miens 
andui sommes toute une riens 
tu ne me dois neant celer 
mais ta dolour dire et conter 
di moi ton mal uois a ton mire 
qui te garra de cest martire 
ie deuroie mout bien conquerre 
ta garison par toute terre 
tu te penas de moi garir 
quant me ueis de mort languir 
tu en preis issi grant fes 
que tiens en sui a tous iors mais 
de ta femme que me baillas 
et de la mort me respassas 
de maintes gens en fus blasmés 
apres en fus desherités 
et se ie ne refais por toi 
dont sui ie mout de male foi 
il n a chose en icest mont 
qui a nul homme sante dont 
dont garison ne te porquiere 
tant soit pesans ne tant soit chiere 
ains me metroie pres de mort 
ou soit a droit ou soit a tort  
athis respont   ainssi sospir 
nus ne me puet de ce garir 
fors uns mire que ie bien sai 
cil me garra ou i en morrai 
cil me garroit sor toute rien 
car il conoist mon mal mout bien 
en poi d ore m auroit gari 
et qui est il car le me di 
ia ne sera tant pres ne loing 
que ie ne l aie a cest besoing  
athis respont souef en bas 
  icil mires n i uendra pas 
et qui a lui en parleroit 
iamais ne s en entremetroit 
ne sai conseil de moi garir 
lairas te donc ainssi morir 
oil car ie ne uoi coment 
puisse trouuer mecinement  
procelias se pourpenssa 
si come cil qui ia ama 
  quieus maus est ce et que puet estre  
mout sot d amor qu il en ot mestre 
ia fu ferus du dart d amor 
mout en ot et paine et dolour 
pres de la mort en fu aquis 
athis regarde enmi le uis 
souuent li uoit color muer 
et souuent plaindre et souspirer 
mout souuent par le lit se torne 
mout par le uoit penssif et morne 
et lors connut mout bien son mal 
car tout en autretel cheual 
ot mainte fois la sele mise 
dont se porpensse en quele guise 
il le porroit mettre a raison 
et tant mener son compaignon 
qu il li feist cest mal gehir 
et ceste angoisse descouurir 
  athis tu aimes ie l uoi bien 
en quel maniere n en sai rien 
bien le connois au baaillier 
au geuner et au ueillier 
as souspirs et au souuent plaindre 
a la coulor que te uoi taindre 
mout par te uoi souuent changier 
ie refui ia de ton mestier 
por ce m en uois aperceuant 
car me descoeure ton talant 
par la foi par la compaignie 
qui entre nous est establie 
et par icele loiaute 
que li uns a l autre porté 
cui aimes tu ne l celer pas 
et ie querrai que tu l auras 
sous ciel nen a nes une femme 
poure ne riche en icest regne 
dame meschine ne pucele 
tant preus tant sage ne tant bele 
se tu me dis que tu ne l aies 
conforte toi que mout m esmaies  
athis respont et dit itant 
  se tu sauoies mon talant 
tu me uodroies mout tost mal 
ne sont mie tuit homme igal  
procelias apres respont 
  tuit li homme d un cuer ne sont 
mais ie et tu sommes tout un 
nostre corage sont commun 
se me disoies uerite 
ie feroie ta uolente 
se me gehisoies ton cuer 
se c estoit ma mere o ma suer 
si t en deuroies tu aidier 
ia me donnas tu ta moillier 
par femme qu engendrast nus hom 
ne te puis rendre guerredon  
quant cil ot sa sereur nommer 
ne se pot puis amesurer 
en plourant dist   gaiete a non 
cele me rendroit garison 
gaiete me rendroit la uie 
s ele uoloit estre m amie  
procelias de ioie a ris 
  ne t esmaier  fait il   amis 
soies haitiés ne gesir plus 
fai bel samblant et lieue sus 
g irai a li et si m atent 
por enquerre de son talent 
s ele a en toi nul boin pensse 
mieus en auras ta uolente 
et s ele n i auoit son cuer 
ie l i metrai qu ele est ma suer 
s ele n en ueult faire por toi 
el en fera auques por moi 
s ele onques nul samblant te fist 
oil d un gant et si me rist 
et estraint son mantel uers soi 
puis se l reclot encontre moi 
mais ne sai mie qu ele pensse  
uers athis n a nule deffensse 
son cuer auoit torné uers lui 
mout loiaument s aiment andui 
procelias uint a gaiete 
qui por amor estoit afflicte 
amors l auoit trouuee fiere 
mais or l a mis a sa maniere 
or est sor li s alume s oeure 
preus est amors qui si recoeure 
del plus faible fait le plus fier 
et le plus fort humilier 
gaiete uoit uenir son frere 
qui n est pas fiere ne amere 
de bon corage fist un ris 
auques por lui plus por athis 
li uns amoit mout l autre asses 
quant procelias fu entrés 
apres cuidoit athis ueoir 
quant en lui ot tout son espoir 
mais quant ne l uit mie uenir 
geta un plaint et un sospir 
li cuers li faut li samblans chiet 
procelias les li s assiet 
bonement a raison le mist 
demanda li et si enquist 
  bele suer douce chiere amie 
par diu ne m en mentés uous mie 
queus maus est ce qui si uous plaisse 
uostre biaute chiet et abaisse 
uostres gens cors uostres samblans 
qui mout est biaus et auenans 
uostre coulor fresche et nouuele 
qui tant estoit et fresche et bele 
uoi taindre et muer simplement 
en uostre uis espessement 
car me dites quel mal aués 
ia sui ie mout uostre priués 
que garison uous en querrai 
et de cest mal bien uous garrai 
ie cuit tant estre uostre amis 
sous ciel n a terre ne pais 
que n encerchasse tout le mont 
et les mecines qui i sont 
que ie ne t enquiere sante 
maisque me dies ton pensse 
se tu me gehis ton corage 
certes tu feras mout que sage 
di le moi et ie l porquerrai 
en tel maniere te garrai  
gaiete se tut si se tarda 
et a chief de piece parla 
en souspirant apres respont 
  toutes les choses de cest mont 
qui sont lees dessous la lune 
ne me garroit ne maisque une 
une chose me garroit bien 
toutes les autres ne pris rien  
procelias se porpenssa 
de la parole li membra 
del gant qu athis li ramentut 
et du mantel lors s aperchut 
  suer gaiete car soies ose 
di moi gehis iceste chose 
descoeure toi si le me nomme 
car en tout le monde n a homme 
tant soit riches ne dux ne coins 
que tu n en aies tous tes boins 
tu ne l dois pas uers moi celer 
di le ia ne l ose nommer 
ie l dout por toi et lais de honte 
ceste chose rien ne te monte 
nomme la moi ce est athis  
a cest mot a couuert son uis 
arriere chiet toute pasmee 
quant el reuint si s est leuee 
por ce qu auoit si en apert 
son courage tout descouuert 
et a son frere auoit gehi 
le mal qu auoit pour son ami 
mal fu du dire et pis du faire 
des yy doit on le meillor traire 
palist de honte et deuint morte 
procelias le reconforte 
  ne t esmaier  fait il   gaite 
c est la chose que ber as dite 
se tu aimes mon compaignon 
ia n i auras se honnor non 
ie sui mout lies de ceste amor 
tu en auras ioie et honnour 
or te lieue bel samblant fai 
g irai o lui si l amenrai  
athis uoit bien qui l atendoit 
et qui en la freour estoit 
si li a dit mout doucement 
  compains ne soies en torment 
uien auec moi ne doutes mie 
ie te metrai es bras t amie 
qui t aime asses de bon corage 
tu la uerras cortoise et sage 
parole a li quier li s amour 
et li descoeure ta dolour 
saches le bien que tu l auras 
se le requiers ia n i faudras 
et se ele a honte uers toi 
ia n en soies en mal effroi 
se tu le troeues auant fiere 
tu soies de bele maniere 
s ele est fiere soies doutés 
s est saluage soies priués 
et se la troeues franche et bonne 
d amors l espren t amor li donne 
se tu li dis ta uolente 
uers toi aura meillor pensse 
de bon puet on le felon faire 
et le felon a bien retraire  
athis bonement li otroie 
que bien fera ce qu il li proie 
ceste parole fu bien dite 
en sa chambre gisoit gaite 
qui atendoit et esgardoit 
par ou athis uenir deuoit 
et se ses freres l amenoit 
qu il li ot dit qu il l amenroit 
  lasse  fait ele   ce est gas 
ce m est auis ne uendra pas 
procelias m a grant mal fait 
qui mout m a empirié mon plait 
qu il me deuoit ci amener  
lors regarde s es uoit entrer 
par les mains andui se tenoient 
a merueilles s entresambloient 
fors tantque por le geuner 
por le ueillier por le pensser 
estoit un poi pales athis 
et une plaie auoit el uis 
qui li auint a grant merueille 
la plaie les desappareille 
si n estoient pas si samblant 
come il estoient deuant 
quant gaiete les uit uenir 
de bon cuer geta un souspir 
ce fait amors et sa destrece 
en son estant uers euls se drece 
cil la pristrent par les yy mains 
procelias n est pas uilains 
quant il furent assis el lit 
tout son corage li a dit 
  bele  fait il   entendés moi 
de cest homme que ie ci uoi 
une chose por uoir uous di 
ie n ai el monde tel ami 
cist me gari ia de la mort 
et si me fist si bon confort 
de sa moillier qu il me donna 
et que de mort me respassa 
par lui oi ie mes uolentes 
or est por moi desherités 
or est en lui d amor li feus 
mestier uous est a ambedeus 
que tu raies de lui merci 
gaiete bele ie t en pri 
qu il soit tes drus et tu s amie 
ueraiement sans tricherie 
or n i a plus ie l te comant 
pensse de lui doreenauant  
lors s en lieue d euls se depart 
en une chambre d autre part 
uait parler a cardiones 
dont il ot ia d amor son fes 
estroit le prist entre ses bras 
mainent lor ioie et lor soulas 
gaiete et athis sont ensamble 
li uns souspire l autre tramble 
li uns n ose l autre aparler 
andui se prennent a trambler 
une grant piece ensamble sont 
nus ne parole ne respont 
athis parole premerains 
en son cuer dit   mout sui uilains 
mout sui fous et couars et lens 
por cui sui ie uenus ceens 
deiouste moi uoi ci la bele 
por cui mes cuers muert et chancele 
la douce rien la douce chose 
a qui premerains parler n ose 
ia sui ie hons ferai samblant 
que ie doi bien parler auant 
et la femme si se doit taire 
et ie doi comencier l afaire  
lors cuida dire si ne pot 
oeure la bouche et reclot 
ce fist honte que si tarda 
a chief de piece si parla 
en plaignant dist   dieus uous saut gente 
por cui mes cuers est en tormente 
por uous m estuet soffrir tel fais 
ne puis uiure se ge l port mais 
a uostre amor m estuet pensser 
souuent ueillier et geuner 
ains mais ne soi que amors fu 
ce est dolours qui tolt uertu 
aies bele de moi merci 
de bon corage le uos pri 
se uous uolés tres bien garrai 
ou se ce non ie m i morrai 
se ie ne uous ai en ma uie 
n aurai ne moillier ne amie 
or est de moi a uostre eslite  
a icest mot respont gaite 
  par foi athis se uous m amés 
mes corages et mes pensses 
ne rest mie en mout grant deduit 
por uous trauail et ior et nuit 
por uous ueillent souuent mi oil 
por uostre amor souuent me dueil 
des l eure que primes uous ui 
ne uous mis onques en oubli 
penssés amis que ie uous aie 
el cuer m aués faite tel plaie 
dont ie sui mout en grant doutance 
si n est d espee ne de lance 
biaus dous amis  ce dist gaite 
  doreenauant sui uostre quite 
por diu uous pri ne m oubliés 
uous m aurés bien se uous uolés 
prenés me a femme querés moi 
si uous getés de cest effroi 
trop a duré ceste dolours 
se ie n en ai prochain secours 
morir m estuet hastiuement  
des ieus pleure mout tendrement 
  ne me puis mais uers uous couurir 
toute m estuet a descouurir 
ce poise moi ie n en puis mais 
mais i en soustieng trop pesant fais  
athis comence a souspirer 
quant il uit gaiete plorer 
pitie li prist de la pucele 
sor la coulor fresche et nouuele 
cheent les lermes contreual 
par le uisage tout aual 
  bele  fait il   ma douce amie 
se li grans dieus ne uous oublie 
mout desir cest mariement 
se ne uous ai prochainement 
de ma uie n est nus conrois  
plourant s entrebaisent yy fois 
mout lor delite li parlers 
mout lor est bons li raconters 
amors les iustice et tient 
es uous procelias qui uient 
que mout grant piece auoit tardié 
bien se pooit estre acointié 
bien porent dire lor delit 
iouste euls se rasist en un lit 
puis lor demande   con uous uait 
coment uous samble de cest plait 
qui uous metroit au couenir 
porroit l uns l autre consentir  
athis li respont en riant 
  ia n i auroit nul maltalant 
mout i auroit douce mellee 
ia n en seroit terre gastee 
compains  dist procelias 
  ceste chose n est mie a gas 
ie sui mout lies de ceste amor 
tenés ie uous doing ma serour 
et la moitie de mon regne 
uous m otroiastes uostre femme 
quant uous me ueistes languir 
ne uolsistes ma mort soffrir 
que de ma uie que del don 
uous rens ie tant de guerredon 
par tans ferons cest mariage  
cil la recut de bon corage 
et cele lui mout doucement 
puis s entrebaisent bonement 
assamblé orent lor amour 
mais ains orent mout de dolour 
li uns por l autre ainsque ce fust 
encoisqu athis gaiete eust 
en furent plusor escu frait 
et maint uassal a la mort trait 
parti se sont de la pucele 
enmi le lit se sist la bele 
cil s en monterent el palais 
gaiete les cardiones 
en est alee si li conte 
n ot mais enuers li nule honte 
ne se uolt mais uers li courir 
l amor l a faite resbaudir 
tout li a dit quanqu il ont fet 
a l autre poise et li desplait 
qui touteuoie athis amoit 
mais por gaiete s en celoit 
procelias uint a son pere 
et a la roine sa mere 
toute l oeure lor a contee 
ainssi com il auoit donnee 
a son compaignon sa serour 
puis lor a gehie l amour 
que li uns enuers l autre auoit 
et com erent d amors destroit 
a icest mot respondi euas 
  ie l ai donnee au roi bilas 
plus a d un an qu il le iura 
a grant anui s en partira 
riches hons est de haut parage 
si l aime mout en son corage 
mout est de grant efforcement 
et puet o soi mener mout gent 
fors est de bile d une terre 
qui tous iours est a pris de guerre 
li termes uint qu il la dut prendre 
hastiuement a fait porprendre 
ceste marine de lor nes 
et tendre paueillons et tres 
a si grant ioie la querra 
se ie li doins il la prendra 
se ne li rent gaiete a prendre 
a force me l couendra rendre 
tant amenra grant gent o soi 
faire porroient sans desroi 
et fort domage en ceste terre 
cis regnes n a mestier de guerre 
romme si est nouuele chose 
et la contree entour desclose 
n auons mestier en cest pais 
d encombrement ne d anemis 
ce li iurai que li donroie 
enuers li me pariureroie 
ie feroie que desloiaus 
ne ne porroie estre feaus 
ensorquetout ce dit la letre 
que on ne s en doit entremetre 
sire  ce dist procelias 
  cest mariage n otroi pas 
ie n ere mie en cest pais 
par le conseil de ses amis 
doit on son fil femme donner 
et sa fille aussi marier 
par cele foi que ie doi uous 
ne par les dieus qui sont sor nous 
ainz en uerrons escus percier 
et ocirre maint cheualier 
que gaiete soit espousee 
ie l ai mon compaignon donnee 
auoir le doit qu ele est s amie 
ou ie perdrai du cors la uie 
ia rot tel compaignie a moi 
si grant compaignie et tel foi 
de sa moillier que ie amoie 
qu il m otroia tantqu el est moie 
se ie son preu or ne li quier 
dont me doit il pou auoir chier 
tant fist por moi ce sachiés bien 
que ne li faudroie de rien  
une piece ont ainssi soffert 
li termes uint que li iours iert 
que bilas doit sa femme auoir 
lors s appareille de mouuoir 
mout par fist bien ses nes garnir 
et grans compaignies uenir 
des barons et des cheualiers 
que plus en ot de yy milliers 
mout par mena o lui grant gent 
es nes entra mout richement 
asses porta argent et or 
car il auoit mout grant tresor 
cheuaus et armes et uiande 
tantque nus d auls plus n en demande 
en mer s empaignent s ont bon uent 
les nes queurent isnelement 
bon tans orent por euls nagier 
onques n i orent encombrier 
ne nul contraire por decoiure 
mout pres de romme les le toiure 
aancrent et sont arriué 
a yy lieues de la cite 
bilas a fait son tref fichier 
et ses compaignons herbergier 
sa tente fist fichier et tendre 
et le riuage entor porprendre 
la ueissiés par la marine 
tante fumee de cuisine 
quant cil de bile sont logié 
et il se furent herbergié 
au roi est la nouuele alee 
qu au port de romme est arriuee 
une grant gent de terre estrange 
  mais n en sauons uoir ne mensonge 
se c est frolles li rois d egipte 
por nostre gent qui ci abite 
art et enging se uoudroit querre 
qu en alissons de ceste terre 
mais tost saurons quel gent ce sont 
que il uiennent querre et ou uont  
es uous yy messagiers qui uiennent 
rains d oliuiers en lor mains tiennent 
ce senefie amor et pais 
euas troeuent en son palais 
les rains d oliuier aporterent 
et bonement le saluerent 
de par lor seignor dant bilas 
le roi de bile et de damas 
euas lor salus lor rendi 
et bonement lor respondi 
car il ert mout cortois et sages 
iouste soi assist les messages 
de lor seignor a demandé 
et il l en dient uerite 
qu au port de romme est arriués 
a plus de yy hommes armés 
o lui uiennent maint cheualier 
uenus est querre sa moillier 
gaiete que mout prise et aime 
s amie et sa dame la claime 
mener l en ueult en sa contree 
la ert roine couronnee 
euas respont   ce est droiture  
encontres eus uait sans mesure 
ceste nouuele fu oie 
mais de plusours n est pas ioie 
procelias n en fu pas lies 
athis en est granment iriés 
de s amie forment li poise 
nus d euls ne se rit ne enuoise 
sor tous corrociee est gaite 
qui mout se tint a desconfite 
grant ire maine n a pas ioie 
en une chambre qu en ne l oie 
s en est ele mout tost entree 
  lasse chetiue maleuree 
que deuendrai  fait el   chaitiue 
or me poise que ie sui uiue 
par foi athis se ie uous pert 
mon cors metrai en grant desert 
onques encore nule amie 
por nul ami ne traist tel uie 
ie maudi les nes les nouueles 
maudi le uent et les esteles 
qui ca tramist iceuls de bile 
mer en a mort plus de mile 
et ceuls a lessié eschaper 
mout deuroie hair la mer  
atant es uous bilas le roi 
qui entre en romme a grant conroi 
o soi amaine mout grant gent 
li rois uenoit mout richement 
mout ot bel homme el roi bilas 
encontre uait li rois euas 
en son palais mena le roi 
ceuls que lui plot mena o soi 
mout fu euas de grant ualour 
au roi bilas fist grant honnour 
bilas requiert son couenant 
  euas  fait il   a moi entent 
pieca m as tu ta fille donnee 
et ie l ai pleuie et iuree 
et tu a moi que ie l aurai 
or le me rent si le prendrai 
ie sui uenus gaiete querre 
mener le ferai en ma terre 
hastiuement sera roine 
toute la terre au roi hermine 
li donrai ie quite en douaire 
la seurte l en ferai faire  
euas respont   bon plet a ci 
sire bilas uostre merci  
euas a ses amis mandés 
de ceuls de romme des mieus nés 
entor lui furent li tornoi 
tout le palais ueissiés coi 
euas lor dist   oiés seignor 
bilas me fait mout grant honnor 
ma fille ueult prendre a moillier 
et son douaire otroier 
cest roiaume que uous oés 
ie uoil que uous tuit le loés  
procelias respont apres 
que bien l oent par le pales 
  sire  fait il   ie l contredi 
que ie n i fui ne ne l oi 
n estoie pas en ceste terre 
n a moi n en uolt on conseil querre 
ensurquetout oan ma suer 
n iert ia donnee sans mon cuer 
et si uous di ensorquetout 
cest mariage deffais tout 
ie l ai mon compaignon donnee 
il ne l a pas quite clamee 
ueés le ci deiouste moi 
il en sont ia andui par foi 
ne puet autre auoir tantque uiue 
n ele de rien ne s en eschiue 
tout auons fait fors l espouser 
ne sont legier a desseurer  
bilas respont ireement 
  ie n ai a uous plait ne couuent 
ne uous en quier ne mal ne bien 
ne ia por uous n en lairai rien 
s il le me donne bien sachois 
ie l en menrai si le uerrois 
ne ia ne remanra por uous 
ie ne sui pas ci uenus souls 
ains i ai mout grant compaignie 
de faire guerre bien garnie 
qui destruiront uostre contree 
se la pucele m est ueee  
procelias dist   par mon chief 
mout trouuerés le mener grief 
desor mon pois le uolés prendre 
grant gent uous couuient por deffendre 
ainsque soiés uenu au port 
en seront yy mort  
bilas respont   ie l en menrai 
uoiant uous et si la prendrai 
se euas le me ueult donner 
et son sairement aquiter  
por la pucele enuoie et mande 
a yy de ses amis comande 
qu il l amainent mout gentement 
si ait mout bel atornement 
et cil firent sa uolente 
en une chambre sont entré 
ou gaiete plourant trouuerent 
mout bonement le conforterent 
bien l atornerent de chiers dras 
puis le mainent deuant euas 
cele nuit ot toute trespassee 
de plours fu auques lassee 
sa main tenoit a sa maissele 
et el plorer estoit mout bele 
ses plourers uaut autre femme 
par la face qui semble gemme 
en chaoit l eue contreual 
qui a maint homme faisoit mal 
as auquans poise qu ele pleure 
mais a bilas forment demeure 
qu il ne l ait ia en sa baillie 
mais ele n est de rien s amie 
euas s en est en pies leués 
  bilas  fait il   or m entendés 
ie uous ai donnee ma fille 
mais ceste chose mout perille 
cist mariages mal me samble 
ne ne s acorde pas ensamble 
car a l un n atalente mie 
et ses freres pas ne l otrie 
autre conseil ont par euls pris 
car procelias et athis 
sont mout ami en lor enfance 
pour ce en est teus la discordance 
que sa seror li ueult donner 
mout sont mais grief a desseurer 
ie n en sauoie rien du plait 
priueement l ont entr euls fait 
fols est qui femme ueult garder 
desque len puet a li parler 
mais nepourquant le mien couuent 
uous uoil tenir del sairement  
gaiete a prise par la main 
  oés  fait il   seignor rommain 
ne m en tenés mie a pariure 
ne uoil tort faire enuers droiture 
bilas  fait il   tenés gaite 
de moie part le uous aquite 
uers uous m en sui bien aquités 
doreenauant ne m en blasmés 
uous ne l perdrés mie par moi 
par mon conseil par mon otroi 
fors de romme la uous metrai 
mais plus ne m en entremetrai 
d ilec en auant le gardés 
conduiés l en se uous poués 
et si comant as rommains bien 
qu il ne uous enquierent de rien  
bilas respont   mieus ne demant 
bien me tenés mon couenant 
du sairement quite uous claim 
ie ne quit pas que li rommain 
la me puissent iames tolir 
trop en i couendroit morir  
il le rechoit cele souspire 
son frere esgarde lors ot ire 
quant enuers lui s est retornee 
par un petit ne s est pasmee 
athis l esgarde si uint la 
en estant fu et si parla 
si que toute la court l oi 
  bilas  fait il   ie te deffi 
por l amistie de la pucele 
uoideront maint cheualier sele 
ie la te contredi bilas 
et saches que ia n en gorras 
se tu le prens sor mon deffens 
tu le perdras en poi de tens 
ains ne ueis mais mariage 
qui tornast a si grant dommage  
bilas respont   mainte menace 
ai hui oi en ceste place 
toute uoie la uoil ie prendre 
comentqu il auiegne del rendre 
mout m en est bone la saisine  
par l une main prist la meschine 
cele respont qui fu cortoise 
  se uous est bel a moi en poise  
par mautalent s en sont torné 
li compaignon et desseuré 
et ont tant de rommains semons 
qu a la force des compaignons 
furent bien plus de yy millier 
tout bacheler iouene et legier 
d un lignage dont mout s amoient 
et qui mout bien s entraidoient 
defors de romme lor ont fais 
par establie yy agais 
mout par estoient bien armé 
et de bataille conreé 
procelias ot un parent 
qui mout estoit de fier talent 
bien fu armés s ot non canor 
et cheuauchoit un cheual sor 
celui commande une compaigne 
que bien les maint et port l enseigne 
et au besoing soient mout preu 
si tost com il uendront en lieu 
enbuschié se sont en un ual 
et lor armes et lor cheual 
bilas a congie demandé 
qui asses a en romme esté 
desque il a ce que il quiert 
il dist qu en la cite plus n iert 
en riant dist   montés pucele 
uostre compaignie m est bele  
ele respont   se dieus m aist 
de la uostre m est mout petit 
ou ie l uous die ou ie l uous taise 
ne ui mais riens qui mains me plaise 
se damedieus me beneie 
courte uous ert ma compaignie  
bilas respont   mout fel sengler 
a len ueu souuent douter 
se uous ore estes uers moi fiere 
uous reserés d autre maniere 
une fontaine a en ma terre 
qui en boit autre ne ueult querre 
ia  fait ele   cele fontaine 
ne me sera bone ne saine  
monter la fait li et sa gent 
par la resne bilas le prent 
euas les maine a saluete 
tantque fors sont de la cite 
quant il furent de romme issu 
et en la plaine fors uenu 
euas fu mout de bone foi 
des or prendra congie au roi 
car il set bien que li rommain 
sont mout d orgueil et d ire plain 
ne uoldroit pas qu en son conduit 
eust se bien non et deduit 
ains se uoldra de lui partir 
que li uoie mesauenir 
  sire  fait il   or sommes fors 
or gart chascuns mout bien son cors 
de la marine sommes pres 
en mon conduit n estes uous mes 
gardés uous bien par cest pais 
que mout i aués anemis 
por l amistie de gaietain 
uous heent forment li rommain 
loiaument ai uers uous erré 
or uous commant a damede 
fille  fait il   ie uous commant 
a damedieu omnipotent 
ne sai mais quant uous uerrai 
mais en mon cuer uous amerai  
il la baisa et el fu morne 
adont se pasme et il retorne 
euas s en retorne uers romme 
bilas a mis sor soi tel somme 
sor son col porte si grief fais 
que si pesant ne porta mais 
por les rommains forment se doute 
qu il n estormissent hui sa route 
la gent apele qu il conduit 
  armés uous  fait il   seignor tuit 
ie ne me fierai en rommains 
mout les trouuai uers moi uilains 
ne uoil que desarmés uous truisent 
ne que desconfire nous puissent  
cil sont a terre descendu 
mout tost s arma qui o lui fu 
tost repairierent as estris 
montent et ont les escus pris 
quant assis furent es arcons 
et desploiés les confanons 
mout ot bilas bele compaigne 
de lor armes luist la champaigne 
bilas estoit mout bien armés 
mout fu bien d or esperonnés 
mout li seoit bien ses escus 
et ses brans d acier esmolus 
mout desirre cheualerie 
por cele qu a en sa baillie 
et mout uoldroit tel chose faire 
dont la poist uers soi atraire 
par la resne gaiete maine 
mais il le trueue mout uilaine 
par mainte fois garde uers romme 
  dieus  fait ele   et ou sont li homme 
qui tant me soloient amer 
et si m en laissent or porter  
del cuer souspire des ieus pleure 
qu ele fu nee maudit l eure 
mais li rois belement li prie 
  bele  fait il   ne plourés mie 
ne soiés pas en tel effroi 
metés uostre corage en moi 
ie ferai quanque uous uoudrois 
ie sui uostres ia n i faudrois 
en uostre cuer aués dur mestre 
sire  fait ele   ne puet estre 
ne uous ameroie a nul fuer 
n ai en mon uentre c un seul cuer 
celui ai ie autre part mis  
a icest mot mut la athis 
  bele  fait il   mout iestes fole 
esté aués a autre escole 
uostre penssers n est mie bons 
car ie sui rois et il est cons 
chiers est argens et mieus uaut ors 
de cest pensse uous getés fors  
ele respont que ne le fera 
que nul temps ne le guerpira 
l amour dont ele mout se dieult 
c est richece que li hons uieult 
  mieus uoil une basse conte 
qu estre roine outre mon gre  
si com il uont faisant cest conte 
dont el a duel et li rois honte 
cil de romme les ont ueus 
et lor armes et lor escus 
de l aguait saillent li premier 
cil deuant sont mil cheualier 
procelias s en uait deuant 
sor un destrier bon et saillant 
armes ot mout cleres nouueles 
ses couuertures sont mout beles 
sor son hiaume ot une entresaigne 
et porte une uermeille ensaigne 
lors apela son compaignon 
oés con l a mis a raison 
  athis  fait il   en cest estour 
or uous enui en cestui iour 
a la rescousse de t amie 
t a athis de cheualerie 
honnis soit qui amera mes 
nul homme qui ci soit mauues 
bien ueismes que l autre iour 
eustes le pris de l estour 
or reuoil ie foi que uous doi 
que cis marchies retourt sor moi 
lors iert bone la compaignie 
se de bien faire auons aie  
les gens de romme s atornerent 
et lor batailles ordenerent 
et bilas et la soue gent 
se ordenerent ensement 
procelias ioint tous premiers 
mout tost l emporte ses destriers 
ioint a tesson de ualserie 
du cors li a traite la uie 
oultre s en passe trait l espee 
que sa lance li fu uolee 
au repairier fiert si l encline 
les os li trenche et l eschine 
et athis point parmi la presse 
enuers le roi bilas s eslesse 
qui par la resne tint s amie 
quant le uit ne l meschoisi mie 
a grant merueille l en pesoit 
quant par la resne la tenoit 
il li a dit   ci la lerois 
n en menrés mie a ceste fois  
athis si fiert le roi bilas 
et li rois lui eneslepas 
sa lance brisa en l escu 
mais il ne l a pas abatu 
athis fiert lui si durement 
sous la boucle son escu fent 
mais li haubers s est si tenus 
que les estriers li a tolus 
si pres l abat de la pucele 
que li hiaumes fiert a la sele 
tressaillir fist le palefroi 
tant par le mist en grant effroi 
au roi est mout mesauenu 
de son cheual qu il a perdu 
que del cheual et de la honte 
mout li a abaissié son conte 
bilas se tint por mal baillis 
gaiete esgarde s est rougis 
por ce que il fu trebuchiés 
de deuant li fu mout iriés 
quiqu en pesast a la dansele 
fu ceste honte forment bele 
en riant dist   sire bilas 
uous m aués tout mon arcon quas 
uos hiaumes connoist bien terre 
autre cheual uous estuet querre 
mout saués mal dame mener 
pou se puet on en uous fier 
n ai soing d ami qui si tost chiet 
amors maluaisement i siet 
cil qui uous fist prendre cest tor 
doit estre sire de m amor 
et il en est pieca chasés  
bilas ot qu il est ramposnés 
d ire et de honte a trait s espee 
  bilas  et s enseigne a criee 
s ensaigne escrie   bile bile  
la ueissiés poindre yy mile 
ce qu est a pie forment li grieue 
et de son col son escu lieue 
le branc d acier tint en sa main 
sor lui s arrestent li rommain 
desor bilas sont arresté 
plus de mil cheualiers armé 
et cil de bile entour lui uiennent 
qui as espees l estour tiennent 
cil de romme tendent au prendre 
et cil de bile au deffendre 
la ueissiés un estour grant 
trenchier tant hiaume luisant 
cil de bile le font monter 
mais ains lor estut comparer 
athis uers gaiete guenchist 
et par la resne le saisist 
lors le commande a un riche homme 
  menés la moi  fait il   a romme 
gardés la bien ie la uous liure 
menés l en tost tout a deliure  
li rois bilas est remontés 
sous son escu s est regardés 
uit gaiete qu en en menoit 
cele part court quant il le uoit 
celui qui tint la damoisele 
fist a son branc uoidier la sele 
li cors chiet en la sablonniere 
la damoisele torne arriere 
par la resne del palefroi 
l en maine poignant ioste soi 
cele plore qui fu dolente 
  ahi lasse con courte atente 
ai ore eue de ma ioie  
mais n i a nul des siens qui l oie 
car cil l en maine isnelement 
par derrier le tornoiement 
a esperon uers la marine 
grant dueil demaine la meschine 
mais une encontre mout pesant 
trouua li rois un pou auant 
canor de romme li proisiés 
qui en un ual s est enbuchiés 
uoit qu il en maine la meschine 
mout l en poise de sa cousine 
car ele estoit niece sa mere 
et procelias nies son pere 
bien estoient prochain parent 
  montés tost  fait il a sa gent 
  bilas s en uait mout tost esploite 
qui gaiete nous a toloite 
s or l en laissons mener ainssi 
dont sommes nous en fin honni 
il n a o soi nul cheualier 
et nous sommes bien doi millier 
soions deuant a cest destrois 
ia lor aurons les plains tolois 
n aura ia force qu il les tiegne 
tantque des nos force nous uiegne 
lors aurons nous si contredite 
qu il porroit bien prendre gaite  
la gent de romme les forclost 
et cil i furent et mout tost 
par deuant lor uindrent au pas 
canor a encontré bilas 
si durement andui se fierent 
qu a la terre s entr abatierent 
chascuns saut sus si trait l espee 
la ueissiés mainte colee 
bien se fierent des brans molus 
detrenchent hiaumes et escus 
l uns crie   bile  l autre   romme  
li rois ot ocis maint homme 
por gaiete quant fu rescousse 
et sachiés que l a par escosse 
grant perte i font d pars 
fierent de lances et de dars 
le roi rescouent biliain 
canor remontent li rommain 
grant dommage lor font des lor 
et li rommain partent l estor 
la force en fu la as rommains 
gaiete en mainent par les plains 
a romme ou ele fu norrie 
sachiés que bilas n en a mie 
bien puet croire qu il l a perdue 
mais ele fu mout chier uendue 
car la nouuele uint as tres 
et as herberges et as nes 
que bilas s est mellés a romme 
en sa compaigne a mort maint homme 
quant sa moillier en amenoit 
athis d athaines l esgardoit 
entre lui et son compaignon 
ont mis bilas a tel raison 
que sa femme li ont tolue 
et de sa gent ot mout perdue 
lors s armerent par la marine 
la oissiés mainte buisine 
sonner et maint cor d olifant 
tuit monterent petit et grant 
uers l estour uiennent tuit serré 
et de bataille conreé 
la ou bilas ert et canors 
mout i trouuerent des leur mors 
la gent de romme les requierent 
et durement entr euls se fierent 
tout erranment les ont perciés 
mout i ot des lor domagiés 
la gent canor ne l pot soffrir 
du champ les couint fors issir 
trop i furent escharsement 
et cil auoient mout grant gent 
ferant les mainent plus del pas 
iusqu a l estour procelias 
qui en l autre bataille estoit 
il et athis se combatoit 
a ceuls de bile d autre part 
des lor faisoient grant essart 
toute la gent bilas iousterent 
et ceuls de romme si greuerent 
c une grant piece les resortent 
quant de romme les reconfortent 
mil cheualier qui sont uenu 
qui lor donnerent grant uertu 
qui fres estoient et mout preu 
et mout lor uindrent bien en lieu 
cil lor ont bien rendus les cuers 
bien lor est amendés li fuers 
a euls iousterent li nouuel 
ne samble pas l estor cembel 
tex yy en ont a terre mis 
dont li plusor en sont ocis 
tous li besoins est arrestés 
qui a merueilles fu doutés 
or porra len ueoir hui mais 
qui sofferra le greignor fais 
procelias point a simon 
onc estruiere ne arcon 
ne nus conrois ne l pot deffendre 
ne li feist la terre prendre 
et athis point a miadas 
sous l auber li trencha les las 
riens fors la mort ne le conforte 
plaine sa lance ius l emporte 
xm feri sadoc de bire 
le blanc hauberc ront et dessire 
tout abat lui et son cheual 
et cil cheoirs li fist mout mal 
la destre iambe li brisa 
de la destrece se pasma 
porté l en ont sor un escu 
que il n auoit point de uertu 
et bilas point enuers athis 
qui hui l auoit en terre mis 
uoiant gaiete laidement 
encor en ot le cuer dolent 
ne l amoit mie en son corage 
car fait li ot honte et domage 
tolue li ot sa moillier 
et lui abatu del destrier 
uers lui point mout ireement 
desous la boucle a or d argent 
li a son fort escu percié 
et son blanc hauberc desmaillié 
il l eust mout el cors nauré 
mais cil le ra si encontré 
que le hauberc desous l escu 
li a faussé et derompu 
si que andui uersent arriere 
au redrecier ueissiés fiere 
la mellee des yy uassaus 
trenchent hiaumes et les esmaus 
as espees qu il ont trenchans 
s entredonnent de colps mout grans 
que des hiaumes font feu uoler 
et les escus esquarteler 
si uolentiers s entreferoient 
iusqu a la mort se combatroient 
ne se pooient departir 
quant une eschiele fist saillir 
le renc ou li dui uassal erent 
cil qui poinstrent les desseurerent 
li rois bilas auoit un frere 
qui a merueille hardis ere 
mout par estoit bons cheualiers 
as besoins i estoit premiers 
uers les rommains forment s afiche 
li sien conroi furent mout riche 
nus n ot en l ost si bon conroi 
come celui ne si adroit 
hanste ot grosse come perche 
ioint a canor qui les rens cerche 
enmi le pis l auberc li fausse 
au cuer li enuoie tel sausse 
le fer atout la hante grosse 
li a parmi le cors enosse 
issir li fist sous la mamele 
l arcon derriere de la sele 
li pechoie par desous l auue 
par la croupe du destrier fauue 
l emporte a terre et cil se pasme 
quant il reuint sa uertu blasme 
et dist qu ains mais par cheualier 
ne guerpi sele de destrier 
souuent se pasme le sanc pert 
se plaie bende et le sanc tert 
uint au cheual par l estrier monte 
qu il recuide uengier sa honte 
mais quant il uolt le cheual poindre 
ne pot uers lui son escu ioindre 
chiet li sa lance et ses escus 
et li ber chiet tous esperdus 
sor la grope se rest pasmés 
et de l angoisse reuerssés 
procelias point par le renc 
et uit canor qui pert le sanc 
a la terre restoit cheois 
pasmés s estoit plus de yy fois 
cele part point et a lui uait 
sor lui s arreste grant duel fait 
ireement ses mains detort 
et a son oes ore la mort 
es bras le prent et descent ius 
  canor  fait il   tant mar i fus 
ta grant proesce et ton grant sens 
t a fait morir en poi de tens 
se uous morés por uostre amour 
sera mes cuers mis en tristour  
as resnes prist le destrier sor 
entre ses bras monta canor 
sor lui plorent maint cheualier 
qui auoient canor mout chier 
droit a romme l en font porter 
mout ot bon mire pour sauer 
qui bien garirent le uassal 
ne morut mie de cest mal 
athis par la bataille point 
souuent abat et souuent ioint 
ioint a sabot de ualferont 
toute la boucle li desront 
desous li trenche la chemise 
el cors li a sa lance mise 
mort l abati sor une combe 
onques sor lui n i ot fait tombe 
dytes de bile fu mout prous 
le pris cuidoit auoir de tous 
en la presse fiert un rommain 
l auberc li fausse et le clauain 
sa lance li conduist el cors 
si qu il le fist paroir defors 
mort le trebuche en mout poi d eure 
la gent de romme mout le pleure 
por lui plorent maint cheualier 
ireement le uont uengier 
lors ueissiés rommains combatre 
de ceuls de bile mout abatre 
procelias fu mout iriés 
por canor qui estoit bleciés 
son anemi uit de soi pres 
ireement feri dites 
celui qui ot canor nauré 
tout son hauberc li a faussé 
le cuir li trenche sor le pis 
qu ains ne l garanti li samis 
mort l abati deuant le roi 
bilas esgarde deuant soi 
et uoit son frere qui est mors 
adonques fu li dieuls mout fors 
lors ueissiés plourer la gent 
li rois se pasme mout souuent 
  euas tu soies li maudis 
moi et mes hommes as trais 
tu me feis en ceste terre 
a toi uenir et mouuoir guerre 
or m en feras a honte issir 
et entour moi ma gent morir 
ia la perte n iert estoree 
qui n iert creue en ta contree 
par foi gaiete mar uous ui 
la uostre amor m a tout trai 
et destruite ma compaignie 
ne ia de uous n aurai aie 
ie pert ma gent et si pert uous 
n est merueille se sui irous 
hai dites biau sire chiers 
li grans duels de toi est mout fiers 
qui est entrés dedens mon cors 
que a nul iour n en istra fors  
sor lui se pasme crie et brait 
la gent de bile grant duel fait 
por lor seignor et por le mort 
cist plais lor uint a desconfort 
a grant merueille en ont paour 
n en tiennent pas si bien l estour 
come il faisoient de deuant 
car mout se uont affebloiant 
cil de romme furent mout preu 
mout tiennent en l estour bon leu 
icels de bile ont esmaiés 
et del ferir mout empiriés 
ireement lor courent seure 
mout en ocient en poi d eure 
cil n i porent l estour soffrir 
quant il uirent les gens uenir 
et la mesauenture grant 
que si les uont souuent tornant 
ne l porent mais plus endurer 
le roi ont fait irié monter 
lor mort ont pris et si s en uont 
et de la perte grant duel font 
as nes s en uont fuiant mout let 
la gent de romme apres euls uet 
es nes les font par force entrer 
la ueissiés tel cop donner 
la gent de romme en ocist mout 
mais cil de bile sont estout 
sor euls recoeurent a uertu 
tout le haure lor ont tolu 
a cele pointe ont pris athis 
qui s est deuant les autres mis 
mout lor auoit fait grant dommage 
et de lor gent mort el riuage 
mais li rommain les escrierent 
et iusqu as nes les remenerent 
a grant force les mistrent ens 
mout lor ocient de lor gens 
tous en estoit sanglans li pors 
tant i auoit de bilains mors 
bilas se fist desaancrer 
or s en uost bilas retorner 
procelias et li rommain 
issent de port uiennent au plain 
procelias point par la lande 
athis son compaignon demande 
mout par uoldroit a lui parler 
et de lor estre raconter 
il le uoloit a romme traire 
por ses noces qu il uoloit faire 
ne l uerra mais prochainement 
eincois aura son cuer dolent 
uns dansiaus point qui uers lui uait 
tendrement pleure et grant duel fait 
  sire  fait il   athis est pris 
li bilain l ont en lor nes mis  
procelias l a regardé 
son cheual a tost arresté 
mue coulor et deuint noirs 
  diua  fait il   puet estre uoirs 
qu il aient pris mon compaignon 
ses tu se il est uoirs ou non  
cil li respont qu il le uit prendre 
et a bilas lor seignor rendre 
procelias de dueil souspire 
detort ses poins ses cheueus tire 
a dens chei sor son destrier 
ainsqu il se poist redrecier 
yy fois se pasme en un tenant 
et demenoit un duel mout grant 
  ahi athis biaus dous compains 
n est merueille se ie uous plains 
car mais de uostre loiaute 
ne ui homme de mere né 
ne porroit pas estre trouués 
hons qui eust tantes bontes 
la uostre compaignie amoie 
qu en ioie mettre uous cuidoie 
amis et donner ma seror 
partir uous uoloie m onnor 
por uous l auoie escombatue 
et a bilas le roi tolue 
ou estes uous cil uous en maine 
qui uous metra en mout grant paine 
il uous uoldra la honte rendre 
et le damage mout chier uendre 
le damage de ses barons 
qu en cest pais fait li auons 
ne cuit que me uerrois ia mes  
souuent se pasme tout ades 
mais li rommain le conforterent 
qui en la cite l en menerent 
a romme uint procelias 
de son duel faire fu tous las 
son compaignon de rien n oublie 
mout regrete sa compaignie 
maintes gens pleurent pour les deus 
  ha las  fait il   or sui ie seuls 
ne nous uerra on mais aler 
amis ensamble ne parler 
ne me diras iamais mon bon 
ne iou aussi iamais del ton 
nous solions estre tout un 
or dira on mais a chascun 
a chascun dira on par soi 
departi sommes moi et toi  
lors si se pasme derechief 
icil complaint li sont mout grief 
en son palais descent a pie 
entor lui ot maint homme irié 
por lui et por sa compaignie 
repleure mout grant baronnie 
gaiete a la parole oie 
qui por son frere les dieus prie 
et por athis communalment 
qu il les garisse de torment 
quant ele oi que pris estoit 
athis et bilas l en menoit 
o lui lié en sa contree 
a la terre chei pasmee 
son uis depiece et bat son cors 
et detire ses cheueus sors 
blasme sa uie et sa iouuente 
  lasse  fait ele   poure dolente 
maleuree que ferai 
iamais ioie ne bien n aurai 
athis quant ie uous ai perdu 
or m est il trop mesauenu 
amis uous m estiés donnés 
or estes de moi desseurés 
or nous couuient a departir 
quant ie uous cuidoie tenir 
ahi athis cortois et sages 
tes hardemens et tes corages 
ta grant biaute et ta proesce 
a mis mon cors en grant destrece 
amis pour uous m estuet morir 
ie n en puis mie a mains uenir 
mout connois bien uostre ualour 
abatre uous ui en l estour 
le roi bilas mout pres de moi 
sor le col de mon palefroi 
uostre proesce li moustrastes 
uoiant euls tous me ramenastes 
lors fu samblant que uous queistes 
et par la resne me preistes 
a romme m en enuoissois 
mais li conduis me fu tolois 
li rois bilas le gita mort 
puis m en cuida mener au port 
lors me rescoust canors li dux 
ne uous ui puis n en dirai plus 
ce poise moi i en sui dolente 
la uostre ioie m est trop lente  
de duel se pasme mout souuent 
les mains detort son paile fent 
grant piece fu en pamoison 
que on n en pot auoir raison 
li plus dient que morte estoit 
car ele auoit le cors tout froit 
d aigue le uis li arouserent 
et en seant la redrecerent 
mais trop demaine grant dolor 
athis restoit en grant paour 
li rois bilas l en maine o soi 
qui le metra en grant effroi 
deuant soi le fist amener 
puis le commande a desarmer 
athis remest en son bliaut 
qui du hauberc ot eu chaut 
mout par fu biaus s ot le uis fier 
et resambla bien cheualier 
biaus fu et gens et bien tailliés 
et de ses armes camoissiés 
bilas l esgarde si l apele 
ia li dira male nouuele 
  athis  fait il   mal uous estait 
par tens uous bastirai tel plait 
qu a uostre auis sera mout maus 
et destruiables et mortaus 
par uous m est grans maus auenus 
que mes hommes en ai perdus 
mort sont mi homme et mi conte 
et moi feistes mout grant honte 
que de mon cheual m abatistes 
et moi m amie me tolsistes 
gaiete que i en amenoie 
la riens el mont que plus amoie 
procelias m ocist mon frere 
mais par la foi que doi mon pere 
iamais de pain ne mengerois 
tantque gaiete me rendrois 
que ie l aurai en ma baillie 
ou uous perdrés pour li la uie  
athis respont mout corroucous 
  sire  fait il   encontre uous 
n ai ore rien se merci non 
uous me tendrois en tel prison 
con uous plera ce m est auis 
car en uos las m aués or mis 
se uous uolés uous m ocirois 
et se uolés uous me lairois 
mais par ma mort ne par ma uie 
de gaiete n aurés uous mie 
car ele n est en mon destroit 
ne si grant fais ne sofferroit 
qu ele daignast por moi uenir 
el me lairoit aincois morir  
tant ont nagié et tant couru 
o le bon uent qu il ont eu 
qu el regne bilas arriuerent 
et lor nes ilec aancrerent 
la gent bilas contre lui uait 
demande lui con li estait 
il lor respont mout a perdu 
en la terre de romme ou fu 
  o les rommains me combati 
mout lor fis mal et plus perdi 
por gaiete que alai querre 
m ont desconfit enmi lor terre  
si l a perdu o ceuls de la 
autre fois regaaignera 
entrés en est en la cite 
la nuit i ot grant duel mené 
o lui en a mené athis 
en tel prison l a bilas mis 
onques mais hons ne uit plus male 
sa freche coulor deuint pale 
en grans buies et en carkans 
li couendra soffrir ahans 
en mal gesir en geuner 
li couendra lonc tens ester 
tantque dieus li enuoit secours 
mais mout iustiché l a amors 
de gaiete et du compaignon 
plus l angoisse que la prison 
il les regrete toute iour 
athis soeffre double dolour 
de la prison et de s amie 
mout maine dolereuse uie 
  par diu gaiete  fait athis 
  or me poise quant ie sui uis 
or uous ai ie du tout perdue 
la uostre ioie est derompue 
or sommes nous si desseuré 
iamais ne serons rassamblé 
li rois bilas nous a partis 
li rassemblers iert a enuis 
il me tient ci en tel paine 
que mout pres de la mort me maine 
mais pis me fait la uostre amor 
que ma prison ne ma dolour 
li uns m est maus li autres gries 
faut me li cuers deult me li chies 
icist charchans mout me iustise 
que tout le cors me tort et brise 
et ces buies me font mout mal 
qui si me poisent contreual 
la char me trenchent et les os 
ne puis auoir point de repos 
bele se fussiés de moi pres 
mout prisasse petit cest fes  
d ire et d angoisse s est pasmés 
desus le marbre est releués 
  ahi  fait il   procelias 
compains iamais ne me uerras 
por toi ai mout le cuer dolent 
et tu por moi le tien souuent 
de trois choses sui en martire 
et toutes trois me font desfire 
por ma prison et por m amie 
amis et por ta compaignie 
de ces yy sui si a malaise 
que ne sent chose qui me plaise 
tant sui destrains ne sai que faire 
ne ie n en sai a nul chief traire 
asses uoldroie mieus morir 
que ceste angoisse soustenir 
car qui tost muert il est garis 
puisque tous biens li est faillis  
en ceste paine estoit athis 
en la prison ou il est mis 
pour lui pleure souuent des ieuls 
procelias n a gaires mieuls 
por lui gemist et por lui pleure 
por lui traueille et por lui eure 
por lui estoient en torment 
il et sa suer communement 
andui faisoient sacrefise 
et maintenoient le seruise 
qu athis mete de prison fors 
et de mal deffende son cors 
procelias a conseil pris 
a son pere et a ses amis 
qu il fera de son compaignon 
que bilas tient en sa prison 
euas estoit de grant uaillance 
et ot en romme grant puissance 
por la dolour de ses enfans 
qu il uit tristes mornes pensans 
et por le merueillous seruis 
que por lui auoit fait athis 
que son fil li gari de mort 
li rendi le guerredon fort 
son fil apele si li dit 
ce que li uint en grant delit 
toutes pars mande cheualiers 
les conuenans iones legiers 
trop lor donra or et argent 
s es paiera a lor talent 
  ne laisserai por nul auoir 
que ie n aille bile asseoir 
ie meismes mes cors irai 
et de prison le geterai 
ia te fist il si grant seruise 
de ta moillier que il ot prise 
qu il te donna por garison 
contre seruice guerredon 
qui prent seruice se l doit rendre 
ou len le doit iugier a pendre  
mout en fu lies procelias 
grant mercis rent son pere euas 
de ce que dit mout le mercie 
de son corage et de s aie 
enuiron soi les siens manda 
et les cheualiers assambla 
tantqu en ot bien yy mile 
qui iront auec lui a bile 
tantqu il furent tuit assamblé 
et herbergié par la cite 
euas lor fist mout bel present 
mout lor donna or et argent 
qui n ot armes ne garnemens 
euas lor en donna mout gens 
procelias a mout grant sens 
et mout prist en soi grant porpens 
lors li remembre del secors 
que athis fist l empereor 
quant cil d egipte o lor effors 
arriuerent a romme es pors 
et li gasterent son pais 
hommes et proie orent ia pris 
et lui conquis et retenu 
et de son cheual abatu 
or l en rende le guerredon 
uiegne au secours son compaignon 
lors uint a lui en son palais 
tout belement et tout en pais 
a l empereour a parlé 
si li a dit sa uolente 
  sire empereres romulus  
ce dist procelias li dus 
  ie uieng a uous a grant besoing 
car ie nen ai de targier soing 
mes compains est en autre terre 
nostre anemi l ont pris par guerre 
rois ie uous pri car i alés 
et de uos hommes i menés 
si uous membre de cel mestier 
qu athis uous ot sous cel grauier 
quant cil d egipte arriué furent 
et par uostre terre corurent 
rois uous i fustes abatus 
en la bataille retenus 
li preus athis uous secorut 
et tant ensamble o uous estut 
qu il uous deliura par son branc 
et remonta sor l auferrant 
tant uous aida tant uous ualut 
et auec uous tant i estut 
que cil furent desbareté 
et de la contree gité 
et s en alerent tuit irié 
et nous retornames tuit lie 
s or uous en membre rendés li 
empereres uostre merci 
por amor de lui et de nous 
mout est de secours besoignous 
procelias  ce dist li rois 
  athis est mout preus et cortois 
en lui a mout bon cheualier 
li siens secours m ot ia mestier 
une chose uous dirai bien 
que ie ne li faudrai de rien 
ie l secourrai a mon pooir 
appareilliés sui del mouuoir 
tous ceuls menrai de mon pais 
et manderai tous mes amis 
ie manderai tous les lontains 
et semondrai tous les prochains 
tous mes hommes o moi menrai 
ia un tout sol n en i lairai 
qui en cheual puisse monter 
ne qui armes puisse porter 
et cil qui auec moi n iront 
il et lor oir serf en seront 
ia ne sera en cele terre 
athis que ie ne l aille querre 
mout par sera fors la prisons 
se a force ne l en traions 
s il m ot mestier ie l rendrai lui 
del guerredon aprestés sui  
procelias mercis l en rent 
  sire  fait il   hastiuement 
nous couendroit cest secours faire 
il n a mestier de tarder gaire 
car cil qui le tient le tormente 
athis nen a mestier d atente  
li rois respont   i en sui garnis  
lors enuoia tous ses escris 
par maintes pars isnelement 
et assambla toute sa gent 
quant il ot sa gent assamblee 
desous romme en la contree 
tendent lor tentes sor la mer 
et firent lor nes aprester 
de quanqu onques mestier lor fu 
en mer s enpaignent de uertu 
lor uoiles drecent sor les mars 
bone gent ot procelias 
bon uent orent por mer passer 
ne tarderent gaires en mer 
quant il orent la mer passee 
s arriuent une matinee 
en la terre bilas le roi 
qui mout est plains de grant desroi 
lor tres tendent enuiron bile 
plus en i tendent de yy mile 
li courreour uont par la terre 
por uitaille et por eue querre 
robent et proient et destruient 
et li uilain braient et fuient 
mout s en reuiennent bien garnis 
par la terre lieuent les cris 
cil qui fuient et perdu sont 
au roi bilas dire le uont 
qu en sa terre sont arriué 
estrange gent qui sont armé 
bilas fu mout de grant corage 
et sot de guerre tout l usage 
car si parent autretel furent 
onques gaires en pais n esturent 
par sa terre les rommains uit 
sa gent apele si lor dit 
  seignor  fait il   or n i a plus 
ueés rommains et romulus 
qui keurent par nostre pais 
et cuident deliurer athis 
mout lor cuit deffaire lor conte 
qu athis me fist ia si grant honte 
que de mon cheual m abati 
et ma moillier me retoli 
que rois euas m auoit donnee 
por lui perdi de ma mesnee 
or l en rendrai le guerredon 
que ie l tieng ci en ma prison 
dont il iamais fors nen istra 
por la ueniance ci morra 
il n i a plus issons nous en 
tuit nous uengerons par grant sen 
issons la fors si nous armon 
et nos eschieles deuison 
ainsque lor gent se soit logie 
et de bataille appareillie 
lor porrions faire grant domage 
or soions tuit hardi et sage 
n entendons mie a trop iouster 
n i porrons riens conquester 
li rommain sont bon cheualier 
en bataille fort et legier 
se l peussiens par enging faire 
que des tentes les peussons traire 
ainsque soient li autre ariué 
l auront li premier comparé 
et penssés tuit del bien ferir 
se nous les poons estormer 
flatir les ferions en mer  
icil monterent tuit errant 
qui de ferir sont desirrant 
cil de bile sont fors issu 
bien furent yy escu 
lor anemi furent mortal 
qui en lor terre lor font mal 
mout uolentiers s en uengeroient 
de ceus de romme s il pooient 
de lor forriers ont asses pris 
qui en lor terre se sont mis 
et de lor tentes remuer 
qui reuenoient tuit troussé 
ceuls en mainent en la cite 
yy batailles establies 
de cheualiers mout bien garnies 
hurtent a ceuls qui se logierent 
et qui lor paueillons fichierent 
hardiement entr euls s embatent 
mout en ocient et abatent 
trop i perdent li tendeour 
iusques desus l empereour 
les menerent tous desconfis 
qu il les trouuerent desgarnis 
procelias et l emperere 
canor li dus qui o euls ere 
furent isnelement armé 
s ont le cor d olifant sonné 
lors gens assamblent et enseignent 
qui de ferir pas ne se faignent 
ordenees ont lor batailles 
quant ont lachies lor uentailles 
encontre ceuls de bile uiennent 
li bon uassal tuit ioint se tiennent 
bien s encontrerent li premier 
la ueissiés escus percier 
haubers derompre hiaumes fendre 
parmi eschines brans estendre 
en estant furent li uassal 
par terre iurent li cheual 
onques plus fier caploieis 
ne uit nus hons as brans forbis 
la ot hiaumes et escus quas 
l emperere et li rois bilas 
s entrefierent par tel uertu 
que despecié sont lor escu 
li hauberc sont serré et fort 
qui les deffendirent de mort 
deuant un tref s entrabatirent 
au releuer s entreferirent 
sor les hiaumes des brans letrés 
si qu il les ont esquartelés 
la mellee fu des yy rois 
bien s entrefierent demanois 
mais ne l porent lor gent soffrir 
que lor seignor ueissent morir 
car d yy pars mains uaincroient 
se lor seignor perdu auoient 
monter les font d yy pars 
n es tindrent mie por coars 
que li roi erent bacheler 
si se uoloient esprouuer 
procelias et laides 
li preus canor et carides 
s entreferirent trestuit yy 
les deus en ueissiés abatre 
de chascune part en chiet uns 
por ce fu li poindres communs 
canors li biaus fu abatus 
et laides fu retenus 
procelias le sien en maine 
canor de remonter se paine 
quant fu montés si trait le branc 
carides fiert de maintenant 
celui qui l auoit abatu 
si que le nes li a tolu 
des esperons hurte le sor 
et ioint un neueu canor 
et cil a lui hardiement 
des lances se firent present 
sor les escus li hauberc faillent 
as fers des lances les desmaillent 
ides l a nauré sor le flanc 
et cil l abat du destrier blanc 
perteus fu de bile cuens 
parmi l estour conduist les suens 
mout par auoit riche compaigne 
ioint a un prince de rommaigne 
l auberc li fausse deuers destre 
parmi l eschine li fait nestre 
trestout son fer si l abat morne 
le cheual prent si s en retorne 
de l autre part ert uns archiers 
qui de traire estoit bien maniers 
une saiete ot encochiee 
parmi le cors li a lanciee 
li cuens chai la noise lieue 
le dueil de lui les bilains grieue 
desor lui fu mout grant duel fait 
li sien i firent cris et brait 
car il n auoit deuers le roi 
nul si haut homme forsque soi 
bilas n auoit nul si haut homme 
mout le domagent cil de romme 
mar uit de gaiete l amour 
souuent i a perte et irour 
son frere et ses meillours amis 
li ont de cele guerre ocis 
mout par s en uait desconfortant 
et ceuls de romme a redoutant 
sor les bilains poignent et proient 
et uilainement les conroient 
de ci que pres de la cite 
sont li bilain ferant mené 
li sergant et li citoien 
issent del mur uiennent au plain 
une gent est de bile issue 
qui lor a faite grant aiue 
lors ueissiés mout grant estour 
quant cil dedens issent as lour 
bilas ot bien felon corage 
mout li poise del mariage 
de gaiete qu auoir ne puet 
et que lessier la li estuet 
s il ne s en uenge mout s amort 
une grant lance tint mout fort 
qu il auoit a escient prise 
lors se porpensse en quele guise 
porra procelias ocirre 
deuers la destre part se uire 
bilas ot mout felon talent 
procelias het durement 
por son frere qu il li ocist 
et sous romme le desconfist 
ne le pot consieurre en l escu 
sor le hauberc maillié menu 
le fiert derrier en trespassant 
de la lance grosse et trenchant 
les mailles ront si l a faussé 
par deuers le destre coste 
le fiert el cors la char li trenche 
bilas li a fait une ganche 
lors fist un ris outre s en passe 
procelias pert une masse 
del sanc qui ist parmi la plaie 
canors le uit mout s en esmaie 
canors uoit son cousin nauré 
le roi bilas oultre passé 
mout fu dolans quant uit le sanc 
qui li issoit del destre flanc 
uers bilas point par grant aleure 
  par foi  fait il   cuiuert pariure 
traitres mar l aués feru 
ia uous sera mout chier uendu  
bilas respont   uous i mentés 
sire bilas et tort aués 
de uous meisme aurés paour 
ainsque partés de cest estour 
ie uous rendrai le grant hontage 
que me feistes el riuage  
l uns lait courre uers l autre et fiert 
li preus canors bien le requiert 
et li rois lui pas ne failli 
merueillous cop si le feri 
de la lance qu il porte fort 
l escu li fent ia l eust mort 
quant uers destre glica li fers 
ne faussa mie li haubers 
la lance a en l escu lessiee 
canor a la soe brisiee 
outre s en passe et trait l espee 
la lance a en l escu copee 
li dui uassal sont desseuré 
car entr euls yy auoit passé 
de ceuls de romme une compaigne 
qui a bilas tolent la plaigne 
procelias se fu bendés 
car il estoit el flanc naurés 
bilas l encontre son branc trait 
qui as rommains domage fait 
sa lance tint par les quamois 
ia se tendra li rois por mois 
uers le roi point sa lance esloingne 
ne tendra pas cest plait a songe 
parmi le pis fiert son cheual 
ceste iouste li fist mout mal 
li fers s en ist par les regnons 
la lance brise en deus troncons 
en terre en est entrés li bous 
li cheuaus en trauerse tous 
entre les troncons en trauerse 
ne pot aler ses cheuaus uerse 
li rois chei et ses destriers 
li releuers li fu mout gries 
li rois auoit mout grant anui 
car ses cheuaus gisoit sor lui 
ne pot leuer n auoit l effors 
car ses cheuaus ert sor lui mors 
procelias isnelement 
desor le roi bilas descent 
les las del hiaume li colpa 
et la teste li desarma 
le chief en uolt a son branc prendre 
quant bilas uit qu il se uieult rendre 
bilas li a crié merci 
  frans cheualiers por diu merci 
merci  fait il   procelias 
se tu me ocis pechie feras 
se ne m ocis a ton talent 
en pues auoir or et argent  
procelias fu debonaire 
quant uoit bilas qu il ueult plet faire 
et qu enuers lui si s umelie 
ne li ueult par tolir la uie 
mout grant pitie li prist del roi 
le cheual boute desor soi 
la fiance de bilas prent 
et li rois s espee li rent 
canors est cele part uenus 
desor le roi est descendus 
quant uit qu il ot prison pleuie 
et que il fu en lor baillie 
un cheual li a amené 
si ont le roi bilas monté 
au roi de romme le liurerent 
en sa merci le presenterent 
quant cil de bile et del pais 
uirent que lor seignor fu pris 
tuit ont la bataille guerpie 
quant lor seignor n i uoient mie 
en la cite s en repairierent 
del deffendre s appareillierent 
ferment les portes sor le mur 
si ne sont gaires asseur 
et bilas fu deuant le roi 
en sa prison et par sa foi 
plait lor ueult faire a lor talent 
athis rendra premierement 
et sa terre tendra de romme 
dorenauant l auront si homme 
il et li sien sous lui seront 
tous iours a romme obeiront 
por euls despendra son tresor 
mout lor donra argent et or 
procelias et romulus 
li rois euas canor li dus 
dient   nus plus ne li demande  
li rois bilas ostages mande 
de ses amis de ses parens 
tantque bien fu a lor talent 
ses ostages a fait uenir 
asses en ont a lor plaisir 
son grant tresor a effondré 
asses lor a auoir donné 
athis a de la prison trait 
cui il auoit mout grant mal fait 
romulus le rendi euas 
mout en fu lies procelias 
quant il ot deliuré athis 
que bilas ot en prison mis 
et li rommain furent mout lie 
de ce qu il l orent gaaignié 
toute la terre sans deuise 
et la cite desous aus mise 
et quanc onques bilas auoit 
lui et sa terre et son destroit 
son hommage prist l emperere 
toute la premiere conqueste 
que rommain firent ce fu ceste 
apres conquistrent tout le mont 
si con la mers clot en reont 
toute la terre sous soi tint 
cesar li prous qui apres uint 
as rommains fu bien auenu 
et par proesce et par uertu 
orent finee ceste guerre 
et desous auls mise la terre 
lor nes ont fait appareillier 
qu il s en uoloient repairier 
fors les ont faites aporter 
et tout lor afaire atorner 
de tost corre par mer s empaignent 
bilas et si ami remaignent 
en rommaigne sont arriué 
mout pres de romme la cite 
des nes issent grant ioie en ont 
et cil de romme encontre uont 
s es rechoiuent a grant uictoire 
cest fait mistrent en lor estoire 
de ce commencierent lor liure 
mout furent puis prou et deliure 
li rommain qui de ceuls issirent 
et mainte terre sous auls mistrent 
a romme mainent tel deduit 
par la cite auoit tel bruit 
grant et petit s esioissoient 
et grant leesce demenoient 
gaiete de sa ioie est lie 
qui lonc tans ot esté irie 
mout li fu bone la nouuele 
sor toutes autres li fu bele 
mout ot grant ioie de son pere 
de son ami et de son frere 
mais la ioie de son ami 
li a le cuer tout esbaudi 
por lui auoit eu grant ire 
mout fu lie quant oi dire 
que il l orent sain amené 
et que dieus li auoit donné 
quant l emperere entra en romme 
la ueissiés ioster maint homme 
qui en chantant mainent grant ioie 
desqu eneas issi de troie 
et menelaus l ot essiliee 
ne uit on gent si forment liee 
comme a romme furent le iour 
por la gent et por lor seignour 
li rois descent ens el pales 
euas el sien cardiones 
recut les gans recut l espee 
mout ot grant ioie demenee 
cardiones baisa auant 
et puis sa fille en souspirant 
demande lui s il est tous lies 
et il respont   oil hetiés  
lors a commandé le souper 
mout richement a atorner 
mais athis et procelias 
et gaiete n i penssent pas 
ne cardiones de noiant 
en une chambre solement 
s en alerent tuit yy ensamble 
iloec dient ce que lor samble 
dui et dui sont appareillié 
li un sont mout des autres lie 
mainent lor ioie et lor leesce 
et lor deduit et lor baudece 
euas n a soing de plus atendre 
or ueult athis gaiete rendre 
il set qu entr euls a grant amour 
or le tendroit len a folour 
s il les faisoit plus estre en paine 
car li trauaus d amors les paine 
tous ses amis mander a fait 
a chief ueult traire de cest plait 
par le conseil de ses amis 
a sa fille donnee athis 
espousee l a richement 
les noces firent hautement 
mains riches dons i ot donnés 
de iougleors fu mout loés 
onques plus riches ne pot estre 
et por ioer a la palestre 
entre gaiete et son seignor 
erent en ioie chascun ior 
bien auoient lor uolente 
de ce que tant ont desirré 
cest seiour orent longuement 
car mout estoit a lor talent 
li rommain furent essaucié 
et par maint regne sont prisié 
par ce qu il orent por athis 
bilas et son regne sousmis 
mout par estoient grans lor los 
grant piece furent a repos 
a seiour furent plus d un an 
qu il n orent paine ne ahan 
un iour s aloit esbanoier 
athis li prous o sa moillier 
procelias cardiones 
tuit quatre issirent del pales 
et monterent li compaignon 
chascuns sor un mul arragon 
et lor moilliers tout enssement 
remonterent mout richement 
defors romme s en uont deduire 
chascuns ueult sa femme conduire 
uestu estoient a train 
trestuit de paile alexandrin 
et dui et dui uont cheuauchant 
et main et main entretenant 
chascun d auls yy menoit s amie 
mout par auoient bele uie 
ains ne ueistes yy paraus 
tant bons amis ne si feaus 
trestuit quatre mout s entramoient 
a merueille s entrauenoient 
lonc la cite iouste le mur 
cheuauchoient lie et seur 
procelias aloit deuant 
il et la soe conseillant 
li preus athis apres lui uient 
par la regne gaiete tient 
une piece ont par euls alé 
apres resont tuit assamblé 
or parlerent ensamble tuit 
de lor afaire par deduit 
premierement parla athis 
  compains  fait il   uous m aués mis 
en grant honnour et en richece 
et en ualour et en hautece 
la riens u mont m aués donnee 
que i ai tous iours plus desiree 
mes lignages me desherite 
et si tiennent ma terre quite 
et ie demour ici a romme 
bien me tiennent a maluais homme 
mais par la foi que ie uous doi 
ne l auront mes en pais sans moi 
ou moi ou euls couient morir 
ie n es puis mais en pais soffrir 
iones hons sui desherités 
ne doi auoir mes uolentes 
en autre terre qu en la moie 
autres a or ce que i auoie 
ouurer m estuet par autrui main 
or me couient que ie me pain 
dont ie puisse uiure en auant  
a cest mot le laist a itant 
  desherités se tu ies ore 
tu pues asses auoir encore 
len sueffre bien un an sa honte 
apres tient on un autre conte 
a bien lonc tans puet on uengier 
son domage et son encombrier 
ie ai asses terre a nous dous 
ne poons estre soufraitous 
et par le monde asses en a 
teus n en a point qui en aura 
qui est preudons se il n a terre 
s i face roi d autre conquerre  
athis respont   uous dites uoir 
mais qui ne puet le sien auoir 
maluaisement porra l autrui 
conquerre quant li a tolui  
procelias respont   par foi 
compains ua i et ie t otroi 
et si menons mout grant compaigne 
de ceuls de bile et de rommaigne 
par la terre sofferons paine 
tendons nos tres deuant athene 
et s en ne la te uoloit rendre 
si preissons conseil del prendre 
sempres soit arse et destruite 
comment abat cil qui ne luite  
athis respont   bien aués dit 
cist plais me torne a grant delit  
quant il orent asses parlé 
en romme sont parlant entré 
en lor chambres les dames uont 
en grant paine li uassal sont 
deuant euas en sont uenu 
cest plait li ont amenteu 
euas estoit de mout grant sens 
  enfant  fait il   de uostre tens 
uous couendroit faire et pener 
dont peussiés croistre et monter 
ia refurent uostre ancessour 
tous iours en paine et en dolour  
si come il erent en cest plait 
uns messages descent a hait 
qui erranment uenoit d athaine 
ses cheuaus ert en grant alaine 
euas salue et ses amis 
et enapres demande athis 
athis respont quant il l oi 
  messagier frere uoi me ci 
sire  fait il   ton pere est mors 
saches le dueil en est mout fors 
mout en sont cil d athaine irié 
son regne t a quite laissié 
mais uns tiens cousins le te tost 
lides qu ains amer ne te uost 
tu n as la plus prochain parent 
por ce a saisi ton tenement 
riches hons est de fort lignage 
por ce te tolt ton heritage 
et dit que iamais ne l laira 
ne por nul homme ne l rendra 
porchace toi comment tu l aies 
s or as amis si les essaies 
dont as tu mout fol escient 
se ainssi pers ton tenement  
de la nouuele poise euas 
mout fait grant duel procelias 
athis se pasme quatre fois 
sor le marbre chei tous frois 
quant il reuint ses cheueus ront 
cil font grant dueil qu entor lui sont 
  peres  fait il   courtois et sages 
de uostre mort est grans domages 
uous m amiés con uostre fil 
quant me chassastes en essil 
par le los fu de uos parens 
qui auoient lor cuers dolens 
por tantque i auoie fait don 
de ma moillier mon compaignon 
qu il fu si por li en destroit 
que pres de la mort en estoit 
a lui reuing en cest pais 
or m a esté uerais amis 
il ra por moi tant fait de la 
que bien s en est uengiés de ca 
demi son regne o sa serour 
m a donné quite par amor 
gaiete qui est franche femme 
qui n est se non por moi au regne 
donnee estoit bilas le roi 
et on li retoli por moi 
or me retolent cil ma terre 
ne puet mie manoir sans guerre  
la mort sauis fu mout ploree 
et sa uie mout regretee 
euas plore la compaignie 
qu il orent bone eu en lor uie 
et procelias le bienfait 
que il ot en athaines trait 
euas a athis apelé 
mout bon conseil li a donné 
qu il deuiengne hons l empereor 
et recoiue de lui s onnor 
ses hons deuiegne de sa terre 
si li aidera a conquerre 
puis ne li porra pas faillir 
ne de secours a lui guenchir 
par le conseil de dant euas 
entre athis et procelias 
sont a l empereour uenu 
athis a de lui receu 
toute sa terre quitement 
et de lui prist son chasement 
ce dist athis   sire emperere 
nouuelement est mors mes pere 
la terre m est toute remise 
mais uns miens parens l a reprise 
apres sa mort le m a tolue 
et a son oes l a receue 
mes cousins est par sa hautesce 
pris a ma terre par sa noblesce 
m a tolue ma teneure 
ou il n a loi ne droiture 
or uous requier com a seignor 
com a haut homme de ualor 
que uous m aidiés mon droit a querre 
par quoi ie puisse auoir ma terre  
l emperere li respondi 
  athis  fait il   ie uous afi 
qu a court terme la uous rendrai 
ou toute la moie perdrai  
athis bonement l en mercie 
  sire  fait il   la uostre aie 
me couendroit hastiuement  
l emperere mande sa gent 
de toutes pars les assambla 
mout grande compaignie i a 
et li compaignon remanderent 
merueillouse gent assamblerent 
quant orent assamblé lor oirre 
en mer s empaignent en soloire 
mout par ont bien lor nes garies 
de toutes choses replenies 
de nagier painent et estriuent 
au port desous athaine arriuent 
parmi la terre qui fu plaine 
tendent lor tres parmi athaine 
athis ne ueult que la contree 
soit par la gent neant gastee 
ne que li correour premier 
doiuent le pais essillier 
tantque il en aient parlé 
as senatours de la cite 
ses messages enuoie athis 
par le conseil de ses amis 
as citoiens as senatours 
as haus hommes et as meillours 
que il li feissent droiture 
et rendissent sa teneure 
ainssi con ses peres la tint 
et ses ancestres qu i ains uint 
et s il le uosissent a tort 
aincois en seroient mil mort 
et mains murs a terre cherroit 
ainsqu il lor laist ainssi son droit 
a son parent mande lides 
qui doit estre ses amis pres 
que de son droit ne s entremete 
ne en sa terre ne se mete 
s a tort l a pris a droit li rende 
si en sera fius de l amende 
et s il ne l fait il le deffie 
et s il en puet auoir baillie 
ne puet auoir fiance ior 
en sa uie ne en s amor 
li message s en sont torné 
errant uienent en la cite 
as senatours as citoiens 
as haus hommes et as moiens 
ont bien raconté lor message 
sans uilenie et sans outrage 
lides uoiant tous araisonnent 
et de droiture l araisonnent 
li message dient lides 
tout souauet et tout en pes 
  athis te mande et te requiert 
la terre qui de lui afiert 
qui eschaoite est de son pere 
et ses drois est et ses drois ere 
que tu li rendes sans nul plait 
car ce est drois et que il l ait 
nous l en chassames a grant tort 
et querions trestuit sa mort 
por sa femme qu il ot laissiee 
et son compaignon otroiee 
asses l a mise hautement 
et mout est bien a son talent 
cil li ra sa serour donnee 
et la moitie de sa contree 
riches est d ommes et d auoir 
mout a en romme grant pooir 
a grant compaignie d armés 
est en ceste terre arriués 
l empereres est en s aie 
toute sa terre a enbanie 
n i est remes petis ne grans 
qui ait passé plus de quinze ans 
en ceste terre sont uenu 
ia sont li paueillon tendu 
athis requiert s onnor de ca 
se li rendés il la prendra 
et se uous ne li uolés rendre 
il le uous cuide mout chier uendre 
il doit auoir l onnor son pere 
mieus que li nies ne que li frere 
athis doit bien la terre auoir 
que nous n i sauons plus droit oir 
seignor haut homme uous d athaine 
ne uous metés a tort en paine 
ne uous lessiés desheriter 
ne uos terres por lui gaster 
athis si demande et semont 
tous ceuls qui en athaine sont 
qu il li tiegnent a droit cestui 
ne n i sueffrent guerre por lui 
ne li lessiés sa terre toldre 
car cest damage estouura soldre 
s encontre lui uolés tenir 
cestui et lui s onnor tolir 
tuit en serois desherités 
et li riches poures clamés  
lides s en est leués en pies 
  seignor  fait il   de ce m oiés 
athis uous mande grant oultrage 
qui uous requiert son heritage 
il uous honni ce saués bien 
c onques nuls hons ne fist tel rien 
donnastes lui uostre parente 
cardiones qui mout ert gente 
qui de la meillor gent estoit 
qui en ceste contree soit 
il en a fait tel traison 
et si uilaine mesprison 
qu en dormant mist o li gesir 
son compaignon por li honnir 
apres li donna sa moillier 
onques por uous ne l uolt lessier 
il a honni et nous et uous 
tous li blasmes en est sor dous 
puis l enuoia en autre terre 
ses frere ne l pot plus sofferre 
car comme fel auoit erré 
et faite grant desloiaute 
toute s onnor auoit perdue 
et sa terre m est escheue 
ce m est auis drois est et biens 
n i a parent tant soit prochiens 
or est cil as rommains tornés 
o soi les a ci amenés 
donné lor a nostre contree 
mais ains sera chier comparee 
se sor uous metés les rommains 
des haus hommes feront uilains 
li rommain ne seuent partir 
tout uoelent prendre et retenir 
il sont des essilliés de troie 
qui mieus aiment dolor que ioie 
tous iours uolent destruire terre 
et soffrir paine por aquerre 
nostre cites est bone et fors 
nous ne cremons pas lor effors  
callas parla apres lides 
qui fu freres cardiones 
mout li poise de sa serour 
qu il tint le plait a deshonnour 
qu athis ot fait quant l ot donnee 
et en autre terre menee 
dist aus messages   alés an 
ce sachiés bien que n iert oan 
qu athis preigne nule partie 
por ce que nous ne l amons mie 
iamais n aura part en cest regne 
ia a il prise a romme femme 
soit riches hons et si soit la 
et nous relaist en pais de ca 
n auons mestier d acoillir gent 
qui nous meissent en torment 
athaine est riche et assasee 
ne uolons pas que soit troublee  
lors respondent li messagier 
  uous la uerrés tost corroucier 
li rois de romme uous deffie 
et athis et sa compaignie 
si uerrois par uostre contree 
mainte uile arsse et robee  
atant s en tornerent as tres 
et cil d athaines sont remes 
et calas et li dus lides 
haut homme erent prince pales 
c estoient li seignor d athaine 
toute l autre gent citoienne 
a euls se tiennent de trestout 
et si les croient tout de bout 
conrois et armes et destriers 
ont atornés riches et chiers 
guerre desirent li pluisour 
car trop estoient a seiour 
et li messagier sont uenu 
au tref le roi sont descendu 
au roi content et as rommains 
la parole des citoiains 
ia uers athis ne feront plait 
por quoi neant en la terre ait 
ne prisent gaires ceuls de romme 
cil d athaines sont mout riche homme 
fort homme sont de grant pooir 
asses ont rentes et auoir 
tuit li homme de la cite 
s en sont par deuers lui torné 
athis respont   or n i a plus 
qui a cheual si monte sus 
compains  fait il   or uous enui 
or n i a gaires que ie ui 
que m aatistes por ma femme 
c on en menoit en autre regne 
or uous raatis de ma terre 
que uous la m aidiés a conquerre  
lors monterent mais ce fu tost 
dont ueissiés estormir l ost 
li forrier courent par la terre 
por proie et por auoir conquerre 
mout i gaaignent li premier 
chargié s en uiennent li forrier 
car la contree ert d auoir plaine 
en pais auoit esté athaine 
plus de cent ans que guerre n ot 
que nule gent n i guerreot 
li riche homme de la cite 
estoient si asseuré 
ne sauoient armes porter 
ne guerre faire ne iouster 
n amoient pas cheualerie 
tuit entendoient a clergie 
tous li sauoirs i ert del mont 
et lor clergie par tout font 
fors itant come ie uous di 
li bacheler ione et hardi 
a romme li auquant aloient 
et cheualerie aprenoient 
et a porter lor garnemens 
et a faire tornoiemens 
mout petit de ceuls i auoit 
d icele gent qui ce sauoit 
quant cil dedens ceuls defors uirent 
qui lor pais ardent et pristrent 
fors s en sont issu a bandon 
la ueissiés tant confanon 
callas et lides uont premiers 
ensamble o euls mains cheualiers 
premier issent de la cite 
mout furent gentement armé 
uers euls cheuauchent par la plaigne 
et ont o euls une compaigne 
de bachelers de greignor pris 
qui estoient de guerre apris 
et auoient besoins ueus 
cheualiers pris et abatus 
ceuls couendra l estor soffrir 
se il le pueent maintenir 
en athaine par tout crierent 
li crieour par tout alerent 
  onques n i ait ne bas ne haut 
qui au besoing defors nen aut  
lors s en issent li citoien 
et li bourgois et li uilain 
li chanoine li clerc d escole 
une gent de guerre mout fole 
n ierent mie a besoing deliure 
mieus sauoient garder en liure 
uestu orent lor chapes lees 
et grans botes orent chaucees 
ne sorent au besoing que dire 
mout firent bien a desconfire 
li premier qui deuant aloient 
et en besoing esté auoient 
le sofferront encor petit 
car ne sera qui lor ait 
parmi le champ broche calas 
et uait ioindre a procelias 
por sa seror forment li grieue 
qu il en mena d athaine ou ere 
mout par li torne a grant hontage 
il li fera s il puet domage 
sor les escus les lances brisent 
sor les hiaumes qui a or luisent 
se fierent si des brans molus 
que les cercles en ont rompus 
procelias fiert son serorge 
qui de la lance l escolorge 
tel li donna del branc d acier 
que les arcons li fist uoidier 
a terre furent li rommain 
sempres furent de lui prochain 
li rommain et procelias 
l en menerent plus que le pas 
puis le conduient en sa tente 
de lui secorre n a atente 
athis broche et a lides point 
et ses cousins uers li repoint 
si s entrefierent li cousin 
qu esclices font del fust fresnin 
outre s en passent a l estour 
quant lides fu entre les lour 
ne s en sot mie bien partir 
ne de son poindre bien guenchir 
canor le fiert si en trauers 
qu enmi le champ le porte enuers 
sor lui sont andui descendu 
son uert hiaume li ont tolu 
et la uentaille deslaciee 
ia eust la teste trenchiee 
quant lides crie athis merci 
  cousins  fait il   por diu te pri 
ne m oci pas tien ie te rent 
toute la terre quitement 
se i ai esté uers toi uilains 
d umilite resoies plains 
ostages t en ferai uenir 
de mes parens a ton plaisir  
athis ne set uers ce que dire 
lors li otroie puis souspire 
car il ert mout cortois et frans 
par les dous bras li saut li sans 
se l fait a sa tente mener 
et le commande a desarmer 
desque cil dui sont retenu 
l autre gent n a l estor tenu 
encois s en est fuie arriere 
car de guerre n iert coustumiere 
plus lor cheirent ius des botes 
a ceuls que norri aristotes 
et d esperons et de chapiaus 
et de chapes et de mantiaus 
qu en ne uendroit en un marchie 
mout par s en uont desbarrochié 
mout i perdent les citoiain 
et mout gaaignent li rommain 
as tentes repairent tuit lie 
que mout i orent gaaignié 
lides et callas se plaignoient 
et lor ostages querre enuoient 
amenés lor en ont asses 
de ceuls d athaine des ainsnes 
athis ont rendue sa terre 
si que iamais n en sera guerre 
et callas lor a mout donné 
del grant auoir de la cite 
mout bonement se departirent 
et mout bone part entr euls firent 
li rommain en lor nes entrerent 
et cil d athaines s en alerent 
si s en retornent en athaine 
iames n ierent de guerre en paine 
n en porroient auoir nul los 
lonc seiour aiment et repos 
lor escriptures et lor lois 
uoloient maintenir aincois 
de guerre ne cheualerie 
n ont mais cure de la folie 
et la gent de romme arriuerent 
pres del toiure en romme entrerent 
a romme sont mout tost uenu 
car mout lor fu bien auenu 
des dous roiaumes que ont conquis 
et les barons desous euls mis 
onc li rommains puis ne finerent 
ne longuement ne reposerent 
tantqu il orent conquis le mont 
si con la mer clot en reont 
li compaignon ne s asseurent 
de lor afaire en paine furent 
lor oirre font appareillier 
a euas et a sa moillier 
et au roi et a ses feauls 
prennent paroles et consaus 
lors s en retornent en athaine 
chascuns sa femme o soi en maine 
la esturent par plusors ans 
tantque lor femmes ont enfans 
et il furent asseuré 
lors sont bonement desseuré 
procelias s en uint a romme 
au departir plorent si homme 
en lor manoirs en pais esturent 
et de bon cuer compaignon furent 
tous iours s amerent de bon cuer 
ne se faillirent a nul fuer 
onques plus bone compaignie 
de dous hommes ne fu oie 
ci faut li contes d alixandre 
qui ueult qu en ault ses uers espandre 
et soient oi en maint lieu 
et que len ait en l oir preu 
alixandres uoirement dist 
qui ceste estoire nous escrist 
que mieus uault sages sans auoir 
que ne fait riches sans sauoir 
or nous doint dieus bone auenture 
que li contes auant ne dure 
