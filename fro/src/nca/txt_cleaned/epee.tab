cil qui ainme desduit et ioie 
uiegne auant si entende et oie 
une auenture qui auint 
au bon cheualier qui maintint 
loiaute proece et anor 
et qui n ama onques nul ior 
home coart faus ne uilain 
ie cont de mon saignor gauuain 
qui tant par ert bien ensaigniez 
et qui fu des armes prisiez 
que nus reconter ne sauroit 
qui ses bones teches uoudroit 
totes retrere et metre en brief 
il n en uendroit onques a chief 
se ie n es puis totes retrere 
por ce ne me doi ie pas tere 
que ie ne die totes uoies 
len ne doit crestien de troies 
ce m est uis par raison blasmer 
qui sot dou roi artu conter 
de sa cort et de sa mesniee 
qui tant fu loee et prisiee 
et qui les fez des autres conte 
et onques de lui ne tint conte 
trop ert preudon a oblier 
por ce me plest a reconter 
une auenture tot premier 
qui auint au bon cheualier 
li rois artus en un este 
estoit a cardoil sa cite 
o lui la roine et gauuain 
keu lo senechal et yuain 
et des autres uint solement 
a gauuain prist totiorz talent 
d aler desduire et deporter 
lors fist son cheual aprester 
cortoisement s aparrella 
uns esperons a or chauca 
sor unes chauces decopees 
de drap de soie bien ouree 
si ot unes braies chauciees 
mout tres blanches et mout dougiees 
et chemise gascorte et lee 
de lin menuement ridee 
et un mantel uair afublé 
mout richement fu atorné 
puis s en est de la uille issu 
tot lo droit chemin a tenu 
tantque en la forest entra 
lou chant des oisiaus escouta 
qui mout chantoient doucement 
tant i entendi longuement 
por ce qu il en oi plente 
que il entra en un pense 
d une auenture qu il sauoit 
qui auenue li estoit 
tant longuement i demora 
qu en la forest se desuoia 
et que il perdi son chemin 
li solaus torna a declin 
si conmenca a porpenser 
et il prenoit a auesprer 
quant de cel penser fu issu 
mes onques ne sot ou il fu 
lors quida retorner arriere 
puis entra en une charriere 
qui toz iorz auant lou mena 
et il plus toz iorz anuita 
si que il ne sot ou aler 
il conmenca a esgarder 
deuant lui aual une uoie 
parmi une clere fustoie 
si uit un grant feu alumé 
cele part est son pas alé 
car il quida que il trouast 
aucun home qui l auoiast 
ou boscheron ou charbonier 
lors uit lez lou feu un destrier 
qui fu a un arbre aresnez 
il est desci au feu alez 
si uit un cheualier seant 
salué l a de maintenant 
 cil dieus  fet il  qui lo mont fist 
et les ames es cors nos mist 
uos doint biaus sire en lui grant part 
amis  fait il  et dieus uous gart 
car me dites don uos uenez 
qui a tel eure seus alez  
et gauuains li a tot conté 
de chief en chief la uerite 
conment il en desduit ala 
et puis conment il esgara 
en la forest por un pense 
o il se fu trop oblié 
si que il en perdi sa uoie 
et li cheualiers li otroie 
qu il lou remetra lou matin 
mout uolentiers en son chemin 
ne mes qu o li se demorast 
et conpaignie li portast 
tantque cele nuit fust passee 
ceste proiere est creantee 
ius mist sa lance et son escu 
de son cheual est descendu 
s ou lia a un aubrisel 
et se l couri de son mantel 
puis s est delez lou feu assis 
li uns d aus a a l autre enquis 
conment il ont lou ior erré 
et gauuains li a tot conté 
c onques mentir ne li daigna 
et li cheualiers li fausa 
onques mot de uoir ne li dist 
assez orroiz por coi lo fist 
quant il orent assez uellié 
et de plusors choses plaidié 
lez lo feu se sont endormi 
a l aiornement s esperi 
mes sire gauuains tot premier 
puis esuella lo cheualier 
 ma meson de ci est mout pres 
deus liues i a et non mes 
si uos pri que uos i uenez 
et sachiez que uos i aurez 
ostel mout et uolentiers  
lors monterent sor lor destriers 
lor escuz et lor lances pristrent 
et lor espees si se mistrent 
tantost en un chemin ferré 
n orent mie granment erré 
quant de la forest sont issu 
et au plain pais sont uenu 
li cheualiers l araisona 
 sire  fet il  entendez ca 
toz iorz est costume et usage 
s uns cheualiers cortois et sage 
en moinne un autre aueques lui 
que il enuoie deuant lui 
fere son ostel atorner 
que il i porroit tost trouer 
qui lor uenue ne sauroit 
tel chose qui li desplairoit 
et ie n ai cui g i enuoi 
ce ueez uos bien ne mes moi 
si uos pri qu il ne uos desplaise 
uenez belement a uostre aise 
et ie irai grant oirre auant 
lez un plesseiz ca auant 
en un ual uerrez ma meson  
gauuains set bien que c est raison 
et afaitement que il dit 
por ce se mist o pas petit 
et cil s en ua grant aleure 
mes sire gauuains a droiture 
a quatre pastoriaus trouez 
delez lo chemin arestez 
salué l ont mout doucement 
el non dieu lor salu lor rent 
trespassa les ne lor dist plus 
 ahi  fet li uns  tant mar fus 
biaus cheualiers genz et adrois 
certes il ne fust mie drois 
que fussiez bleciez ne laidiz  
gauuains en fu toz esbahiz 
qui les parroles bien entent 
de ce se meruella forment 
par quel raison il lo plaingnoient 
quant il de rien ne l connoissoient 
uistement a aus retorna 
tot derechief les salua 
docement lor a demandé 
qu il li dient la uerite 
por coi il ont dit que mar fu 
et li uns li a respondu 
 sire  dist il  pitie auon 
de ce que seure uos ueon 
ce cheualier qui la deuant 
s en ua sor cel cheual ferrant 
mout en a ueant nos mené 
mes nus qui en soit retorné 
n auons nos pas encor ueu  
et gauuains dist  amis sez tu 
se il lor fet rien se bien non 
sire par cest pais dist lon 
c ome qui l contredit de rien 
queque ce soit o mal o bien 
en son ostel lo fet ocire 
nos ne l sauon que d oir dire 
car onques encore ne uit 
nus hom qui de la reuenist 
et se uos croire nos uolez 
ia auant plain pie n o siurez 
se uos auez uostre cors chier 
tant par iestes biaus cheualier 
que domache iert s il uos ocist  
et mes sire gauuains lor dit 
 pastorel a dieu uos conmant 
ne uoil por lou dit d un enfant 
leissier l oirre de son pais  
s il fust seu en son pais 
que il l eust portant lessié 
a toz iorz li fust reprochié 
l anbleure de son cheual 
erra pensant deci al ual 
que cil ensaignié li auoit 
delez un grant plesseiz uoit 
sor une mote un bel chastel 
qui estoit fermez de nouel 
lou fosse uoit le et parfont 
et el baille deuant lo pont 
auoit mout riche herberiage 
onques gauuains en son aage 
nus plus riche n ot mes ueu 
se a prince o a roi ne fu 
mes ie ne me uoil demorer 
au herberiage deuiser 
mesque mout estoit biaus et riches 
il est uenuz desci q as lices 
ainz est parmi la porte entré 
et a lou baille trespassé 
et est au chief do pont uenu 
encontre lui est acouru 
li sires qui fait grant sanblant 
qu il soit de son uenir ioiant 
les armes recut un uaslet 
uns autres prist lou gringalet 
li tierz les esperons li oste 
lors l a par la main prise son oste 
si l a lo pont amont mené 
et ont un mout biau feu troué 
en la sale deuant la tor 
et mout riche seoir entor 
couert d une porpre de soie 
a une part que il lo uoie 
li ont son cheual establé 
et si li a len aporté 
a grant plente auoinne et fain 
de tot lo mercia gauuain 
que de rien n o uoust contredire 
li ostes li a dit  biaus sire 
len atorne uostre diner 
et sachiez que de l aprester 
se hastent forment li seriant 
or uos deduisiez a itant 
soiez toz liez et a uostre aise 
se rien i a qui uos desplaise 
si lou dites seurement  
gauuains dist que a son talent 
est l ostel do tot atorné 
li sire est en la chanbre entré 
por une soe fille querre 
qu il n ot en trestote la terre 
damoisele de sa ualor 
ie ne uos porroie a nul ior 
la biaute tote ne demie 
don ele estoit plainne et garnie 
ne ie ne la uoil trespasser 
si la uoil a bries moz conter 
quanc onques nature sot fere 
qui a cors d ome deust plere 
de cortoisie et de biaute 
ot tot entor li asanblé 
li ostes qui n ert pas uilain 
l a prise par la destre main 
si l a en la sale amenee 
et gauuains qu il a esgardee 
la grant biaute qui ert en li 
a bien pou qu il ne s esbahi 
et neporquant si sailli sus 
la damoisele encore plus 
quant ele ot gauuain esgardé 
s esbai de sa grant biaute 
et de son grant afaitement 
et neporcant cortoisement 
et a bries moz la salua 
tantost par la main la bailla 
li oste a mon saignor gauuain 
si li a dit  ie uos amain 
ma fille qu il ne uos anuit 
car ie n ai nul plus bel desduit 
a uos deduire et deporter 
ele uos saura bien porter 
s ele uialt bele conpaignie 
ie uoil qu el n o desuoille mie 
tant a en uos sens et ualor 
que s el uos amoit par amor 
ia n en auroit se anor non 
endroit moi uos en fais un don 
que ia de uos n iere ialous 
ancois li conmant oiant uos 
que ia de rien ne uos desdie  
gauuains bonement l en mercie 
qui contredire n o uiaut pas 
et cil s en ist enesloupas 
uers la cuisine demander 
s en porroit a pieces disner 
lez la pucele s est assis 
gauuains qui mout ert entrepris 
por l oste qu il dote forment 
et neporquant cortoisement 
et sanz un point de mesprison 
mist de maintenant a raison 
la damoisele o lou chief bloi 
len ne li dist ne trop ne poi 
saiement l a a raison mise 
mout li offre bel son seruise 
et tant li dist de son corage 
que cele qui preuz ert et sage 
apercut et entendi bien 
qu il l ameroit sor tote rien 
se il li uenoit a plaisir 
lors ne se set au quel tenir 
a l escondir ou au graer 
tant l ot cortoisement parler 
et tant lo uoit de bones mors 
que ele l amast par amors 
s ele descourir li osast 
mes por neiant li creantast 
a faire li uers li entendre 
quant il n i poist ia plus prendre 
bien set qu el feist que uilainne 
s el lou meist d amors en painne 
don il ne traissist ia a chief 
mes l escondire li est grief 
tant a uers lui son cuer torné 
lors a cortoisement parlé 
 sire  dist el  i e entendu 
que mes peres m a desfendu 
que ie de rien ne uos desdie 
or ne se ie que ie uos die 
que se uos auoie cranté 
a fere uostre uolente 
iames a bon chief n en trairoie 
et mort et trai uos auroie 
mes d une chose uos chasti 
et par bone foi le uos di 
que uos gardez de uilenie 
ne rien que mes peres uos die 
queque ce soit o mal o bien 
mar lou contrediroiz de rien 
que morz seriez a itant 
ne ia mar feriez sanblant 
que soiez de rien acointié  
estes uos l oste repairié 
qui uers la cuisine ert alez 
et li mengiers fu aprestez 
si a len l eue demandee 
ne uoil ci fere demoree 
quant laué orent si s asistrent 
et li seriant les napes mistrent 
desus les dobliers blans et biaus 
les salieres et les coutiaus 
apres lou pain et puis lo uin 
es copes d argent et d or fin 
mes ie ne uoil plus demorer 
as mes un a un aconter 
mes mout orent char et peson 
oisiaus rostiz et uenoison 
et mout mengierent lieement 
et li oste efforca forment 
gauuain de boiure et la pucele 
et si dist a la damoisele 
qu ele efforcast lou cheualier 
et dist  mout uos poez prisier 
que ie uoil qu el soit uostre amie  
gauuains bonement l en mercie 
quant mengié orent a plente 
lors furent seriant apresté 
qui dobliers et napes osterent 
et qui l eue lor aporterent 
et la toaille a essuier 
li ostes dist apres mengier 
qu il uialt aler ses bois ueoir 
et si roua gauuain seoir 
et deduire o la damoisele 
endementres gauuain apele 
et li a dit et conmanda 
qu il ne s en aut iusqu il uenra 
et conmanda a un seriant 
que se il fait de rien sanblant 
que il lou preignent demanois 
gauuains qui preuz ert et cortois 
uoit bien que remanoir l estuet 
et qu autrement estre ne puet 
si li auoit dit erranment 
que il n auoit d errer talent 
por qu il lo uoille herbergier 
l ostes monta sor son destrier 
si s en ua mout grant aleure 
et ua querre une autre auenture 
que de ceste est il a seur 
qu il a enclos dedenz son mur 
la damoisele a gauuain pris 
par la main si se sont assis 
a une part por deuiser 
conment il se porra garder 
docement et bel lou conforte 
mes de ce est traie et morte 
qu ele ne set la uolente 
que ses peres a en pense 
s ele seust el li mostrast 
par quel engin il eschapast 
mes onques n en uost nule dire 
or se gart de li contredire 
s il porra par tant eschaper 
 or laisons  fet il  ce ester 
ia ne me fera se bien non 
il m amena en sa meson 
si m i a fet mout bel sanblant 
ne ia des ici en auant 
quant il m a fet anor et bien 
n o dotere de nule rien 
desique ie sache et uoie 
par quel raison doter lou doie  
ele li dist  ce n a mestier 
li uilains dist en reprouier 
si lou dient encor plusor 
qu au uespre loe len lo ior 
quant len uoit que bele est la fin 
si fet len son oste au matin 
et dieus si con ie lo desir 
uos en doint a ioie partir 
de uostre oste sanz mautalant  
quant parlé orent longuement 
et mout parlé de ce et d el 
li ostes reuint a l ostel 
encontre lui sailli gauuain 
et la pucele main a main 
mout l ont doucement salué 
il lor dist qu il s est mout hasté 
qu il cremist se il demorast 
que gauuains ainz ne s en alast 
por ce ne uost plus demorer 
il conmenca a auesprer 
et li ostes si demanda 
as serianz que il soupera 
sa fille li dist  par deduit 
poez demander uin et fruit 
et nule autre chose par droit 
qu assez meniastes orendroit  
il a maintenant demandé 
il ont premierement laué 
puis lor fu mis li fruis deuant 
lou uin aporterent li seriant 
a plente de mainte maniere 
 sire car fetes bele chiere  
fet il a mon saignor gauuain 
 d une chose soiez certain 
il me coste souent et poise 
quant i e oste qui ne s enuoise 
et qui ne dit sa uolente 
sire sachiez de uerite  
fet gauuains  que ie sui haitié  
quant il orent lo fruit mengié 
les liz conmanda l oste a fere 
et dist  ie ierre en ceste aire 
et cist cheualiers en mon lit 
n o faites mie trop petit 
car ma fille ierra o li 
a si bon cheualier lo qui 
qu ele est en lui bien enploiee 
ele doit estre mout haitiee 
de cen qu en lor a creanté  
amedui l en ont mercié 
et font sanblant que mout lor plese 
or est gauuains mout a malaise 
que il crient s il s i ua cochier 
qu il lou face tot detrenchier 
et si set bien s il contredit 
en son ostel que il l ocit 
l ostes de cochier se hasta 
par la main lo prist si mena 
dedenz la chanbre demanois 
la damoisele o lo uis frois 
i est ansanble o lui alee 
la chanbre est bien encortinee 
et doze cierges i ardoient 
qui tot entor lo lit estoient 
si gitoient mout grant clarte 
et li liz ert bel atorné 
de riches coutes de blans dras 
mes ie ne uoil demorer pas 
en la richece deuiser 
de dras de soie d outremer 
de palerne et de romenie 
dont la chanbre estoit enbelie 
de sebelins de uair de gris 
tot a un mot le uos deuis 
quanque conuient a cheualier 
et a cors de dame atillier 
et en iuer et en este 
i auoit a mout grant plente 
la ot maint riche garnement 
gauuains s en meruella forment 
de la richece que il uit 
et li cheualiers li a dit 
 sire ceste chanbre est mout bele 
entre uos et ceste pucele 
i girois ia n i aura plus 
damoisele fermez les us 
si faites son conmandement 
que ie sai bien que itel gent 
n ont mie de presse mestier 
mes d itant uos uoil chastoier 
que les cierges nen estaingniez 
que i en seroie mout iriez 
io uoil por ce l ai conmandé 
qu il uoie uostre grant biaute 
quant uos giroiz entre ses braz 
si en aura graignor solaz 
et que uos ueoiz son gent cors  
lors se mist de la chanbre fors 
et la pucele l uis ferma 
mes sire gauuains se coucha 
cele est o lit reuenue 
si s est lez lui cochiee nue 
onques proiere n i estut 
et cele tote la nuit iut 
entre ses bras mout docement 
la bese et acole souent 
et si est tant auant alé 
qu il en feist sa uolente 
quant ele dist  sire merci 
il ne puet pas aler issi 
ie ne sui pas o uos sanz garde  
gauuains de totes parz esgarde 
si n i uit nule rien uiuant 
 bele  fait il  ie uos demant 
que me dites qui me desfent 
a fere de uos mon talent  
ele respont  i o uos dirai 
mout uolentiers ce que i en sai 
ueez uos cel branc qui la pent 
qui a cel entrecor d argent 
et lou pon et lou heu d or fin 
ceste chose pas ne deuin 
que uos m orroiz ia ci conter 
ainz l ai ueu bien esprouer 
mes peres l ainme durement 
que il li ocist bien souent 
de mout bons cheualiers de pris 
sachiez bien qu il en a ocis 
solement caienz plus de uint 
mes ie ne sai don il li uint 
ia n entrera en ceste porte 
cheualiers qui uis en estorde 
mes peres biaus sanblant lor fet 
mes ia a si petit forfet 
ne lou prendra qu il ne l ocie 
garder l estuet de uilenie 
mout lou conuient charroier droit 
maintenant an a pris lo droit 
s il entreprent de nule rien 
et se cil se garde si bien 
qu il ne soit de rien entrepris 
la nuit o moi cochier est mis 
lors est il uenuz a sa mort 
sauez por coi nus n en estort 
s il fait sanblant en nule guise 
de uolente qui li soit prise 
de faire lo moi maintenant 
lou fiert parmi lou cors lo branc 
et se il uiaut uers lui aler 
por prendre le et por oster 
tot par lui salt do fuerre fors 
si li done parmi lou cors 
et sachiez de uoir que l espee 
est en tel maniere faee 
qu ele me garde toz iorz si 
ia par moi ne fussiez garni 
mais tant iestes cortois et sages 
que ce seroit mout granz domages 
si m en peseroit mais toz dis 
se por moi estiez ocis  
or ne set gauuains que il face 
onques mais de si grant manace 
n oi parler ior de sa uie 
et si dote qu ele lou die 
por soi meismes garantir 
que il n en face son plaisir 
d autre part si s est porpensez 
qu il n en porroit estre celez 
que il ne fust par tot seu 
que il auroit o li geu 
tot sol nu a nu en son lit 
et si auoit por sol son dit 
laissié a faire son pleisir 
miaus uient il a anor morir 
qu a honte uiure longuement 
 bele  fait il  ce est neient 
puisque uenuz sui iusque ci 
enfin uoil estre uostre ami 
uos n en poez par el passer 
uos ne m en poez pas blasmer  
fet ele  des or en auant  
il est de li aprimiés tant 
que ele en a gité un cri 
et li brans do fuerre sailli 
se l fiert res a res do coste 
siqu il li a do cuir osté 
mes ne l a pas granment blecié 
outre a lou couertor percié 
et toz les dras desci au fuerre 
puis se fiert arriers en son fuerre 
gauuains remest tot esperdu 
si a son talent tot perdu 
lez li se iut tot esbahi 
 sire  fet el  por dieu merci 
uos quidiez que i ou deisse 
por ce que de uos me uousisse 
desfendre por tel achoison 
onques certes se a uos non 
a cheualier ne lou conte 
et sachiez que grant meruelle e 
que uos n iestes sanz nul resort 
trestot au premerain cop mort 
por dieu or uos gisiez en pes 
et si uos gardez desormes 
de tochier a moi en tel guise 
uns sages hom a tost enprise 
tel chose qui a mal li torne  
gauuains remest pensis et morne 
qu il ne set conment se contiegne 
se dieus done qu il s en reuiegne 
iames arriere en sa contree 
ia ceste chose n iert celee 
que il ne soit par tot seu 
qu il aura sol a sol ieu 
a nuitiee o une pucele 
qui tant est auenanz et bele 
si que onques rien ne li fist 
ne de rien ne li contredist 
fors la manace d une espee 
qui de nelui n ert adesee 
si seroit mes toz iorz honi 
se el li eschapoit issi 
et si li font mout grant anui 
li cierge qu il uoit entor lui 
qui rendoient mout grant clarte 
par que il uoit sa grant biaute 
lou chief ot bloi et plain lo front 
et ses sorcis qui dogie sont 
les iauz uers lo nes bien assis 
et fres et coloré lo uis 
la boche petite et riant 
et lou col lonc et auenant 
les braz lons et blanches les mains 
et les costez soues et plains 
soz les dras la char blanche et tendre 
nus n i seust riens que reprendre 
tant ot lo cors ient et bien fet 
il s est uers li doucement tret 
conme cil qui n ert pas uilain 
ia li feist lou ieu certain 
quant l espee do fuerre salt 
lors li a fait un autre asalt 
do plat lo fiert parmi lo col 
a poi qu il ne se tient por fol 
mes l espee un poi chancela 
sor la destre epaule torna 
que do cuir li trencha trois doie 
et fiert en la coute de soie 
que une piece en a trenchiee 
puis s est en son fuerre fichiee 
quant gauuains se sentit nauré 
en l espaule et ou coste 
et uoit qu il ne puet a chief traire 
mout est dolanz ne set que fere 
et anui a de son deport 
 sire  fet ele  iestes uos mort 
damoisele  fet il  ie non 
mes anuit mes uos doin un don 
que uous auez triues de moi 
sire  fet ele  par ma foi 
se eles fussent lors donees 
que eles furent demandees 
il fust or plus bel endroit uos  
mout par fu gauuains angoissos 
et la damoisele autresi 
ne l uns ne l autres ne dormi 
ainz uellierent a tel dolor 
tote la nuit desi au ior 
uistement et tost se leua 
li ostes desqu il aiorna 
puis est en la chanbre uenuz 
ne fu mie taisanz ne muz 
ainz apela mout durement 
et la damoisele erranment 
ouri l uis et puis est uenue 
si s est lez lui couchiee nue 
et li cheualiers uint apres 
andeus les uit gesir en pes 
si lor demande que il font 
et mes sire gauuains respont 
 sire bien ia uostre merci  
quant li cheualiers entendi 
que il parla si hautement 
sachiez que il fu mout dolant 
que mout estoit fel et eschis 
 conment  fet il  iestes uos uis 
par foi  fet mes sire gauuains 
 ie sui trestoz deliure et sains 
sachiez que ie n ai chose fet 
par coi ie doie estre a mort tret 
et se uos en uostre meson 
me feissiez sanz achoison 
mal et anui ce seroit tort 
conment  fet il  si n estes mort 
mout m anuie quant uos uiuez  
puis est auant un poi alez 
si a a descouert ueu 
la coute qui trenchiee fu 
et les linciaus ensanglentez 
 uasaus  fait il  or me contez 
deliurement dont cest sanc uint  
et mes sire gauuins se tint 
qui pas mentir ne li uoloit 
que nule achoison ne sauoit 
don il bel courir se peust 
que cil ne s en aperceust 
l ostes de parler se hasta 
 uassaus  fait il  entendez ca 
por droit noient lo me celez 
uos uousistes uos uolentez 
de cele damoisele faire 
mes n en peustes a chief trere 
por lou branc qui lo contredist  
et mes sire gauuains li dist 
 sire uos dites uerite 
li branz m a en deus leus nauré 
mes ne m a pas blecié forment  
et quant li cheualiers entent 
que il n est pas naurez a mort 
 biaus sire  fait il  a bon port 
iestes uenuz mes or me dites 
se uos uolez eschaper quites 
uostre pais et uostre non 
de tel ient et de tel renon 
poez estre et de tel afere 
que toz uos bons m estouura faire 
mes i en uoil estre bien certain 
sire  fet il  i e non gauuain 
et sui nies au bon roi 
de ce soiez tot a seur 
que onques mon non ne chaniai 
par foi  fait l ostes  bien lo sai 
qu en uos a mout bon cheualier 
de nul mellor parler ne quier 
n a uostre per iusc a maogre 
n en tot lou roiaume de logre 
ne seroit il mie trouez 
sauez conment i e esprouez 
trestoz les cheualiers do mont 
qui auentures querre uont 
peussent en cest lit gesir 
et toz les conuenist morir 
un et un tantqu il auenist 
que toz li miaudres i uenist 
li brans lo me deuoit eslire 
car il n o deuoit pas ocirre 
lou miaudre quant il i uendroit 
et si est esprouez a droit 
qu il uos a choisi au mellor 
et quant dieus uos a fet anor 
ne sai ne choisir ne ueoir 
qui miaus doie ma fille auoir 
ie la uos otroi et creant 
ne ia mal desci en auant 
auroiz nule garde de moi 
et si uos doins par bone foi 
a toz les iorz de uostre uie 
de cest chastel la saignorie 
s en faites uostre uolente  
lors l en a gauuains mercié 
qui mout en fu ioianz et liez 
 sire  dist il  bien sui paiez 
de la pucele seulement 
de uostre or ne de uostre argent 
ne de ce chastel n ai ie cure  
lors se leuerent a droiture 
entre gauuain et la pucele 
par lou pais uait la nouele 
c uns cheualiers uenuz estoit 
qui la pucele auoir uoloit 
sor qui li branz s ert deus foiz tret 
que point de mal ne li ot fet 
et qui ainz ainz i uienent tuit 
mout ot o chastel grant deduit 
de dames et de cheualiers 
et fu mout riches li mengiers 
que li peres fist atorner 
mes ie ne me uoil demorer 
a aconter quel li mes furent 
mes assez mengierent et burent 
quant mengié orent a plente 
et li doblier furent osté 
cil lecheor dont mout i ot 
mostra chascuns ce que il sot 
li uns atenpre sa uiele 
cil flauste cil chalemele 
et cil autres rechante et note 
ou a la harpe o a la rote 
cil list romanz et cist dist fables 
cil cheualier ieuent as tables 
et as esches de l autre part 
o a la mine o a hasart 
issi faite uie ont menee 
tot lo ior iusq a la uespree 
puis souperent a grant deduit 
assez i ot oisiaus et fruit 
et de bon uin a grant plente 
quant a grant ioie orent soupé 
deliurement cochier alerent 
la pucele et gauuain menerent 
en la chanbre de maintenant 
ou il iurent lou soir deuant 
et li ostes o aus ala 
qui de son gre les esposa 
puis mist ensanble sanz dongier 
la pucele et lo cheualier 
si s en issi et ferma l us 
que uos en diroie ie plus 
la nuit a sa uolente fete 
onques espee n i ot trete 
s il recoura pas ne m en poise 
a la damoisele cortoise 
a qui il ne greua noient 
issi demora longuement 
a tel ioite et a tel reuel 
mon saignor gauuains o chastel 
puis si est de ce porpensé 
que lonc tens i ot demoré 
que si parent et ses amis 
quidoient bien qu il fust ocis 
a l oste ala congie querre 
 sire  dist il  en ceste terre 
ai demoré tant longuement 
que mi ami et mi parent 
quident que ie soie peri 
si demant la uostre merci 
lou congie de l aler arriere 
et si fetes en tel maniere 
cele damoisele atorner 
que i aie anor de li mener 
et uos qui la m auez donee 
quant ie uenre en ma contree 
qu en die que i ai bele drue 
et qu ele est de bon leu uenue  
li ostes li done congie 
et gauuains s en est repairié 
et la damoisele ensement 
ses palefrois fu richement 
atornez de frainc et de sele 
sus est montee la pucele 
et gauuains sor son cheual monte 
que uos feroie plus lonc conte 
ses armes prist qu il aporta 
au congie de l oste s en ua 
liez et ioianz de s auenture 
et quant fors de la porte uint 
la damoisele son frainc tint 
il li demande ce que doit 
 sire  fet ele  ie ai droit 
que i e fet trop grant obliee 
sachiez que de ceste contree 
ie m en irai mout a enuiz 
sanz mes leuriers que i ai noriz 
qui mout par sont et bons et biaus 
ainz ne ueistes si isniaus 
et sont plus blanc que nule flor  
lors s est mis gauuains el retor 
si ua por les leuriers poignant 
et l ostes li ua au deuant 
qui bien lo uit uenir de loing 
 gauuains  dist il  por quel besoing 
estes uos si tost retornez 
sire  dist il  que obliez 
a uostre fille ses leuriers 
si me dist qu el les a mout chiers 
et que sanz aus ne s en ira  
et li ostes les apela 
si les bailla mout uolentiers 
et gauuains a toz les leuriers 
s en reuet mout deliurement 
a la pucele qui l atent 
lors se resont acheminé 
et sont en la forest entré 
par ou il estoient uenu 
lors ont un cheualier ueu 
qui lou chemin uenoit contr eus 
li cheualiers uenoit toz seus 
mes il ert armez mout tres bien 
qu il ne li failloit nule rien 
de quanqu estuet a cheualier 
et seoit sor un bai destrier 
fort et isnel et remuant 
li cheualiers uenoit errant 
tantque il uint d aus auques pres 
et gauuains lou quida en pes 
saluer et puis lui enquerre 
qui il estoit et de quel terre 
mes cil qui ot autre pense 
a lou cheual esperonné 
si durement qu il se lanca 
et onques un mot ne sona 
entre la pucele et gauuain 
si l a prise parmi lo frain 
puis si reuet mout tost arriere 
et cele sanz autre proiere 
s en uet deliurement o lui 
se gauuains ot ire et anui 
quant il l en uoit issi mener 
il ne fet mie a demander 
car il n ot arme o lui portee 
fors escu et lance et espee 
et cil qui bien estoit armez 
forz et granz et sorquidez 
si ot uers lui mal ieu parti 
et neporquant conme hardi 
point gauuains uers lui lo destrier 
por la pucele chalongier 
 uasaus  fet il  grant uilenie 
auez fet qui auez m amie 
saisie si estroitement 
mes or fetes un hardement 
tel conme ie deuiserai 
uos ueez mout bien que ie n ai 
fors sol ma lance et mon escu 
et lou branc au coste pendu 
ie uos conmant a desarmer 
tantque nos soions per a per 
si ferez mout grant cortoisie 
et se uos par cheualerie 
la poiez uers moi conquerre 
si soit uostre sanz autre gerre 
et se uos ce ne uolez fere 
soiez cortois et debonaire 
si m atendez desoz ces charmes 
g irai enprunter unes armes 
ca arrier a un mien ami 
et quant g iere d armes garni 
ie reuenrai de maintenant 
et se uos d iluec en auant 
la poez conquerre uers moi 
sanz mautalant la uos otroi 
issi de uoir lo uos creant  
et cil respont de maintenant 
 ia a uos n en iert congie pris 
et se g i ai de rien mespris 
ia ne uos en querrai pardon 
se uos dou mien me faites don 
mout par auez grant poeste 
por ce que iestes desarmé 
que uos n o taigniez a forfet 
uos iert ia un ieu parti fet 
uos dites qu ele est uostre drue 
por ce qu ele est o uos uenue 
et ie redi que ele est moie 
or la meton en cele uoie 
si aille chascuns de sa part 
puis soit do tot en son esgart 
lo quel ele ainme plus de nos 
et s el s en uialt aler o uos 
ie la uos creant et otroi 
s ele s en uialt uenir o moi 
donc est il droiz qu ele soit moie  
gauuains bonement li otroie 
qui tant la creoit et amoit 
qu a escient de uoir quidoit 
qu el n ou laissast por tot lo mont 
atant la lessent si s en uont 
et se traient un poi en sus 
 bele  font il  or n i a plus 
do tot est a uostre plaisir 
au quel uos uos uoudroiz tenir 
car nous l auons acreanté  
ele a l un et l autre esgardé 
primes celui et puis gauuain 
qui bien quidoit estre certain 
d auoir la tot seurement 
et si se meruelloit forment 
sol de ce qu el se porpensot 
mes la pucele qui bien sot 
conment gauuains se puet aidier 
reuialt sauoir do cheualier 
conment il est preu et uaillant 
sachiez trestuit petit et grant 
quiqu en rie ne quiqu en gronde 
n a gaires nule feme o monde 
s ele estoit drue et moillier 
a tot lo mellor cheualier 
qui soit iusqu en inde maior 
ia par lui n auroit tele amor 
que s il n estoit preuz en l ostel 
qu el lou prisast un dor de sel 
uos sauez bien de quel proece 
or oez de si grant laidece 
que cele damoisele fist 
en la garde celui se mist 
qu ele de rien ne conoissoit 
quant mes sire gauuains ce uoit 
sachiez qu il en fu mout marri 
qu ele l ot de son gre guerpi 
mes tant estoit et preu et sage 
et si cortois et si resnable 
que onques mot ne li sona 
ia soit ce que mout li pesa 
et li cheualiers li a dit 
 sire  fet il  sanz contredit 
doit la damoisele estre moie 
ia dieus  fet gauuains  ne me uoie 
quant ie contredit i metrai 
ne quant ie ia m en conbatrai 
de chose qui de moi n a cure  
adonc s en uont grant aleure 
la pucele et li cheualiers 
et gauuains a toz les leuriers 
s en ua en la soe contree 
la pucele s est arestee 
tantost enz o chief de la lande 
et li cheualiers li demande 
por qu ele s est aresteue 
 sire  fet el  ia uostre drue 
ne serai a ior de ma uie 
desique ie soie saisie 
de mes leuriers que ie la uoi 
que cil uassaus en moinne o soi  
et il li dist  uos les aurez  
puis s escrie  estez estez 
sire uassus ie uos conmant 
que uos n ailliez plus en auant  
puis uint a lui toz abriuez 
 uassaus  dist il  por coi menez 
les leuriers quant il uo ne sont  
et mes sire gauuains respont 
 sire  fait il  i es taing a miens 
et se nului i clainme riens 
conme miens les m estuet desfendre 
et se uos en uoliez prendre 
lou ieu parti que me feistes 
quant enmi lo chemin meistes 
la damoisele por choisir 
au quel el se uoudroit tenir 
uolentiers le uos souferroie  
et li cheualiers li otroie 
que uolentiers cel ieu prendra 
car conme fel se porpensa 
se li leurier o li uendront 
que sanz estor li remandront 
et si pot estre bien certain 
s il s en aloient a gauuain 
que deliurement les toudroit 
ausi con il ore feroit 
lors les ont o chemin lessiez 
quant il se furent esloigniez 
si les a chascuns apelez 
et il sont droitement alez 
a gauuain que il conoissoient 
por sol tantque ueu l auoient 
chies lou pere a la damoisele 
gauuains ioist et apele 
car mout est liez que il les a 
et la pucele araisona 
lo cheualier enesloupas 
 sire  fet ele  ia plain pas 
n irai o uos se dieus me uoie 
desique ie saisie soie 
de mes leuriers que ie ain tant  
et il respont  sanz mon creant 
n es en puet il mie mener  
puis auoit dit  lessiez ester 
uasaus que uos n en menrez mie  
et gauuains dist  c est uilenie 
se uos en desdites ensi 
mes ie sui des leuriers saisi 
si uindrent a moi de lor gre 
ia li sires de maiste 
ne m ait quant ie lor faudrai 
la damoisele uos lessai 
por sol tantque a uos se tint 
qui moie estoit et o moi uint 
dom me deuez uos sanz dongier 
par raison les leuriers laissier 
quant il sont mien et o moi uindrent 
et de lor gre a moi se tindrent 
une chose sachiez de uoir 
et se l poez par moi ueoir 
se uos uolez tot son plaisir 
a cele pucele aconplir 
uos auroiz de li corte ioie 
ie uoil mout bien qu ele m oie 
que sachiez tant con el fu moie 
que ses bons li aconplisoie 
or uoiez con el m a serui 
il ne ua pas de chien issi 
con de feme ce sachiez bien 
une chose sachiez de chien 
ia son mestre qui norri l a 
por estrange ne changera 
feme a mout tost guerpi lo suen 
s ne li conplist tot son buen 
si est meruelle de tel change 
qui lou suen laisse por estrange 
li leurier ne m ont pas gerpi 
dont puis ie bien prouer issi 
ia n en sere desdiz de rien 
que nature et amor de chien 
ualt miauz que de feme ne fait 
uasaus  fait il  li uostre plait 
ne uos puet ici rien monter 
s orendroit n es lessiez ester 
gardez uos que ie uos desfi  
lors a gauuains l escu saisi 
si l a deuant son piz sachié 
puis s est l uns uers l autre eslessié 
tant con cheuaus li pot randir 
si lou feri par tel air 
desus la bocle en l escu taint 
que pecoié li a et fraint 
si qu en uolerent li troncon 
loing et haut lo giet d un bozon 
et gauuains l a apres feru 
o premier qartier de l escu 
si durement si con moi sanble 
que lui et lou cheual ensanble 
abati en une charriere 
cil chai en une toiere 
entre les cuisses son destrier 
et gauuains trait lou branc d acier 
tot maintenant sor lui guenchi 
a l ainz que il pot descendi 
si l a contre terre as poinz pris 
grant cop lou fiert parmi lo uis 
et o chief si que tot l estone 
tote sa force i abandone 
car mout lou het por lo meffet 
et por l anui qu il li a fet 
mout lou laidist et mout lo grieue 
lou pan do hauberc li solieue 
si li a maintenant botee 
parmi les flans sa bone espee 
lors lou let quant uengiez se fu 
cheual ne hauberc ne escu 
ne uoust il onques regarder 
ainz ua les leuriers apeler 
que il auoit forment amez 
que bien se sont uers li prouez 
et puis cort penre son destrier 
qui par lou bois uet estraier 
uistement l a ataint et pris 
onques par li ne fu requis 
estriers ainz sailli en la sele 
 sire  ce dist la damoisele 
 por dieu et por anor uos pri 
que uos ne me lessiez ici 
que ce seroit grant uilenie 
se ie sui fole et esbahie 
n o me deuez a mal torner 
que ie n osoie o uos aler 
tel paor oi quant ie uos ui 
si pourement d armes garni 
et cil ert armez si tres bien 
qu il ne li failloit nule rien 
bele  fait il  ce est neiant 
pou uos uaut uostre courement 
rien ne ualt ceste couerture 
tel foi tel amor tel nature 
puet len souent trouer en feme 
qui autre blef que il n i same 
uoudroit recoillir en sa terre 
et cil qui en feme uialt querre 
fors sa nature n est pas sage 
toz iorz l ont eu en usage 
puisque dieus fist la premerainne 
qui de les seruir plus se painne 
et plus lor fait bien et anor 
plus s en repent au chief do tor 
et qui plus les anore et sert 
plus s en corrouce et plus i pert 
la pitiez ne uos uenoit mie 
de garder m anor et ma uie 
ainz uos uenoit tot d autre chose 
li uilains dist a la parclose 
uoit len con tote riens se prueue 
cil qui fainte et fause la trueue 
et la cherist et ainme et garde 
ia puis dieus ne l ait en sa garde 
or gardez uostre conpaignie  
atant l a sole deguerpie 
si qu il ne sot qu ele deuint 
a son droit chemin s en reuint 
de s auenture a mout pensé 
tant a par la forest erré 
qu au uespre uint en son pais 
grant ioie en firent si ami 
lo quidierent auoir perdu 
s auenture si con el fu 
lor a de chief en chief contee 
mout uolentiers l ont escoutee 
a premiers bele et perillose 
et apres laide et anuiose 
por s amie que il perdi 
et puis con il se conbati 
por les leuriers a grant meschief 
ensi fina tot a un chief 
