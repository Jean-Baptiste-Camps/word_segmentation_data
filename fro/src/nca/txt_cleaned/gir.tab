bone chancon plest uos que ge uos die 
de haute estoire et de grant baronnie 
meilleur ne puet estre dite n oie 
ceste n est pas d orgueil ne de folie 
ne traison de de losengerie 
mes d un barnaie qui ihesu beneie 
del plus tres fier qui onques fust en uie 
a seint denis en la mestre abaie 
trouons escrit de ce ne doute mie 
dedanz un liure de grant encesorie 
n ot que trois gestes en france la garnie 
ne cuit que ia nus de ce me desdie 
des rois de france est la plus seignorie 
et l autre apres bien est droiz que ie u die 
fu de doon a la barbe florie 
cil de maience qui molt ot baronnie 
el sien lingnaie ot gent fiere et hardie 
de tote france eusent seignorie 
et de richece et de cheualerie 
se il ne fusent plain d orgueil et d enuie 
de ce lingnaie ou tant ot de boidie 
fu ganelon qui par sa tricherie 
en grant dolor mist france la garnie 
qant en espangne fist la grant felonnie 
dont furent mort entre gent paiennie 
li yy per de france 
oi auez dire en meinte chancon 
que de la geste qui uint de ganelon 
furent estret meint cheualier baron 
fier et hardi et de molt grant renon 
tuit seignor fusent de france le roion 
s an eus n eust orgueil et traison 
mes par orgueil por uoir le uos dison 
est trebuchiez en terre meinz hauz hom 
ausin com furent de uerte le sauon 
deu ciel li engres qui par lor mesproison 
trebuchié furent en l infernal prison 
ou il n auront iames se dolor non 
del ciel perdirent la seinte mansion 
par lor orgueill et par lor foloison 
et ausin furent li parant ganelon 
qui tant estoient riche et de grant renon 
se il ne fussent si plain de traison 
de ce lingnaie qui ne fist se mal non 
fu la seconde geste 
la tierce geste qui molt fist a prisier 
fu de garin de monglenne au uis fier 
de son lingnaie puis ge bien tesmongnier 
que il n i ot zz coart ne lannier 
ne traitor ne uilein losangier 
einz furent sage et hardi cheualier 
et conbatant et nobile guerrier 
einz roi de france ne uodrent ior boisier 
lor droit seignor se penerent d aidier 
et de s annor en toz leus auancier 
crestiente firent molt essaucier 
e sarrazins confondre et essillier 
yy fiz ot cil garins au uis fier 
onques ne furent plus hardi cheualier 
mien escient que en un ior entier 
lor grant bonte ne porroie noncier 
li premiers fiz mentir ne uos en quier 
si fu hernaut de biaulende le fier 
li autres fu si com i oi tesmongnier 
mile de puille qui tant fist a proisier 
li tierz apres fu de genures renier 
et li carz fu dan girart le guerrier 
de meillors princes ne puet nus hom pledier 
de mauuestie n orent ior reprouier 
mes ainzque fussent adobé cheualier 
qant erent iuenne et bacheler legier 
garin lor pere auint grant encombrier 
car sinagons zz paien auersier 
qui alisandre auoit a iostissier 
tote lor terre lor ala chalengier 
ardoir en feu praer et essillier 
defors les portes n ont uaillant zz denier 
si ne l conquierent au fer et a l acier 
or les secore cil qui tout puet iugier 
c or lor croist molt grant guerre 
del duc girart auez souant oi 
cil de uianne au coraie hardi 
et d ermeniart et del conte aimeri 
mes del meillor uos ont mis en obli 
cil chanteor qui uos en ont serui 
car il ne seuent l estoire que ge di 
la comencaille dont la chancon oisi 
qui fu girart ne ses peres ausin 
mes ge u dirai que bien le sai de fi 
icil garins dont uos auez oi 
yy fiz orent qui molt furent hardi 
et cheualiers onques meillors ne ui 
mes ainzqu il fusent de lor armes garni 
ne de richece ne de tere sessi 
par grant pouerte furent tuit departi 
com uos orroiz se ge auques en di 
ce fu en mai qu il fait chaut e seri 
que l erbe est uert et rosier sont flori 
a bar sor aube zz chastel seignori 
la sist bertrans en un uergier flori 
uns gentis clers qui ceste chancon fist 
a un ieudi qant del mostier issi 
ot encontré zz gaillart pelerin 
qui ot seint iasque aoré et serui 
et par seint pere de rome reuerti 
cil li conta ce que il sot de fi 
les auantures c au reperier oi 
et les granz poines que dant girart sofri 
einzqu il eust uienne 
ce fu a pasques une feste ioie 
que damedeu a en terre establie 
dont tote gent est le ior esbaudie 
garin li uieuz a la barbe florie 
fu en monglane sa fort cite garnie 
et sa moillier que il ne haoit mie 
yy fiz ot de molt grant seignorie 
forz et legiers et de grant baronnie 
mes de tant fu la chose mal partie 
que de pain n orent entr eus toz une mie 
ne char salee ne de nul uin sor lie 
fors trois gastiaus qu il orent en baillie 
et yy poons en la sale uotie 
s es atornerent li qeu et sa mesniee 
n ont plus uitaille en la cite entie 
et un destrier et un mur de sulie 
et yy escuz et trois lances forbies 
n ont plus d auoir ne d autre menentie 
uoit le li peres li cuers l en atendrie 
plore des euz durement se gramie 
les lermes corent sor la barbe florie 
hernaut le uoit toz li sans li fremie 
ne puet tenir que fierement ne die 
  c auez uos pere por deu le fiz marie 
plorer uos uoi ce resanble folie 
dites le moi ne l me celez uos mie 
ou se ce non par le cors seint eslie 
n aurai mes ioie en trestote ma uie 
car traison resenble  
  biau sire pere  dit hernaut li cortois 
  si m eist deus qui establi les lois 
plorer uos uoi s en sui en grant effrois 
se ne l me dites molt ert mes cuers destroiz 
de duel ce cuit me partira en trois 
fiz  dit li peres   ie u uos dirai aincois 
si m eist deus qui est souerains rois 
ce est por uos que sui en tel effrois 
qant uos regart uestuz de uos dras blois 
si me senblez garconnet a boriois 
de poure afere et de poure hernois 
cuidiez enfant que n en soie destroiz 
de la pouerte que auez sor mon pois 
tout a ce fet dant sinagons li rois 
qui nos essille et chastiaus et manoirs 
tote no terre nos tient en tel defois 
que n i prenons uaillisant yy mensois 
de la uitaille nos est il molt sordois 
que n en auons a yy iorz ne a trois 
s ai poor de ma uie 
bau sire pere  dit hernaut li sachanz 
  del dementer est il hontes molt granz 
n a so ciel home s il se uet esmaiant 
que enpor uil ne l aient si parent 
de l outreplus uos dire senblant 
si m eist deus tel se uet dementant 
et si parole del tans ca en auant 
ia ne uerra la feste seint iehen 
n aura chastel ne cite en estant 
ne borc ne uile yy deniers uaillisant 
ne uer ne gris ne hermin trainant 
por ce perdirent li iuif mescreant 
dedanz esgipte es deserz d abilant 
ou nostre sires les garda proprement 
et de la maine les reput longuement 
il le mescrurent si n en orent neant 
einz lor failli l aide deu le grant 
bien dut faillir qant erent mescreant 
encore en est de la mauuese gent 
qui deu ne croient ne aiment tant ne qant 
ne a lor preu ne a lor sauuement 
et il est pasques une feste ioiant 
que moinent ioie li petit et li grant 
or nos donez a mengier liement 
car ne sauez se u feroiz longuement 
fiz  dit li peres   molt par estes sachant 
un arceuesque n en deist hui autant 
deus me confonde se mes hui me dement  
l eue demendent s asient meintenant 
mes de uitaille n orent mie grammant 
qant mengié orent ioer uont li enfant 
hernaut monta ce fu le plus sachant 
les yy a pie se uont esbenoiant 
ars ont tanduz et saietes tranchanz 
que cheualier ne sont pas uoirement 
parmi la porte s en isirent errant 
defors les murs cort le rosne bruiant 
ce est une eue mirabileuse et grant 
qui lor amoine les nes et les chalanz 
ne fust la guerre sinagon l amirant 
molt fusent riche asazé et menant 
girart regarde deuers soleil leuant 
le droit chemin com il se uont ioant 
entre yy tertres uers zz bois uerdoiant 
et uoit uenir set paiens mescreanz 
yy murs trosez amenoient deuant 
cist mar uindrent d espangne 
li damoisel firent molt a proisier 
les somiers uoient el grant chemin plenier 
girart li mendres en apela renier 
  frere  fet il   a celer ne l uos quier 
moi est auis ci uienent li somier 
qui sont chargiez et d argent et d or mier 
garin mon pere en auroit grant mestier 
il et ma dame qui n ont mesque mengier 
hui ui mon pere plorer et lermoier 
desoresmes li deuons nos aidier 
et cest auoir conquerre et gaengnier  
et dit hernaut   lessiez les aprochier 
que par la croiz que requierent paumier 
tout uoirement ferrai ia le premier 
parmi le cors de cest carrel d acier 
a maleur  dit girart a renier 
  s or deuenons come garcon archier 
lan le nos molt uilment reprochier 
ci deuons nos noz uertuz essaier 
mes prendre au poinz et tuer d un leuier 
yy daaz et qui archier fu premier 
il fu coart si n osa aprochier  
milles parla l orgueilleus et le fier 
  seignor  dit il   a celer ne l uos quier 
a yy premiers me uodrai essaier 
se n es puis prendre et par moi iostisier 
si m eist deus ne me pris un denier 
et moi les yy seignor  ce dist renier 
  se ge n es puis par mon cors iostisier 
yy daaz et qui puis ert cheualier 
ne me donra a boiure n a mengier 
et moi les autres  dit hernaut au uis fier 
et dit girart   zz m en deuez lessier 
se ge le puis par mon cors iostissier 
si m eist deus bien m en porrai proisier  
a cez paroles lor uienent li somier 
que deuant aus chacent li pautonier 
hernaut les uit si lor prist a huchier 
  fill a putain gloton estez arrier 
ci uos couient le paiage lessier 
le treuage uos couient a paier 
de cest auoir que portent li somier 
ueil la moitie soit d argent ou d or mier 
uoire tot l autre sanz autre parconnier 
tot nos leroiz queque doie ennuier  
qant cil l antandent n i ot que corrocier 
l un d eus respont que se fist le plus fier 
  mau daaz et qui ert a l ostroier 
n a so ciel home s il nos ossoit touchier 
ne rien tolir uaillisant zz denier 
cui remeinsist chastel a pecoier 
son cors meismes s en le pooit baillier 
seroit panduz sanz autre recourier  
hernaut l antant le sans cuide changier 
sore li cort a guise d ome fier 
el chief li melle tot son pong senestrier 
hauca le destre tel cop li a paié 
et le mestre os del col li a brisié 
deuant ses piez le fet mort trebuchier 
li autre corent sanz plus de deloier 
chascun celui que il troua premier 
ala ferir sanz autre menacier 
mort les abatent el grant chemin plenier 
girart li mendre n i uost plus delaier 
meins se uanta mes mieuz fist a proisier 
yy en fist morz deuant lui trebuchier 
tuit sont ocis li cuiuert pautonier 
les somiers pranent li damoisel proisié 
uers la cite les pranent a chacier 
parmi la porte s en reperent arrier 
einz ne finerent iusqu au pales plenier 
uoit les li peres n i ot que leescier 
il cort ses fiz acoler et besier 
car menant sont e riche 
or fu la cort menant e asazee 
de bons deniers et de meinte denree 
reuendra la mainiee ennoree 
que departie estoit par la contree 
au mecredi que pasques fu passee 
li yy frere sanz nule demoree 
del mostier issent qant messe fu chantee 
lors ont ensenble lor reson diuisee 
qu il s en istront de la cite loee 
conquerre ennor en estrange contree 
hernaut l ainne a la chiere menbree 
son pere apele a la barbe meslee 
et sa moillier la duchoise senee 
  pere  fet il   ore oiez ma pensee 
uos estes ci entre gent desfaee 
uostre terre est tote enuiron gastee 
mes si est forz ceste cite fondee 
ne doute asaut une pome paree 
la merci deu qui fist ciel et rousee 
tele richece uos auons aportee 
c auons conquise uers cele gent desuee 
deuant zz an n iert uo gent afamee 
ore en irons pere s il uos agree 
conquerre ennor en estrange contree 
par foi  dist miles   c est uerite prouee 
aler m en ueil n i a mestier celee 
de ci a rome sanz plus de demoree 
proier seint pere par bone destinee 
q annor me doint que molt l ai desirree  
ce que il dit fu bien chose aueree 
buer i ala que puille a conquestee 
tote romengne et palerne aquitee 
puis fu dus de sezile 
li catre frere n i ont plus terme quis 
meintenant montent n i ont plus congie pris 
tout en plorant partent de lor amis 
grant duel en fait garin li dus gentis 
et sa moillier qui tant a cler le uis 
uait s en hernaut a biaulande el pais 
une cite qui molt fu seignoriz 
qant il i uint si fu morz et feniz 
li cuens ses oncles qui tenoit le pais 
oiez seignor que deus uos soit amis 
quele auanture auint au franc marchis 
il prist moillier qui fu franche et gentis 
fille a un duc qui molt fu posteis 
cil tint marsone en fie ce m est auis 
de ceste fu li frans cuens aimeris 
que del lingnaie ot desor toz le pris 
ci comence la geste 
entre renier et girardin l anfant 
ne demenderent escuier ne sergent 
chascun monta sor zz mulet enblant 
si acoillirent lor grant chemin errant 
pasent meint tertre et meint fier desrubant 
et meint grant bois et meint eue corant 
iuqu a uienne ne uont pas seiornant 
la se herbergent li damoisel poissant 
ostel ont pris chies herui le uaillant 
un boriois riche sor le rosne bruiant 
cil les conroie la nuit molt richement 
de uenoison de uin et de piment 
apres mengier s en uont esbenoient 
uoient uienne la fort cite uaillant 
les murs de marbre qui molt sont haut et grant 
girart parla qui le cuer ot uaillant 
dit a renier   uez cite bien seant 
ne ui si noble en trestot mon uiuant 
cil qui la tient doit estre molt poissant 
si n auoit plus s est il riche menant  
a lor ostel reperent li enfant 
li lit sont fet si couchent meintenant 
iusqu au matin a l aube aparisant 
congie ont pris a lor oste uaillant 
cil les comende au glorieus puisant 
qui de la uirge fu nez en biauliant 
et cil monterent sor les mulez enblant 
si en entrerent en lor chemin errant 
lor granz iornees n irai pas deuisant 
a cligni uindrent a un auesprement 
la nuit herbergent au bon abe morant 
qui les conroie la nuit molt richement 
de plusors mes orent a lor talant 
et li bons abes lor fist molt biau senblant 
apres mengier les uont molt regardant 
si lor demende  dont estes uos enfant 
de quel lingnaie ne l celez neant 
et se uos estes escuier ne sergent 
c ailliez seignor et riche cort querant 
dites le moi s il uos uient a talant  
et dit renier   ie u dirai uoirement 
car il est fous qui a preudome ment 
fiz sui garin de monglanne au uaillant 
d une cite de gascongne la grant 
totiorz a terre uers sarrazine gent 
or l a assis sinagon l amirant 
en sa cite et derriere et deuant 
en france alons a xm le poisant 
por lui seruir si lui uient a talant 
un an ou yy uoire trois en auant 
li ferons son seruise  
bien ot renier oi et escouté 
l abe morant qui tant ot de bonte 
il lor respont par molt grant amiste 
  par deu enfant de grant gent estes né 
de haute gent et de fier parente 
par plusors foiz le m a len bien conté 
mes d une chose me dites uerite 
se fustes onques cheualier adoubé 
nanin uoir sire ne l lessa pourete 
par grant pouerte somes nos deseuré 
de nostre pere qui nos a engendré  
l abes l antant molt en a grant pite 
son senechal a molt tost apelé 
  amis  fait il   n i ait plus demore 
chemise et braies orendroit lor donez 
a ces danziaus par bones amistez 
dont il seront uestuz et acesmez 
plus en seront en toz leus ennorez 
sire  fet il   a uostre uolentez  
tout ce aporte qu il i ot comendé 
et li danzel se sont bien acesmé 
  deus  dist girart   bon roi de maieste 
or somes riche menant et asazé 
deus et seint pere uos en sache bon gre 
de cest auoir que nos auez presté 
ie u tieng a prest par la foi que doi de 
si le sodrai se ge uif par ae  
a ice mot sont li lit apresté 
couchier se uont qant il fu auespré 
de ci au mein que il fu aiorné 
lors se resont uestu et acesmé 
congie demendent es mulez sont monté 
si s an tornerent le grant chemin ferré 
biaune trespasent desoz palatre au gue 
et puis diion zz bon chastel loé 
par chasteillon sont apres trepasé 
dedanz borgongne n ont guieres seiorné 
tant cheuauchierent li uassal aduré 
c a paris uindrent la mirable cite 
li roi demendent n en ont mie troué 
a reins estoit ce lor a lan conté 
qant il l antandent si lor en a pesé 
d ilec s en tornent iuqu a reins sont alé 
la trouent xm le fort roi coronné 
li denzel sont en la uile ostelé 
oi l auez et si est uerite 
qant hom est poures si est en grant uite 
yy iorz entiers ont en la uile esté 
qu i n ont lou roi ueu ne esgardé 
ne a sa cort ne mengié ne disné 
un diemenche qant il fu aiorné 
girart se lieue s a renier apelé 
  frere  fet il   qeus est uostre panse 
yy iorz tot plains auons ci seiorné 
c a xm lou roi n auons parlé 
ne a sa cort ne uenu ne alé 
ne pris auaine ne denier monneé 
se somes auques en iceste cite 
n en remenrons uaillant zz oef pelé 
ne garnement ne mulet afeutré 
li uif deable nos i ont amené 
car cist pais est plains de grant laste 
molt est cist mieudres la ou nos fumes né 
ralons nos en trop auons demoré  
renier l antant pres n a le sans desué 
par mautalant a girart regardé 
  li uif maufe te sont el cors entré 
s ainsi m en uois com tu as deuisé 
qant a monglenne esterons retorné 
uandra encontre mon riche parente 
demenderont ou nos auons esté 
et ie dirai a paris la cite 
et puis a reins ou le roi ai troué 
et si ne l ai ueu ne esgardé 
ne a sa cort ne beu ne disné 
ne pris auoine ne denier recouré 
lors me tandront a recreant proué 
si en seront escharni et gabé 
ie irai ia a la cort en non de 
s aurai auaine qant il ert auespré 
mes foi que doi au roi de maieste 
s il i a nul si hardi ne ossé 
qui la me uet chier sera conparé 
einzque ge m en departe  
entre girart et son frere renier 
uont a la cort quiq an doie ennuier 
les huis paserent tot malgre le portier 
l eue demendent s asient au mengier 
onques n i orent c un petit pain entier 
et une foiz a boiure a grant dangier 
qant il le uoie n i ot que corrocier 
li senechaus si s en prist a drecier 
ill ot uestu un fres hermine chier 
et un bliaut q an ot fet entaillier 
doné li ot zz nouel cheualier 
si s en fist plus et orgueilleus et fier 
en sa mein tint zz baston de pomier 
a haute uoiz comenca a huchier 
  ore a l auoine uenez i escuier 
ou par la croiz que requierent paumier 
se uos me fetes un petit corrocier 
n en auroiz point par deu le droiturier 
moi en donez sire  ce di renier 
  tres ersoir n orent mi mulet que mengier 
si m eist deus molt i poez pechier 
ne nos uolez uaeir ne acointier 
uostre seruise s il uos eust mestier 
poisiez prendre de gre et uolentiers  
d autre pais les uit li pautonniers 
ne les prisa la monte d un denier 
molt fierement les prist a ledangier 
  estez en sus fill a putain bergier 
nez d autre terre bedoin losangier 
n i a ribaut ne fol garcon trotier 
qui ne dement auaine a un somier 
ia mar ait il ne roncin ne destrier 
si prant aueinne qui la li ueut baillier 
car il se ueut a son oste paier 
auoir biau lit et biau leu au fouier  
le baston hauce si uait ferir renier 
et en apres le prist a ledoier 
  fill a putain mauues garcon corsier 
mar i uenites querre auaine a guernier 
uoire a uostre oes par le cors seint richier  
ce dit renier ou il n ot c airier 
  fill a putein traitre losengier 
mieuz ueil morir que ne l conparoiz chier  
il passe auant a guise d omme fier 
si l a sessi tout le fist enbronchier 
hauca le pong el col li uait paier 
que en la gueule li a fet l os brisier 
encontre terre le fist ius trebuchier 
par un des piez le comence a hercier 
puis le gita d une part del grenier 
  ua gloz  dit il   deus te doint enconbrier 
ne ses l auaine ne prendre ne baillier  
lor prant la mine si comence a huchier 
  or uiengne auant qui d aueinne a mestier 
qui ueut zz res si en prengne zz setier 
deus me confonde se ia en preng denier  
quiqu en ait pou girart s en fist poier 
ore en auront li mulet a mengier 
a son ostel en porta zz setier 
en fuie tornent sergent et escuier 
mau soit de cil qui l osast aprimier 
ne de l aueine un tout seul grein baillier 
en la uile ot teus yy destriers 
qui la nuit orent grein d aueinne a mengier 
un mes s en torne se u uet au roi noncier 
  en non deu sire ore auons enconbrier 
li senechal ont mort li escuier 
il gist leanz de trauers le grenier 
ie cuit le col li ont fait pecoier 
parmi la bouche li ui le sanc raier 
s or ne t an uenges ia ne t aurons mes chier  
ot le li rois n ot en lui c airier 
il en apele gilemer et gautier 
l un fu preuoz et li autres uoier 
  fetes les portes fermer et uerroillier 
et le matin toz les ostieus cerchier 
que il n i ait nul si riche escuier 
s il a ce fet qu il ne le conpert chier 
et si li fetes les oreilles tranchier 
les euz creuer et le nes acorcier 
une autre foiz qu il ne m ost corrocier 
moi ne mes homes adeser ne touchier  
et cil responent   bien fait a ostroier  
a son ostel s en retorna renier 
li mulet orent a plante a mengier 
la nuit se font li denzel aessier 
figues et dantes ont assez au couchier 
si demoinent grant ioie 
seignor barons assez l auez oi 
puis c ome est morz et alez a sa fin 
c est une chose molt tost mise en obli 
au matinet qant iorz fu esclarci 
se sont leué li damoisel hardi 
qant il se sont et chaucié et uesti 
renier apele son frere girardin 
  frere  fet il   por amor deu merci 
alons a cort trop auons esté ci 
s orrons noueles q an i fet ne ne dit 
en non deu sire  girart li respondi 
  ie me dout molt del gloton malei 
qui ersoir fu au grenier si laidi 
se il est morz nos somes mal bailli 
car de la boche le sanc raier li ui 
le col brisié iesoit tot estordi 
ie me criem molt que n en soions honni 
q an cest pais n auomes nul ami 
ne te chaut frere  renier li respondi 
  trop a li rois teus garcons entor li 
s il an pert zz bien le sachiez de fi 
qu il an uendra yy  
li damoisel firent molt a loer 
a cort en uont sanz plus de demorer 
et l enperere qant il uit aiorner 
en sa chapele est entrez por orer 
messe li chante son chapelain guimer 
et ouec lui meint baron et meint per 
qui sont alez por la messe escouter 
et par defors en uoient yy ester 
qui atandoient por eus au roi clamer 
mes anz ne puent ne uenir ne aler 
les barons prist renier a esgarder 
que len ne ueut leanz lessier entrer 
renier uait si del pie a l uis hurter 
que tot le fist entreourir et croller 
l uisier le uoit n ot en lui c airer 
le baston hauce si uait ferir renier 
desor le chief que boce i fist leuer 
uoit le renier si prant a forsener 
et li huisiers le prist a ranponer 
  fill a putain ensus deuez ester 
nez d autre terre com l osates panser 
qui si uenites a l uis lou roi hurter 
ne poez uos uaoir et esgarder 
cez hauz barons qui tant font a loer 
qui sont uestu de fres hermine cler 
de uer de gris de cendaus d outremer 
qui anz ne puent ne uenir ne aler 
et uos coment cuidiez dedanz entrer 
a uoz coteles grises  
ce dit renier le damoisel de pris 
  fill a putain mauues garcons et bris 
deus te maudie li rois de paradis 
li cuers n est pas ne el uair ne el gris 
einz est el uentre la ou deus l a assis 
teus est molt riches qui est de cuer failliz 
et tieus est poures qui est fiers et hardix 
uasaus de cors et frans hom et gentis 
par cel apostre qui a rome est requis 
mieuz en ueil estre detranchiez et ocis 
que ne l conperes foi que doi seint denis  
renier fu fiers et bons uasaus de pris 
tret soi arrieres come mautalantis 
fiert l uis del pie li damoisiaus hardiz 
brise en les es en yy moitiez l a mis 
et le portier consut enmi le uis 
si durement l a hurté et maumis 
q yy les euz li sont uolé del uis 
par desoz l uis l a contre terre mis 
et par desus en paserent teus dis 
qui ne demendent se il est morz ou uis 
de la chapele ist xm au fier uis 
et ot la noise dont granz est li estris 
dit l enperere   par le cors seint denis 
qui s et ceanz de tel fet entremis 
mon huis brisié et mon portier ocis 
en non deu sire  dit ieufroi de paris 
  cil dui uassal a cez chapes de gris 
qui ca dedanz se sont par force mis 
prenez les moi  dit xm au fier uis 
  s en ferons la iotisse  
molt fu dolanz xm au uis fier 
a haute uoiz comenca a huchier 
  qui a ce fet por le cors seint richier 
qui ossa ci tele oure comencier 
brisier mon huis et tuer mon portier 
  en non deu sire ce fis ge  dit renier 
  g i oi bon droit a celer ne l uos quier 
ia deus n ait l ame del felon pautonier 
car d un baston me feri tout premier 
tant te fesoit et orgueilleus et fier 
qu il ne prisoit ne martin ne gautier 
por son bliaut qu il ot fet entaillier 
mes deu merci ie m en soi bien uenchier 
q ancontre terre l e fet mort trebuchier 
droiz enperere par deu le droiturier 
en totes corz te puis bien temongnier 
d anperaor de roi ou de princier 
qant en i uoit zz preudome estraier 
tout ientement le doit lan aresnier 
einzq an le doie ne ferir ne touchier 
car tieus est poures qui a coraie fier 
et tieus est riches qui a le cuer lanier 
droiz enperere ia ne l uos quier noier 
bien fust reson par le cors seint richier 
q an me lesast ma parole noncier 
si seust lan qui ge sui et que quier 
eincoisque nus me deust ia touchier  
dist francois   uoir dist par seint richier 
pardonez lui biau sire  
nostre enperere refraint son mautalant 
qant ot renier parler si sagement 
il uoit qu il sont molt bel et auenant 
  dont estes uos  fet il   seignor enfant 
de quel lingnaie ne l me celez noiant  
et dit renier   ie u dirai uoirement 
car molt est fous qui a riche home ment 
fiz sui garin de monglane au uaillant 
d une cite de gascongne la grant 
toutiorz _ guerre uers sarrazine gent 
or l a assis sinagon l amirant 
en sa cite derrieres et deuant 
or uenons ci por aprendre romant 
a uostre cort s il uos uient a talant 
uos seruirons uolentiers bonement 
un an ou yy ferons uostre comant 
et s il uos plest yy ou yy en auant 
por conquester ennor et garnement  
dit l enperere   uos dites bien enfant 
foi que ie doi deu uos estes de grant gent 
de grant barnage s auez meint bon parant 
mes ne uos ueil retenir longuement 
a ceste foiz nul talent ne m an prant 
chascun de uos donre un garnement 
et entre or fin et argent 
en uoz pais en iroiz lieement 
de moi diroiz ennor et biau senblant  
renier l antant a pou ne fant 
girart apele par molt fier mautalant 
  ua met ma sele sor mon mulet enblant 
et sor le tien biau frere isnelement 
n ai song d auoir ne sui pas marcheant 
se i en auoie tout plain ce pales grant 
foi qui doi deu le pere toutpuisant 
n en retandroie la monte d un besant 
trestot l auroient cheualier e sergent 
prouoire et moine et autre poure gent 
einz mes lingnaie n ala auoir querant 
n en i a nul boriois ne marcheant 
ne ia ne l iere en trestot mon uiuent 
ie uoi ce roi qui nos uait refusant 
del biau seruise que li uois prometant 
autre seigneur nos couient querre auant 
qui plus nos face ennor et biau senblant  
entr eus en uont nostre francois parlant 
  damedeu pere par ton disne comant 
com sont cortois et sage cist enfant 
s an ceste cort demorent longuement 
tot paseront huidolon le normant 
gaidon le uiel et droon de uincent 
droiz enpereres  dit gaudin l alement 
  retenez les molt sont preu et uaillant 
ce ert ennor et barnaie molt grant 
de longues terres sont uenu li enfant 
et lor seruise uos offrent bonement 
uostre plesir feront et uo comant  
et dit li rois   or uiengnent dont auant 
si deuiegnent mi home  
li damoisel firent molt a proisier 
deuant lou roi se uont agenoillier 
font li homage uoiant meint cheualier 
et l anperere les a fet redrecier 
ses cheualiers en prist a apeler 
  seignor  ce dit l enperere au uis fier 
  premierement adouberai renier 
et de girart ferai mon escuier 
armes aura s il me sert uolentiers  
dient francois   bien fet a ostroier  
chemise et braies aporte en a renier 
chauces de pailes solers de monpellier 
el dos li uestent zz fres hermine chier 
et un bliaut q an ot fet entaillier 
un mentel riche qui ualoit meint denier 
ont afublé au nobile guerrier 
por messe oir le moinent au mostier 
car c est coutume a nouel cheualier 
eincoisqu il doie ses garnemenz baillier 
doit oir messe et damedeu proier 
que il li doint ennor et souhaucier 
le droit de terre tenir et iostisier 
apres la messe en ont mené renier 
por adouber el grant pales plenier 
ses garnemenz li font apareillier 
chauces de fer qui molt font a proisier 
el dos li uestent zz blanc hauberc doblier 
el chief li lacent zz uert elme a or mier 
li rois li ceint zz riche branc d acier 
el col li fiert l enperere au uis fier 
puis li a dit   soies preudom renier 
grant merciz sire  ce dit le franc guerrier 
  si serai ge se deus me ueut aidier  
en li amoine zz auferrant corsier 
et il monte par son senestre estrier 
au col li pandent zz escu de cartier 
et en son pong zz roit espie d acier 
fist zz esles sor l auferrant corsier 
qui li ueist des esperons brochier 
et par la cort ganchir et eslessier 
et son escu leuer et abessier 
et son espie brandir et paumoier 
molt le deust aloser et proisier 
forment le loent li preudom et ont chier 
mes corrocié en sont li losangier 
dit l un a l autre   ci a bon cheualier 
droiz emperere  dit renart de peuier 
un mau traitre qui deu doint enconbrier 
  or uoi tel chose que uos conparroiz chier 
trop fetes ia ces danziaus sorhaucier 
encore zz ior uos feront il irier 
garin lor pere qui les fist enuoier 
n ot a repos onques zz seul mengier 
pepin uo pere qant il prist sa moillier 
berte la franche qui tant fist a proisier 
lors ert garin bacheler prinsautier 
ie u ui a l ague parmi la mer nagier 
molt sauoit bien pelerins espier 
et desrober et toz nuz despoillier 
prestres et moines iglises et mostiers 
por ce l en fist a grant honte chacier 
et fors de france foir et essillier 
iuqu en gascongne ne s osa atargier 
li dona li rois yon moillier 
et de sa terre li dona zz cartier 
puis fu tele eure qu il s en repanti chier 
icil garins dont uos m oez plaidier 
ocist mon oncle a l espee d acier 
par cel apostre que requierent paumier 
qant ne me puis de lor pere uenchier 
li fil por li le conparront molt chier 
droiz enpereres a celer ne l uos quier 
unques mon fil ne donas zz denier 
n a moi meismes palefroi ne destrier 
qui chascun ior te seruons sanz dengier  
deus le maudie le pere droiturier 
ia ne morra enuie 
renier entant le traitor renart 
tel duel en ot a pou d ire ne part 
par mautalant a regardé girart 
  droiz enpereres qui est ce grant uiellart 
qui de la pance me resenble lonbart 
tant a mengié des conpotes au lart 
ausin est gros come un roncin liart 
mien escient qu il est del lin bernart 
qui d autemure toli aimon sa part 
traitres est bien pert a son regart 
droiz enpereres fetes moi droit esgart 
se il uos plest par le cors seint meart 
conbatrai moi a lui que molt m est tart 
a ceste espee qui les granz cous depart 
prouerai bien uers le felon gangnart 
que mon pere est frans dus de bone part 
et se n en faz recreant le uiellart 
fetes m ardoir ou pandre a une hart 
ne uos chaut frere  ce li a dit girart 
  foi que ge doi au cors seint liennart 
se ne cuidoie que au roi en pesast 
de ses grenons auroie ia ma part  
quequ il dit ce par la barbe l aart 
de qanqu il tint des peus a fet essart 
forment rechine le traitor ueillart 
et francois qui s en pranent regart 
car molt aoient le pautonier renart 
maudite soit s orine 
  sire uiellart  dit renier le cortois 
  ne remeint pas en uostre grant bofois 
que par corroz de la cort ne m en uois 
si n en portasse ne armes ne conrois 
mes par la croiz que requierent francois 
ie uos di bien tel loier en auroiz 
que au partir nul gre ne m en sauroiz  
atant le lessent ester a cele foiz 
les damoisiaus a retenuz li rois 
par renier uont et les torz et les droiz 
les iugemenz qant uient au grant destroiz 
il sert lou roi com cheualiers adroiz 
si li a tout aquité uermendois 
de robeors et de larrons reuois 
qui tout metoient le pais en defois 
qant les prenoit li cheualiers cortois 
ia n es ne catre iorz ne trois 
renier lor fist yy aguez une foiz 
a un poncel en prist sesante trois 
toz les pandi n i ot autre defoi 
ce fu droite iotisse 
renier fu fiers et cheualiers gentis 
au roi aquite ses mortieus ennemis 
de la contree mon seigneur seint denis 
ne pooit on aler iuqu a sanliz 
que il ne fust detranchiez et ocis 
en la soruale auoit larrons norriz 
el iarriois qui est desoz sanliz 
n i pasoit hom qui de mere fust uis 
qui meintenant ne fust ou mort o pris 
clamor en uint a xm au fier uis 
renier l oi li cheualiers hardiz 
yy cheualiers toz armez auoit pris 
toz enbuchier les fist el plesseiz 
s i fist passer pelerins iusq a yy 
c atapiner ot fet a seint denis 
parmi le bois s en uont toz ademis 
lor uestemenz desor lor bordon mis 
chantant s en uont parmi le pleseiz 
et li larron les ont tres bien oiz 
de lor aguet sont au deuant sailliz 
li pelerin s escrient a haut criz 
es lor renier fier et mautalantis 
et auec lui zz cheualiers de pris 
les larrons ont fierement enuaiz 
la ueist en zz molt grant fereiz 
tant mal larron detranchié et ocis 
mal soit d icel qui en eschapast uis 
toz les pandirent n i ot plus terme quis 
de brenge en brenche as arbres les ont mis 
einsi renier aquita le pais 
molt en fu liez xm o le fier uis 
tant fu renier ses druz et ses amis 
que il le fist sor toz ceus del pais 
conseillier de sa chanbre 
a iceu terme que uos m oez conter 
tint xm cort ainz puis ne tint sa per 
a pantecoste que len doit celebrer 
ot fet li rois grant barnaie mender 
ce ior se fist li rois molt ennorer 
girart comende qu i le serue au disner 
il et renier qui molt fist a loer 
et il si firent ne l uodrent refuser 
l un fet les mes deuant lui aporter 
et l autre tint la grant cope d or cler 
plaines d espices qu il auoit fet coler 
es uos zz mes sanz plus de demorer 
toz les degrez uet el pales monter 
molt hautement les prant a saluer 
  cil damedeu qui tot a a sauuer 
gart xm qui tant fait a douter 
et son barnaie que lez lui uoi ester 
seignor baron car me faites mostrer 
girart l anfant de gascongne le ber 
lui et renier dont i ai oi conter 
que en sa cort a fet xm adouber 
tant les ai quis et mein et auesprer 
que tout m fet traueillier et lasser 
uoiz nos ici  dit renier au uis cler 
  amis biau frere que ueus tu demender 
ses tu noueles de noz amis conter 
ouil biau sire ce sachiez sans douter 
mille est en puille ia ne l uos quier celer 
prise a moillier qui molt fait a loer 
yy fiz en a qui molt font a amer 
plus biaus ne genz ne porroit en trouer 
et hernaut est a biaulande sor mer 
moillier li ont fet el pais doner 
par lui a toute la terre a gouerner 
un fil en a nus hon ne uit son per 
aimeriet font l anfant apeler 
se il uit longues bien se fera douter 
et son lingnaie essaucier et monter 
et uos de coi uos repoez uenter 
auez enneurs ne terres a garder 
que i en repuisse a uoz freres conter 
amis biau frere de folie oi pledier  
ce dit renier   ne fet a demender 
bien lor puez dire ia ne l te quier celer 
que nos seruons xm le ber 
girart mon frere fet le mengier haster 
en la cuisine ne l en poons giter 
les escueles fet torchier et lauer 
ie faz les napes estuier et garder 
et les hennas que nus n es puist enbler 
li rois nos fet tout autresin mener 
come roncin q an meinne pasturer 
nos fesons son seruise  
renier parole a la chiere hardie 
uoit le mesaie fierement li escrie 
  ami biau frere se deus te beneie 
diz me tu uoir ne l me celer tu mie 
que mile est dus de puille la garnie 
oil biau sire par deu le fiz marie 
prise a moillier molt gente et escheuie 
yy fiz en a de molt grant baronnie 
et uos biau sire auez uos seignorie 
terre ne marche tor ne cite antie  
et dit renier   tu demendes sotie 
girart mes freres se deus m e beneie 
ne set encore que est cheualerie 
onques tel qeu ne ueis en ta uie 
s or le uaoies ne l connoistroies mie 
ie gart les napes moie en est la baillie 
foi que doi deu le fiz seinte marie 
xm li rois de france la garnie 
s il ne me done ou terre ou seignorie 
ne l seruirai iames ior de ma uie 
einz irai seignor querre  
sor la table est l anperere acoutez 
ou uoit ses homes s es en a apelez 
  seignor  fet il   auez uos escouté 
le fier contraire que renier a conté 
a ce mesaie que uos ici ueez 
bien le me dist l arceuesque guirre 
li dus renarz qui molt est alosez 
cil de peuiers qui tant est adurez 
ne lor sauroie si grant bontez 
c au derrien en fuse ia loez 
oi l ai dire et si est ueritez 
puisque lierre est de forches rachetez 
ia puis ses sires n en iert de lui amez 
por eus le di que i auoie aleuez 
or si m est uis que ie en ai mau grez 
trop sont de pute orine  
qant renier a la parole escoutee 
de mautalant a la color muee 
c en haut parole s a la chiere leuee 
dit renier   sire quele l auez trouee 
quele cite uos auez or donee 
ne quele terre quel fie ne quel contree 
uos m adoubates c est uerite prouee 
mes ie n en ai eu autre sodee 
de uostre terre que uos ai aquitee 
tout uermendois cele terre loee 
qui de larrons estoit souant robee 
mes i en ai bien la terre deliuree 
tout les pandi onques n en oi sodee 
mes par l apostre q an quiert en noiron pree 
se hui cest ior ne m est terre donee 
tote m amor est de uos deseuree 
demein irai sanz nule demoree 
a garin de monglane  
li enpereres entandi la reson 
de mautalant a fronci le grenon 
renier apele par contralioison 
  uassal  fet il   tu deuenis mes hom 
et en bataille portas mon confanon 
si conqueis meint denier meint mengon 
le grant auoir eus en ton bandon 
tu te uantas par deuant meint baron 
que tu l auroies ou ge uosise ou non 
et si tandroies le pais enuiron 
toi seruiroient francois et borgoignon 
et alement et flamenc et frison 
ce deis tu en guise de felon 
del droit a fere orandroit te semon 
ia feras droit ou tu ueilles ou non 
merci bons rois  dist girart li frans hom 
  se il uos plest orendroit en iron 
nu piez en langes en noz meins zz baston 
estrumelez le pais uuideron  
et dit renier   par mon chief non feron 
tu as parlé a loi de fol garcon 
lesse li dire son talant et son bon 
puisq an sa cort de pledier nos semont 
deus me confonde se nos ne l atandon 
pour le iugement dire  
nostre enperere ot le cuer irascu 
por ce que cil li ot si respondu 
son fier barnage apele qui la fu 
  seigneur baron auez uos entendu 
de ces glotons qui estoient mi dru 
mauuesement le m auront hui rendu 
tel chose ont dite dont m ont irascu 
par cel apostre por qui deu fet uertu 
se il sont ci iuqu a trois iorz ueu 
i es ferai pandre a un arbre ramu  
