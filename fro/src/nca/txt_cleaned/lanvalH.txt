l auenture d un autre lai 
cum ele auient uus cunterai 
fait fu d un mut gentil uassal 
en bretans l apelent lanual 
a kardoel suriurnot li reis 
artur li pruz e li curteis 
pur les escoz e pur les pis 
que destruient le pais 
en la tere de loengre entroent 
e mut suuent la damagoent 
a la pentecuste en este 
i aueit li reis suiurné 
asez i duna riches duns 
e as cuntes e as baruns 
a ceus de la table runde 
n ot tant de teus en tut le munde 
femmes e tere departi 
par tut fors un ki l ot serui 
ceo fu lanual ne l en souient 
ne nul de soens bien ne li tient 
pur sa ualur pur la largesce 
pur sa beaute pur sa pruesce 
l enuioent tut li plusur 
tel li mustra semblant d amur 
si al cheualer mes auenist 
ia une feiz ne l enpleinsist 
fiz a rei fu de haut parage 
mes luin ert de sun heritage 
de la meisne le rei fu 
tut sun aueir ad despendu 
kar li reis rien ne li dona 
ne lanual rien ne li demanda 
ore est lanual mut entrepris 
mut est dolent e mut pensis 
seignurs ne uus esmerueillez 
hume estrange descunseillez 
mut est dolent en autre tere 
quant il ne seit u sucurs quere 
le cheualer dunt ieo uus di 
que tant aueit le rei serui 
un iur munta sur sun destrer 
si s est alez esbaneer 
fors de la uile est eissuz 
tut sul est en un pre uenuz 
sur une ewe curaunt descent 
mes sis cheual tremble forment 
il le descengle si s en uait 
enmi le pre uuiltrer le lait 
le pan de sun mantel plia 
desuz sun chief puis le cucha 
mut est pensis pur sa mesaise 
il ne ueit chose ke li plaise 
la u il gist en teu maniere 
garda aual lez la riuiere 
uit uenir deus dameiseles 
unc n en ot ueu plus beles 
uestues ierent richement 
laciez mut estreitement 
en deus blians de purpre bis 
mut par aueient bel le uis 
l eisnee portout un bacins 
doré furent bien faiz e fins 
le ueir uus en dirai sanz faile 
l autre portout une tuaile 
eles s en sunt alees dreit 
la u li cheualer giseit 
lanual que mut fu enseigniez 
cuntre eles s en leuad en piez 
celes l unt primes salué 
lur message li unt cunté 
  sire lanual ma dameisele 
que tant est pruz e sage e bele 
ele nus enueit pur uus 
kar i uenez ensemble od nus 
sauuement uus i cundurums 
ueez pres est li paueilluns  
li cheualers od eles uait 
de sun cheual ne tient nul plait 
que deuant li peist al pre 
treske al tref l unt amené 
que mut fu beaus e bien asis 
la reine semiramis 
quant ele ot unkes plus aueir 
e plus pussaunce e plus saueir 
ne l emperere octouien 
n esligasent le destre pan 
un aigle d or ot desus mis 
de cel ne sai dire le pris 
ne des cordes ne des peissuns 
que del tref tienent les giruns 
suz ciel n ad rei ki esligast 
pur nul auer k il i donast 
dedenz cel tref fu la pucele 
flur de lis rose nuuele 
quant ele pert al tens d este 
trespassot ele de beaute 
ele iut sur un lit mut bel 
li drap ualeient un chastel 
en sa chemise senglement 
mut ot le cors bien fait e gent 
un cher mantel de blanc hermine 
couert de purpre alexandrine 
ot pur le chaut sur li geté 
tut ot descouert le coste 
le uis le col e la peitrine 
plus ert blanche que flur d espine 
le cheualer auant ala 
e la pucele l apela 
il s est deuant le lit asis 
  lanual  fet ele   beus amis 
pur uus uienc ieo fors de ma tere 
de luinz uus sui uenu quere 
se uus estes pruz e curteis 
emperere ne quens ne reis 
n ot unkes tant ioie ne bien 
kar io uus aim sur tute rien  
il l esgarda si la uit bele 
amurs le puint de l estencele 
que sun quor alume e esprent 
il li respunt auenantment 
  bele  fet il   si uus pleiseit 
e cele ioie me aueneit 
que uus me uousissez amer 
ia n osiriez rien comander 
que ieo ne face a mien poeir 
turt a folie u a saueir 
ieo frai uoz comandemenz 
pur uus guerpirai tutes genz 
iames ne queor de uus partir 
ceo est la rien que plus desir  
quant la meschine l oi parler 
celui que tant la peot amer 
s amur e sun cors li otreie 
ore est lanual en dreite ueie 
un dun li ad duné apres 
ia cele rien ne uudra mes 
que il n en ait a sun talent 
doinst e despende largement 
ele li trouerat asez 
mut est lanual bien herbergez 
cum plus despendra richement 
plus auerat or e argent 
  ami  fet ele   ore uus chasti 
si uus comant e si uus pri 
ne uus descouerez a nul humme 
de ceo uus dirai ia la summe 
a tuz iurs m auriez perdue 
si ceste amur esteit seue 
iames ne me purriez ueeir 
ne de mun cors seisine aueir  
il li respunt que bien tendra 
ceo que ele li comaundera 
delez li s est al lit cuchiez 
ore est lanual bien herbergez 
ensemble od li la releuee 
demurat tresque a l uespree 
e plus i fust se il poist 
e s amie lui cunsentist 
  amis  fet ele   leuez sus 
uus ni poez demurer plus 
alez uus en ieo remeindrai 
mes un chose uus dirai 
quant uus uodrez od mei parler 
ia ne sauerez cel liu penser 
u nuls puist auer sa amie 
sanz repreoce sanz uilenie 
que ieo ne uus seie en present 
a fere tut uostre talent 
nul humme fors uus ne me uerra 
ne ma parole n en orra  
quant il l oi mut en fu liez 
il la baisa puis s est dresciez 
celes que al tref l amenerent 
de riches dras le cunreerent 
quant il fu uestu de nuuel 
suz ciel n en ot plus bel dancel 
n esteit mie fous ne uileins 
l ewe li donent a ses meins 
e la tuaille a suer 
puis li portent a manger 
od s amie prist le super 
ne feseit mie a refuser 
mut fu serui curteisement 
e il a grant ioie le prent 
un entremes i ot plener 
que mut pleiseit al cheualier 
kar s amie baisout souent 
et acolot estreitement 
quant del manger furent leué 
sun cheual li ont mené 
bien li unt la sele mise 
mut ad troué riche seruise 
il prent cunge si est muntez 
uers la cite s en est alez 
suuent esgarde ariere sei 
mut est lanual en grant esfrei 
de s auenture uait pensaunt 
e en sun curage sotaunt 
esbaiz est ne seit que creir 
il ne la quide mie aueir 
il est a sun ostel uenuz 
ses humme treue bien uestuz 
icele nuit bon ostel tient 
mes nul ne sot dunt ceo li uient 
n ot en la uile cheualier 
ki de suriur ait grant mestier 
que il ne face a lui uenir 
e richement e bien seruir 
lanual donout les riches duns 
lanual aquitout les prisuns 
lanual uesteit les iugleurs 
lanual feseit les granz honurs 
n i ot estrange ne priue 
a ki lanual n en ust doné 
mut ot lanual ioie e deduit 
u seit par iur u seit par nuit 
s amie peot ueer souent 
tut est a sun comandement 
ceo m est auis memes l an 
apres la feste seint iohan 
d ici qu a trente cheualier 
si erent alé esbanier 
en un uergier desuz la tur 
u la reine ert a suriur 
ensemble od eus walwains 
e sis cusins li beaus ywains 
e dist walwains li francs li pruz 
que tant se fist amer de tuz 
  par deu seignurs nus feimes mal 
de nostre compainun lanual 
que tant est larges e curteis 
e sis peres est riches reis 
que od nus ne l auum mené  
atant se sunt ariere turné 
a sun ostel reuient ariere 
lanual ameinent par preere 
a une fenestre entaillié 
s esteit la reine apuié 
treis dames ot ensemble od li 
la maisne lanual choisi 
lanual choisi et esgarda 
une des dames apela 
par li manda ses dameiseles 
les plus quointes les plus beles 
od li si irrunt esbainier 
la u cil sunt al uergier 
trente en menat od li e plus 
par les degrez descendent ius 
les cheualers encuntre uunt 
que pur eles grant ioie unt 
il les unt prises par les mains 
cil par les mains ni ert pas uilains 
lanual s en uait a une part 
mut luin des autres ceo li est tart 
que s amie puist tenir 
baiser acoler e sentir 
l autrui ioie prise petit 
si il n ad le suen delit 
quant la reine sul le ueit 
al cheualer en ua tut dreit 
lunc lui s asist si l apela 
tut sun curage li mustra 
  lanual mut uus ai honuré 
e mut cheri e mut amé 
tute m amur poez aueir 
kar me dites uostre uoleir 
ma druerie uus otrei 
mut deuez estre lie de mei 
dame  fet il   lessez m ester 
ieo n ai cure de uus amer 
lungement ai serui le rei 
ne li uoil pas mentir ma fei 
ia pur uus ne pur uostre amur 
ne mesfrai a mun seignur  
la reine s en curuca 
irié fu si mesparla 
  lanual  fet ele   bien le quit 
uus n amez gueres cel delit 
asez le m ad humme dit souent 
que des femmes n auez talent 
uallez auez bien afeitiez 
ensemble od eus uus deduiez 
uileins cuarz mauueis failliz 
mut est mi sires mau bailliz 
que pres de lui uus ad suffert 
mun escient que deus enpert  
quant il l oi mut fu dolent 
del respundre ne fu pas lent 
teu chose dist par mal talent 
dunt il se repenti souent 
  dame  dist il   de cel mestier 
ne me sai ieo nient aidier 
mes io aim si sui amis 
cele ke deit auer le pris 
sur tutes celes que ieo sai 
e une chose uus dirai 
bien le sachez a descouert 
une de celes ke la sert 
tute la plus poure meschine 
uaut meuz de uus dame reine 
de cors de uis e de beaute 
d enseignement e de bunte  
la reine s enparte atant 
en sa chambre en uait plurant 
mut fu dolente e curuciee 
de ceo k il out auilee 
en sun lit malade cucha 
iames ceo dit ne leuera 
si li reis ne l en feseit dreit 
de ceo dunt ele se pleinereit 
li reis fu del bois repeiriez 
mut out le iur esté haitiez 
as chambres la reine entra 
quant ele le uit se clamma 
as piez li chiet merci crie 
e dit que lanual l ad hunie 
de druerie la requist 
pur ceo que ele l en escundist 
mut laidi e auila 
de tele amie se uanta 
que tant ert cuinte e noble e fiere 
que meuz ualut sa chamberere 
la plus poure que tant serueit 
que la reine ne feseit 
li reis s en curucat forment 
iuré en ad sun serment 
si il ne s en peot en curt defendre 
il le ferat arder u pendre 
fors de la chambre eissi li reis 
de ses baruns apelat treis 
il les enueit pur lanual 
que asez ad dolur e mal 
a sun chastel fu reuenuz 
il s est bien aparceuz 
qu il aueit perdue s amie 
descouert ot la druerie 
en une chambre fu tut suls 
pensis esteit e anguissus 
s amie apele mut souent 
mes ceo ne li ualut neent 
il se pleigneit e suspirot 
d ures en autres se pasmot 
puis li crie cent feiz merci 
que ele parlot a sun ami 
sun quor e sa buche maudit 
ceo est merueille k il ne s ocit 
il ne seit tant crier ne braire 
ne debatre ne sei detraire 
que ele en ueulle merci aueir 
sul tant que la puisse ueeir 
oi las cument se cuntendra 
cil ke li reis ci enueia 
il sunt uenu si li unt dit 
que a la curt uoise sanz respit 
li reis l aueit par eus mandé 
la reine l out encusé 
lanual i uet od sun grant doel 
il l eussent ocis a lur ueoil 
il est deuant le rei uenu 
mut fu dolent taisanz e mu 
de grant dolur mustre semblant 
li reis li dit par mal talant 
  uassal uus me auez mut mesfait 
trop comencastes uilein plait 
de mei hunir e auiler 
e la reine lendengier 
uanté uus estes de folie 
trop par est noble uostre amie 
quant plus est bele sa meschine 
e plus uaillante que la reine  
lanual defent la deshonur 
e la hunte de sun seignur 
de mot en mot si cum il dist 
que la reine ne requist 
mes de ceo dunt il ot parlé 
reconut il la uerite 
de l amur dunt il se uanta 
dolent en est perdue l a 
de ceo lur dit qu il en ferat 
quanque la curt esgarderat 
li reis fu mut uers li irez 
tuz ses hummes ad enueiez 
pur dire dreit quei il en deit faire 
cum ne li puis a mal retraire 
cil unt sun conmandement fait 
u eus seit bel u eus seit lait 
comunement i sunt alé 
e unt iugé e esgardé 
que lanual deit aueir un iur 
mes plegges truisse a sun seignur 
qu il atendra sun iugement 
e reuendra en sun present 
si serat la curt esforcié 
kar n i ot dunc fors la maisne 
al rei reuienent li barun 
si li mustrent la reisun 
li reis ad plegges demandé 
lanual fu sul e esgaré 
n i aueit parent ne ami 
walwain i uait ki l a pleui 
e tuit si cumpainun apres 
li reis lur dit   e io l uus les 
sur quanke uus tenez de mei 
teres e fieus chescun par sei  
quant pleui fu dunc n ot el 
alez s en est a sun ostel 
li cheualer l unt conuee 
mut l unt blasmé e chastié 
k il ne face si grant dolur 
e maudient si fol amur 
chescun iur l aloent ueer 
pur ceo k il uoleient saueir 
u il beust u il mangast 
mut dotouent k il s afolast 
al iur que cil orent numé 
li barun furent asemblé 
li reis e la reine i fu 
e li plegge unt lanual rendu 
mut furent tuz pur li dolent 
ieo quid k il en i ot teus cent 
ki feissent tut leur poeir 
pur lui sanz pleit deliure aueir 
il iert retté a mut grant tort 
li reis demande le recort 
sulunc le cleim e les respuns 
ore est trestut sur les baruns 
il sunt al iugement alé 
mut sunt pensifs e esgaré 
del franc humme d autre pais 
que entre eus ert si entrepris 
encumbrer le ueulent plusur 
pur la uolente sun seignur 
ceo dist li quoens de cornwaille 
  ia endreit nuls n i auera faille 
kar ki que en plurt e ki que en chant 
le dreit estuet aler auant 
li reis parla uers sun uassal 
que ieo uus oi numer lanual 
de felunie le retta 
e d un mesfait l acheisuna 
nuls ne l apele fors le rei 
par cele fei ke ieo uus dei 
ki bien en ueut dire le ueir 
ia n i deust respuns aueir 
si pur ceo nun que a sun seignur 
deit bien par tut faire honur 
e ma dame s en curuca 
d un amur dunt il se uanta 
un serement l en gagera 
e li reis le nus pardura 
e s il peot auer sun guarant 
e s amie uenist auant 
e ceo fust ueir k il en deist 
dunt la reine se marist 
de ceo auera il bien merci 
quant pur uilte ne l dist de li 
e s il ne peot garant aueir 
ceo li deuum faire saueir 
tut sun seruise perde del rei 
e s il deit cungeer de sei  
al cheualer unt enuee 
si li unt dit e nuntié 
que s amie face uenir 
pur lui tencer e garentir 
il lur dit qu il ne poeit 
ia pur li sucurs n en auereit 
cil s en reuait as iugeurs 
ki n i atendent nul sucurs 
li reis les hastot durement 
pur la reine ki s atent 
quant il deueient departir 
deus puceles uirent uenir 
sur deus beaus palefreiz amblanz 
mut par esteient auenanz 
de cendal purpre sunt uestues 
tut senglement a lur char nues 
cil les esgardouent uolenters 
walwain od li treis cheualers 
uait a lanual si li cunta 
les deus puceles li mustra 
mut fu haitié forment li prie 
qu il li deist si ceo ert amie 
il lur ad dit ne seit ki sunt 
ne dunt uienent ne u eles uunt 
celes sunt alees auant 
tut a cheual par tel semblant 
descendirent deuant le deis 
la u seeit artur li reis 
eles furent de grant beute 
si unt curteisement parlé 
  reis fai tes chambres deliurer 
e de palies encurtiner 
u ma dame puist descendre 
si ensemble od uus ueut ostel prendre  
il lur otria mut uolenters 
si appela deus cheualers 
as chambres les menerent sus 
a cele feiz ne distrent plus 
li reis demande a ses baruns 
le iugement e les respuns 
e dit que tant l unt curucié 
de ceo que tant l unt delaié 
  sire  funt il   nus departimes 
pur les dames que nus ueimes 
ni auerat nul esgart fait 
ore recumencerum le plait 
dunc assemlerent tut pensif 
asez i ot noise e estrif 
quant il ierent en cel esfrei 
deus puceles de gent cunrei 
uestues de deus palies freis 
cheuauchent deus muls espanneis 
uirent uenir la rue aual 
grant ioie en eurent li uassal 
entre eus dient que ore est gariz 
lanual li pruz e li hardiz 
yweins i est a lui alez 
ses cunpainuns i ad menez 
  sire  fet il   rehaitiez uus 
pur amur deu parlez od nus 
ici uienent deus dameiseles 
mut acemees e mut beles 
ceo est uostre amie uereiment  
lanual respunt hastiuement 
e dit qu il pas ne s auuot 
ne il ne s cunut ne ne s amot 
atant furent celes uenues 
deuant le rei sunt descendues 
mut les loerent li plusur 
de cors de uis e de colur 
n i ad cele meuz ne uausist 
que unkes la reine ne fist 
l aisnee fu curteise e sage 
auenantment dist sun message 
  reis kar nus fai chambres baillier 
a oes ma dame herbergier 
ele uient ici a tei parler  
il les cumande a mener 
od les autres que ainceis uiendrent 
u ues des muls nul plai ne tindrent 
quant il fu d eles deliuerez 
puis ad tuz ses baruns mandez 
que le iugement seit renduz 
trop ad le iur esté tenuz 
la reine s en curuceit 
que si lunges les atendeit 
ia departissent a itant 
quant par la uile uient errant 
tut a cheual une pucele 
en tut le secle n ot plus bele 
un blanc palefrei cheuachot 
que bel e suef la portot 
mut ot bien fet e col e teste 
suz ciel n en ot plus bele beste 
riche atur ot al palefrei 
suz ciel n en ad quens ne rei 
ki tut pust eslegier 
sanz tere uendre u engagier 
ele i ert uestue en itel guise 
de chainsil blanc e de chemise 
que tuz les costez li pareient 
que de deuz parz laciez esteient 
le cors ot gent basse la hanche 
le col plus blanc que neif sur branche 
les oilz ot uairs e blanc le uis 
bele buche neis bien asis 
les surcilz bruns e bel le frunt 
e le chef cresp e aukes blunt 
fil d or ne gette tel luur 
cum sun cheual cuntre le iur 
sis manteus fu de purpre bis 
les pans en ot entur li mis 
un esperuier sur sun poin tient 
e un leuerer apres lui uient 
il n ot al burc petit ne grant 
ne li ueillard ne li enfant 
que ne l alassent esgarder 
si cum il la ueent errer 
de sa beaute ni ert mie gas 
ele ueneit meins que le pas 
li iugeur que la ueeient 
a merueille le teneient 
il n ot un sul ki l esgardast 
de dreite ioie ne s eschaufast 
cil ki le cheualer amoent 
a lui ueneient si li cuntouent 
de la pucele ki ueneit 
si deu plest que le deliuereit 
  sire cumpain ci en uient une 
mes ele n est pas faue ne brune 
ceo est la plus bele del mund 
de tutes celes ke i sunt  
lanual l oi sun chief dresca 
bien la cunut si suspira 
li sanc li est munté al uis 
de parler fu aukes hastifs 
  par fei  fet il   ceo est m amie 
ore m en est gueres ki m ocie 
si ele n ad merci de mei 
kar gariz sui quant ieo la uei  
la dame entra al palais 
unc si bele n i uient mais 
deuant le rei est descendue 
si que de tuz i ert bien uenue 
sun mantel ad laissié cheir 
que meuz la puissent ueer 
li reis que mut fu enseigniez 
il s est encuntre lui dresciez 
e tuit li autre l enurerent 
de li seruir se presenterent 
quant il l orent bien esgardee 
e sa beaute forment loee 
ele parla en teu mesure 
kar de demurer n en ot cure 
  reis ieo ai amé un tuen uassal 
ueez le ici ceo est lanual 
acheisuné fu en ta curt 
ne uuil mie que a mal li turt 
de ceo qu il dist ceo sachez tu 
que la reine ad tort eu 
unc nul iur ne la requist 
de la uantance ke il fist 
si par me peot estre aquitez 
par uoz baruns seit deliuerez  
ceo qu il iugerent par dreit 
li reis otrie ki issi seit 
n i ad un sul que n ait iugié 
que lanual ad tut desrainié 
deliuerez est par lur esgart 
e la pucele s en depart 
ne la peot li reis retenir 
asez gent ot a li seruir 
fors de la sale aueient mis 
un grant perrun de marbre bis 
u pesant humme muntoent 
que de la curt le rei uenoent 
lanual esteit munté desus 
quant la pucele ist fors a l us 
sur le palefrei detriers li 
de plain eslais lanual sailli 
od li s en uait en aualun 
ceo nus recuntent li bretun 
en un isle que mut est beaus 
la fu raui li dameiseaus 
nul humme n en oi plus parler 
ne ieo n en sai auant cunter 
