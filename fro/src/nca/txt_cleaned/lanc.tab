. 
or s en uet galehout entre lui et son compaignon  lies et dolens  lies de ce que ses compains s en uet auec lui  et dolens de ce qu il est remis de la maisnee le roi artu  kar par ce le cuide il auoir perdu a tos iors  
et il auoit mis son cuer en lui outre ce que cuers d ome pooit amer autre home estrange de loial compaignie . 
et de ceste chose ne couient pas tesmoing auoir  car bien i parut en la fin que la dolor que il en ot li toli tote ioie tant que mors en fu  si com li contes meismes le deuisera ca auant . 
mais de sa mort ne fet pas a parler ci endroit  kar mors a si preudome com galehout estoit ne fet pas a ramenteuoir deuant le point . 
et tuit li conte qui parolent de lui s acordent a ce qu il estoit en totes choses li plus uaillans de tos les haus princes enpres le roi artu a cui len ne doit nului aparagier de cels qui uesquirent a cel termine . 
. 
et si retesmoigne li liures tardamides de uergials  qui plus parole des proesces galehout que nus des autres  que neis li rois artus ne fu mie de gaires plus uaillans  kar se galehout puist uiure son droit aage al point et al corage qu il auoit quant il comenca a guerroier le roi artu  il passast tos cels qui les autres auoient passés . 
et il meismes en descouri son corage a lancelot et dist que  a l ore que la guerre commenca  baoit il a tot le monde conquerre  et bien i parut  kar il fu a uint cinc ans cheualiers et puis conquist il yy roialmes et a trente noef ans fu la fin de son aage . 
mais de totes ces choses le traist lancelos ariere et il li mostra bien  la ou il fist de sa grant honor sa grant honte  quant il estoit au desus le roi artu et il li ala merci crier  
et apres ce grant tens  la ou li dui home de son lignage li plus prochain  quant il les ot fes rois coronés  li reprochierent a conseil la honteuse pes que il auoit fete por un sol home . 
. 
lors respondi il que il n auoit onques tant gaaignié ne tant d onor conquise   kar il n est pas   fet il   richece de terre ne d auoir  mais de preudome  ne les terres ne font mie les preudomes  mais li preudome font les terres et riches hom doit tos iors baeer a auoir ce que nus n a . 
 en ceste maniere torna galehout a sauoir et a gaaing ce que li autre tornoient a perte et a folie  ne nus n osast auoir cuer de tant amer buens cheualiers com il faisoit . 
. 
mais or laisse li contes a parler ici endroit de ses bontes e retorne a dire ensi com il s en uont entre lui et lancelot et yy escuier sans plus de compaignie et cheualchent en tel maniere dolent et pensif  kar il sont andui molt corocié  galehout de ce qu il crient perdre son compaignon por le roi de cui maisnie il est remes  et lancelos rest a malaisse de sa dame que il esloigne si  et molt li poise des mals que galehout sueffre por lui  si sont a malaise li uns por l autre si qu il en perdent le boiure et le mengier  
et tant entendent a penser qu il enpirent molt de lor bialte et de lor force et tant s entredotent par loial amistie qui entr els deux est qu alsint li uns d eus n ose metre l autre en parole de riens dont il soit a malaise  altresint com il sentissent mesfet d aucune chose li uns uers l autre . 
. 
mais nule dolor ne s apareille a ce que galehout sueffre  kar il auoit mis en l amor lancelot tot ce que hom i pooit metre  cuer et cors  et tote honor  qui miels ualt . 
il li auoit si doné son cors qu il amast miels a ueoir sa mort que la lancelot  
il li auoit si doné son cuer  la ou il ne pooit auoir ioie sans lui . 
et por lui fist il si grant amor qu il cria merci le roi artu  et si l auoit il torné a desconfiture et aproché d estre deserités . 
. 
tant ont cheualchié en ceste maniere qu il aprochierent del roialme de sorelois  
si est ia galehout si conreés qu il n i atent se la mort non . 
et la nuit deuantqu il uenissent en sorelois  si uindrent a un chastel qui estoit le roi des frans  si auoit non la garde le roi  car li roialmes des frans marchissoit a sorelois par deuers galerne et de cele part cort li hombres . 
cele nuit fu galehout molt malades  mais monstroit il plus bel samblant que li cuers ne li aportoit . 
et lancelos qui molt auoit grant dolor de son malage le conforte molt  mais nus confors n i a mestier  
ne lancelos ne li ose demander l acheison de sa dolor  kar il li menbre de ce que galehout l auoit si debonairement soffert en sa dolor  sans rien demander  la ou il remeist ses compaignons . 
et d autre part se reporpense il que ce ne porroit il pas soffrir longuement  ancois li enquerrroit la uerite  kar de chose qui a lui apartenist ne sofferroit il pas qu il fuist a malaise  et il sospiece bien qu il n est a malaise se par li non . 
. 
et quant galehout fu cochiés et il cuida que lancelos fust endormis  si commence son duel a faire si come de plaindre et de plorer et disoit molt souent   ha  diex  com m a trahi cil qui si preudom estoit  
 tote nuit demena galehout ceste dolor desi au ior  
et se il ot auques duel  et lancelos fu auques a aise  kar tote nuit dormi . 
al matin montent sor lor cheuals et issirent fors del chastel et cheualchierent le droit chemin uers sorelois . 
si cheualche galehout tot deriere et ot son chaperon sor les ielx et aloit le chief enclin si grant aleure com il pooit traire de son palefroi  tantque il passe lancelot et ses escuiers . 
et lors entrent en une forest qui ot non glorinde  si est entre le terre le roi des frans et sorelois et marchist de cele part ou li ombres cort . 
. 
ensint cheualche galehout mas et pensis qu il ne dit mot n a lancelot n a autrui  tantque ses palefrois est tos tressuans . 
et lors est entrés en un chemin perrous et li cheuals fu durement cargiés del cheualier qui sor lui fu grans et pesans et plains de doleros penses  et si refu encombrés de la maluese aleure que il aloit  si acoupa a une des pierres dont li chemin estoit espessement ionchiés  si qu il uint a terre d ambesdeus les genols et que les resnes en uolent a galehout hors de la main et tressaut de son penser  si li anuie li coupers del palefroi  si le fiert si durement des esperons que li sans li saut par ambesdeus les costes et li palefrois se lance outre de tote sa uertu . 
et galehout ot failli a prendre les resnes qui furent sor le col del cheual et al lancier qu il fist s i encombre d ambesdeus les pies et uole outre  la teste entre les iambes  si durement qu il se pechoie le col en trauers . 
. 
et galehout  si grans com il estoit  uole hors des arcons et chiet desus les pieres tos enuers si felenessement qu a bien petit qu il ne se creue le cuer el uentre . 
quant lancelos le uit chaoir en tel maniere  si ot molt grant poor qu il ne soit mors  si saut a terre de son palefroi et uint corant la ou il gisoit  
et quant il uoit qu il ne remue menbre qu il ait  si cria si haut com il puet plus   ha  sainte marie  
 lors l enbrace  et la grant dolor qu il sent a son cuer por la grant poor de la mort le fet refroidir  si s estent deles lui et chiet pasmés a terre  
et al cheoir qu il fist si l ataint li trenchans d une pierre el front desus le senestre sorcil  si li trenche la char et le cuir desiqu al test . 
. 
lors sont tuit li quatre escuier molt esbahi  kar il cuident que li uns et li autre soit mors  
si detordent lor poins et esrachent lor cheuels et demainent si grant duel qu il ne pueent greignor mener . 
mais ne demora pas longuement que galehout uint de pasmison  si se plaint molt durement et oeure les iex et se merueille de cels qu il uit entor lui . 
mais quant il uit lancelot et le sanc qui li chai de sa plaie  si en fu molt dolens et plus asses que des mals qu il sentoit . 
et quant il le uit reuenir de pasmison  si li demande que ce auoit esté  et lancelos li conte en sospirant le grant poor qu il auoit eue de sa mort . 
et galehout s en merueille molt  si atorne il meesmes a lancelot sa plaie  et uns escuiers li amaine un palefroi por le suen qui mors estoit . 
et il monte  si reprenent a cheualchier et autresi sont li escuier monté . 
. 
mais la plaie lancelot a mis galehout en tel effroi qu il en a tot son pense laissié  et met lancelot plus en paroles qu il ne faisoit deuant . 
et lancelos li dist   sire   fet il   il est molt grans uilonie a si haut home com uos estes quant il li meschiet par un couper  si com il fist ore a uos  
et a poi que uos n estes mors  par ce que uos ne tenistes pas bien uostre frain  
et se uos fuissiés ne mors ne meheigniés en iceste maniere  ce fust trop grans mescheance . 
 atant li respont galehout et dist   certes  sire  mescheances ne me commencent ore mie  si sui ie li cheualiers el monde a cui greignors cheances ont esté  et il est des ore mes bien raison que il me meschiece  qu il ne me puet plus bien chaoir qu il a fet  kar diex fist ia un ior tant por moi qu il me dona ce que ie uoloie  
et qui a quanque il uelt  il ne puet plus gaaignier  mais il puet perdre  et ie sui a la perte entrés . 
 . 
de ceste parole a lancelos grant ire et grant anuiaance  kar il sospiece bien a quel chose ele puet torner . 
si li requiert et coniure de la rien que il aime plus el monde qu il li die uerite por coi ceste mescheanse li est commencé a uenir et por coi il a si longuement pensé  kar il ne le uit onques mais si esbahi com il a esté en ceste uoie . 
 et ie uos pri  sire   fet il   se ie fis onques seruise que uos pleust  que uos m en diés le uoir sans rien celer  
ne uos ne deués mie estre enuers moi couers  kar uos saués bien que ie uos aim sor tos homes qui onques fuissent  et de ce ai ie droit  kar ie n oi onques nul grant bien se par uos non . 
certes   fet galehout   nus cuers ne se porroit uers uos celer et ie uos dirai ce que ie n osai onques a home dire . 
. 
en cest duel et en ceste anguoisse que i ai si longuement mené m ont fait grant poor dui molt felon songe qui me uindrent auant ier en auision  
kar il m estoit auis en mon dormant que ie estoie en la maison le roi artu mon seignor o grant compaignie de cheualiers  
si uenoit hors de la chambre la roine un serpent  le greignor don ie onques euisse oi parler  et uenoit droitement a moi et espandoit feu et flambe si que ie perdoie la moitie de tos mes menbres . 
ensint m auint la premiere nuit  et l autre apres me fu auis que i auoie dedens mon uentre . 
yy cuers et estoient si pareil que a paines peust len l un deuiser de l autre . 
et quant ie me regardoie  si en perdoie l un  et quant il ert partis de moi  si deuenoit un lieupart et se feroit en une grant compaignie de bestes saluages . 
et maintenant me sechoit li cuers et tos li cors et m ert auis el songe que ie moroie . 
ice sont li dui songe por coi i ai tant pensé  ne iamais ne serai a aise deuant ce que ie sache certainement que ce senefie  et si en sai ie ia alcune chose . 
. 
sire   fet lancelos   uos estes si sages hom que uos ne deués mie croire en songe  kar songes ne puet a nule uerite monter  kar autresi com il est faus en soniant est il faus en auenture  ne uos ne deués pas de ce auoir poor  kar il n a el siecle home si puissant qui uos puist metre al desos  kar uos estes li plus puissans hom qui orendroit uiue . 
de totes ces choses   fet galehout   ne me puet nuire c uns seus hom  
et se cil me uelt nuire  nus ne me porroit aidier . 
et se nule force de clergie m i puet auoir mestier  ie saurai que mi dui songe senefient  kar ie n oi onques si grant desirrier de nule rien sauoir  
ne apres ce que uos uainquistes l asamblee del roi artu et de moi as armes uermeilles n oi ie greignor uolente de uos conoistre que i ai de ceste chose sauoir . 
. 
- sire   fet lancelos   ie ne cuit mie que nus clergies uos puisse dire chose qui est a auenir . 
- si fera bien   fet galehout . 
 dont ne sot li rois artus par les buens clers la uerite de ses songes que il sonia et tot ce qu il senefioient  
et ne li distrent il bien qu il li couenoit a perdre tote honor terriene  
 . 
ensint parolent longuement entre galehout et son compaignon tantque il uindrent tot le chemin iusqu a l eue de surne et passent un pont qui marchisoit a deus roialmes et a une duchee  et c estoit li roialmes des frans et cil des marches de galone et a la duchee de riuel . 
et quant il furent outre  si torna galehout une uoie sur destre qui le menoit a un suen chastel qu il auoit nouelement fermé  
si seoit en la plus fort place de terre qu il eust de tot son pooir  et il meisme li auoit mis non l orgueillose garde por la bialte et por la force qu il auoit et s estoit uantés que iluec metroit il le roi artu en prison  
si seoit li chastials en une roche naiue  en haut  et par desos coroit une eue rade et bruiant qui chaoit en surne et a mains de quatre lieues pres d iluec  si est cele eue apelee cerance . 
. 
a celui chastel torna galehout  kar la nuit i uoloit gesir en molt beles maisons qu il i auoit  car il en fu pres a une lieue galesche  si le uirent tot apertement et la tor fort et haut desor la roche et la baile enuiron  fort et espes  et torneles menuement kernelees . 
si comenca lancelos a parler premierement et dist   certes  sire  il samble bien que par grant hautece fu cist chastials encommenciés  que onques mes ne ui si cointe ne si bel . 
 et galehout encommence a sospirer   bials doz compains  bials doz amis  se uos sauiés com de grant fierte il fu commenciés  uoirement le diriés uos . 
certes a cel point que ie le commencai  baoie ie a conquere la seignorie de tot le monde  si uos i mosterai sempres une grant merueille dont ie fas molt que fols del dire  kar nus grans bobans n est si tost montés qu altresi tost ne soit ius chaois  
kar ie baoie a fere trop grant desmesure et trop grant orgueil  dont il est remes molt grant partie . 
. 
et il a el baille et en la tor cent cinquante kernials par conte  et auoie enpensé a fere tant que ie euisse cent cinquante rois en ma seignorie  
et quant ie les euisse conquis  si les amenasse tos en cest chastel  et lors me feisse coroner et por l onor de moi portaissent tuit li rois corones  et ie tenisse cort si riche com a roi apartenist  por ce que tos li mons parlast de moi apres ma mort . 
et feisse encore une autre chose  kar il eust amont sor chascun kernel del chastel un chandelier d argent de la longor a un cheualier et fust espessement branchus  et desus le pomel de la tor feisse ie metre un chandelabre d or del grant de moi  
et le ior de mon coronement  des le disner en auant  fuissent mises les corones as rois que i euisse conquis  chascune sor son chandelier  et la moie fuist assise sor le chandelabre qui fust sor le pomel de la tor que uos poés encore ueoir . 
. 
ensint fuissent totes les corones desi a la nuit  
et lors fust en chascun chandelier un cierge assis  si gros et si alumés que nus uens ne le poist estaindre  et arsissent en tel maniere desi au ior . 
si bele et si riche fust ma cors qu a tos iors mes en fust parlé et tos les iors qu ele durast fuissent les corones sor les chandeliers  et la nuit li cierge . 
et bien sachiés que puisque li chastials fu fes  n i entrai si dolens que ie n en isisse tos lies . 
et por ce i uois ie ore  kar il me seroit miels mestiers a ceste fois que diex m enuoiast ioie qu il ne fu onques mes . 
 . 
ensi s en uont parlant li dui compaignon  
si se merueille molt lancelos de ce que galehout li ot conté . 
 ha  diex   fet il a soi meismes   tant me deuroit cist hom hair  que totes ces choses li ai ie destornees a fere  
si ai fet del plus uiguereus home del monde le plus perecos  et tot ce li est auenu par moi . 
 lors a lancelos trop grant duel  
si plore si durement que les lermes li chaient des iex sor l arcon deuant de sa sele  mais bien se garde que galehout ne l apercoiue . 
atant sont uenu deuant le chastel . 
et lors auint a galehout une trop grans merueille dont il fu plus esmaiés que de chose qu il onques eust ueue  kar la tor del baille fendi par milieu tot a droiture et tuit li kernel d une partie uerserent . 
lors s aresta galehout et fu tant esbahis qu il ne pot mot dire  si se saine maintenant de la merueille qu il ot ueue et ne demora pas tantqu il fust alé le giet d une pierre que toute icelle partie dont li quernel estoient cheu uersa a terre et del baile et de la tor  
et fist tel escrois al chaoir qu il sambla que tote la terre fust fondue . 
. 
quant galehout uit fondre son chastel  il ne fet pas a demander s il fu dolens  ains s en esbahi tant que par un poi qu il ne chai del cheual a terre . 
et quant il pot parler  si dist en sospirant   ha  diex  tant felenessement me commence a meschaoir  
 lors retorne la resne de son frain et se met parmi les chams en trauers  sor senestre . 
et lancelos le sieut apres a esperon  que tant est iriés qu il ne set que fere  
et neporquant il se paine molt de galehout conforter  si li dist   sire  il n auient pas a si haut home com uos estes qu il se desconfort por mescheance qui li auiegne d auoir  tant com ses cors et si ami remaignent sain . 
mais li maluais doit plus doter la perte de son auoir que de son cors  kar il ne ualt se par son auoir non  et maluais cuers ne puet empirier . 
et bien poés ore ueoir que diex uos a mostré samblant d amor  quant uostre cors n estoit laiens . 
 . 
quant galehout entent la parole  si le regarde et commence a sosrire autresi com en despit  
si li respont   comment  bials doz amis  cuidiés uos que ie soie esbahis de mon chastel  s il est fondus  
certes se il ualsist tant que ie le poisse contrepeser a tos les chastials del monde  n en fuisse ie ia plus corociés que i en sui ore . 
et si uos aprendrai itant de la conoissance de mon cuer que onques hom ne me uit esbahi ne trespensé por perte de terre ne d auoir que ie feisse onques  
ne ie ne fis onques ne ioie ne feste de chose que ie gainaisse ne mais d une sole  ce fu de uostre compaignie . 
mais mes cuers m esmaie trop qui me deuine grant mal a auoir . 
- sire   fet lancelos   il auient maintes fois que cuers d ome est plus a malaise une hore que autre et de la mesaise del cuer uient la mesaise del cors  ne ie ne pris pas a cuer de preudome deuiner poor  mais hardement doit cuer deuiner et bee a monter et aler outre . 
. 
bials doz compains  mes cuers ne deuine de nule poor qui puist auenir que de deus  c est de uos et de moi  et autretant ameroie ie la mescheance de l un com de l autre  
et g i ai mise m amor en tel maniere qu empres uostre mort ne me laist ia diex uiure ior . 
et criem molt que ie uos perde par tens et que nos soions departi par mort ou par autre deseurement . 
et si sachiés bien que si ma dame la roine eust ausi debonaire cuer uers moi com i oi uers li  ele ne me tolsist pas uostre compaignie por autrui doner  se ie ne euisse onques fet plus por li fors tant que ie porchacai son grant desir et uostre grant ioie . 
. 
mais neporquant ie ne la doi pas blasmer  s ele uelt que ses cuers soit plus a aise que li autrui  kar ele me dist ia que len ne pooit mie fere grant largesce de ce dont len ne se pooit consieurer . 
et ie m en sui bien aparceus  si uueil bien que uos sachiés que la ou ie perdrai uostre compaignie  et li siecles perdra la moie . 
- certes  sire   fet lancelos   se dieu plest  la compaignie de nos deus ne partira ia  que uos aués tant fet por moi que ie n oseroie riens fere qui encontre uos alast  
ne de la maisnie le roi artu ne remes ie se par uostre uolente non et par la ma dame auant  que ia ior de ma uie par la uolente de mon cuer n i remansisse ie . 
 . 
ensi parolent ensamble molt longuement  et lancelos le conforte a son pooir tantqu il fet plus bele chiere qu il ne selt . 
et lors demande en quel lieu il uoldra gesir . 
 nos irons   fet galehout   es pres qui sont desos tesseline . 
 c estoit un suen chastel qui ensint auoit non  si seoit sor une grant riuiere et la praerie estoit tot entor molt grant et molt bele . 
lors commande galehout a ses escuiers qu il s en alaissent auant tuit quatre et qu il appareillaissent el chastel ce que mestiers lor sera de uiandes et d autres choses . 
 mais gardés bien   fet il   que ie truisse l ostel tot appareillié en la maison de religion en l oreille del bois  la ou ie me fis antan sainier  et g irai apres tot belement entre moi et mon compaignon . 
or pensés del cheualchier isnelement et gardés que tot soit fet . 
 . 
atant s en partent li escuier ensi com lor sires lor commande et il dui cheualchent apres tot belement et parolent de lor afere et de lor priue conseil . 
et quant il uindrent a la maison de religion ou il deuoient gesir  si est bien tens et ore de herbergier  
si trueuent appareillé quanque mestiers lor est  mes estrangement se merueillent li rendu de lor seignor qui si uient seul  kar il ne l auoient mie apris a ueoir cheualchier sans grant compaignie de cheualiers . 
cele nuit fist galehout un poi plus bele chiere qu il ne sout et menia plus qu i ne fist  puisqu il se parti de la cort . 
et neporquant il s esforce de plus bel samblant fere que li cuers ne li aporte por lancelot conforter . 
al matin enuoia galehout un de ses escuiers a sorhan - c estoit la maistre cite del roialme de sorelois et manda a ses gens qui en la cite l atendoient que l endemain fuissent encontre lui a alantine qui estoit la premiere cite que len trouast en la uoie . 
. 
quant galehout fu leués de haut ior  a soleil luisant  si oi messe del saint esperit et de la mere dieu . 
apres passa la riuiere qui par le chief de la forest corroit au gue qui estoit desos la maison de religion  kar il ne uoloit pas passer par chemin  por ce qu il estoit si sols . 
icelui ior furent sans mengier desi au uespre  et la nuit uint galehout chies un suen uauasor sor cele riuiere meismes . 
a l endemain leua galehout de haute hore  kar il n auoit pas d iluec desi a alantine plus de yy lieues englesches . 
et quant il ot messe oi  si cheualche tant qu il uint a alentine entre none et uespres et encontra bien a yy lieues de la cite le mestre de sa terre et ses autres cheualiers auec lui . 
li maistres l auoit norri en s enfance  si estoit uns des plus uigueros homes del monde et uns des plus loials et parens galehout  
si commenca a plorer  quant il le uit  et le baisa a molt mate chiere . 
. 
et galehout s en merueille molt  si li demande qu il a et dist qu il ne li mente mie par la foi qu il li doit . 
 sire   fet il   i ai eu la greignor poor de uos que ie onques euisse  et hui matin ne creisse ie nul home que uos ne fuissiés mors ou mehengniés  kar il uos est ceste semaine meschaoit asses plus que uos ne cuidiés . 
 a cest mot fu galehout molt esbahis  si sache son frain arieres et a tel poor de maluaises noueles oir qu il en pert grant piece et la parole et la color . 
et quant il pot parler  si dist a son mestre   bials mestre  quel perte puet ce estre  
dites le moi  ai ie perdu nul de mes charnels amis  
par la foi que uos me deués  ne m en celés riens . 
- nenil  sire   ce dist li mestres   de uos charnels amis n aués uos nul perdu . 
 et galehout hurte le cheual des esperons et s encommence a aler  
et la ou il encontre ses cheualiers  si les salue et acole et mostre samblant d estre lies  kar il les uelt tos deceuoir de son pense . 
. 
et la ou il uoit son mestre  si li en souient et crosle la teste et dist   bials mestre  iusques al ior d ui uos ai ie tenu a uigueros  mais or ne uos tien ge pas . 
comment cuidiés uos que nule perte me greuast en mon cuer  s ele ne fust de chose qui au cuer me tochast  
itant puis ie or bien sauoir que ceste perte est de terre ou d auoir  et tant me deués uos bien conoistre c onques mes cuers n ot por perte de terre ne por gaaing haute ioie ne grant dolor  si poés ore dire seurement quele est la perte  kar desormais ne m en est a gaires . 
- sire   fet li mestres   la perte n est pas si grans a uostre oes com ele est merueillose  kar ele est plaine de tel merueille c onques en ma uie n oi parler de si grant  kar de tot le roialme de sorelois n est remes chastel en estant dont la moitie ne soit fondu  et tot ce est ore auenu puis uint iors en ca . 
. 
c est ore une chose   fet galehout   que poi me grieue  kar ie meismes ui fondre la forteresce que ie plus amoie el monde n onques mes cuers a malaise n en fu . 
et si uos dirai ore le por quoi uoiant mes gens qui si cheualchent . 
i ai esté li plus merueillos hom qui onques fust et si ai eu si merueillos cuer que  s il fust en un petit cors  ie ne uoi pas coment il peust durer  kar onques de nule grant emprise ne le trouai lache ne pereceus  mais tos iors enprenant et uolenteis asses plus que mes consels ne li osast doner . 
et tels doit estre cuers qui bee a passer tos autres cuers de hautes oeures et doit sauoir que autresi que tuit li autre cuer sont plus poures de lui  autresi sont il plus auer de conseil . 
et ne uos merueilliés pas se les greignors merueilles dont uos aiés oi parler auienent en mon pooir  kar autresi com i ai esté plus merueillos me doiuent greignors merueilles auenir . 
 . 
ensi parole galehout a son mestre tant qu il uienent a alantine  
si acorent encontre lui la gent de la uile et molt sont lie de sa uenue  kar par tote la terre auoit len grant poor de lui por les merueilles qui auenues estoient . 
cele nuit se pena molt galehout de bel samblant fere et al matin fet fere letres a ses clers et manda a tos les barons qui de lui tenoient terre que  si chier com il auoient s amor  qu il fuissent a lui deuant noel a sa cite a sorham et amenast chascuns les meillors conseilliers qu il porroit auoir  ou de clers ou de cheualiers . 
apres enuoia unes letres al roi artu  si li mande et prie com a son seignor et a son ami qu il li enuoit les plus sages clers de sa terre et cels meismes qui son songe li auoient descouert  kar il en a en cest point greignor mestier qu il n auoit onques eu . 
si se taist ore li contes de galehout et de son compaignon et retorne al roi artu et a la roine genieure . 
. 
or dist li contes que li rois artus seiornoit en cel termine a kamaalot et cil descendi qui les letres galehout ot aportees  si les recut li rois a molt grant ioie  et la roine et la dame de maloaut en furent liees sor tos les autres . 
mais ne demora pas longuement que lor ioie fu a grant ire changiee  kar la ou li messages ot contees les noueles al roi  descendi une damoisele laiens et uint deuant le roi molt fierement  la ou il seoit entre ses cheualiers . 
et cele ot grant rote de gent apres li et furent bien que cheualiers que serians plus de trente  tos de sa compaignie . 
la damoisele fu de grant bialte  
si uint deuant le roi molt acesmee et ot cote et mantel de molt riche drap de soie et fu trecie a une trece et la trece fu longue et grosse  luisant et clere . 
et quant li cheualier le uoient uenir  si li font uoie  ne il n i a si haut baron qui en estant ne soit sailis  et cuide chascuns qui la uoit que ce soit la plus haute dame del monde . 
. 
et quant ele uint deuant le roi  si sache sa guinple hors de son chief dont ele estoit encore enuolepee et la gete par desos li a la terre . 
et il fu asses qui la recueilli  kar ele auoit auec li grant sieute des suens et des autres . 
et quant ele fu desuolepee  si s esmerueillent tuit cil qui la uirent de la grant bialte qui en li estoit et ele parla si haut qu ele fu de tos entendue et dist molt fierement   diex saut le roi artu et sa compaignie  salue l onor et la droiture ma dame  come celui qui est li plus preudom del monde  se ne fust une sole chose . 
- damoisele   fet li rois   quels que ie soie  boen auenture uos doinst diex  
et l onor et la droiture uostre dame uueil ie bien qui soit salue par tot la ou ele sera . 
mais totes uoies uos sauroie ie bon gre  se uos me disiés la maluaistie qui en moi est  por coi ie per a estre li plus preudom del monde . 
et apres m aprenés de uostre dame qui ele est et que ie li puis auoir meffet  que uers dame ne uers damoisele ne cuit ie pas auoir mespris  ne mesprendre n i uoldroie en nule guise . 
. 
- rois   fet ele   se ie ne uos sauoie mostrer et la droiture ma dame et la chose par coi uos perdés totes bontes  dont seroie ie por noient uenue en uostre cort . 
mais ie n i sui pas uenue noient querre  ancois i sui uenue por la plus estrange auenture et por la plus merueillose qui onques auenist en uostre ostel et dont uos et li uostre seront plus esbahi  quant il en sauront la uerite  que de chose qu ils oisent onques . 
tot premierement uos di que ma dame qui a uos m enuoie a non la roine genieure  la fille le roi leodagan . 
mais ancoisque ie descueure quel droiture ele doit auoir  uos baillerai unes letres que ie uos aport qui sont scelees en son seel et couendra que deuant tote uostre baronie soient leues . 
 . 
lors se regarde la damoisele et uns cheualiers chanus saut auant qui molt estoit de grant aage  
si li baille une boiste molt riche  enluminee d or a pierres precioses . 
la damoisele prent la boiste et la defferme  si en trait unes letres pendans en un seel d or et dist   sire  fetes ces letres lire ensint com ie uos ai deuisé  mais ce sera par un couenant que saiens n aura dame ne damoisele qui n i soit por oir que les letres diront  kar ie le uos requier ensi par droiture . 
et sachiés que letres de si haut afere com cestes sont ne doiuent pas estre leues en repostaille  kar se tote la greignor cort que uos onques eustes estoit ci assamblee  si n i auroit si hardi qui tos ne fust esbahis de l escoter . 
molt couendroit donques grant plente de preudomes a conseillier la grant merueille . 
 li rois regarde la pucele qui si fierement parole  si en fu tos esbahis et tuit cil qui auecques lui sont . 
. 
maintenant enuoie querre la roine et les dames et les damoiseles qui par les chambres sont et fet crier par les ostels qu il n i remaigne ne seriant ne cheualier qui orendroit ne uiegne a cort por les estranges noueles ouir . 
quant il furent uenu  si comence la damoisele sa raison et requiert le roi qu il face lire les letres qu ele a aportees  
et il les baille a celui de ses clers qu il set miels parlant et plain de greignor sauoir . 
et li clers desplie le parchemin  
et quant il ot les letres leues de chief en chief  si a tel anguoisse que les lermes li cheent fors des iels tot contreual la face desi a la poitrine . 
et li rois qui l esgarde s en merueille trop plus qu il ne fist hui mes  et cil qui le uoient en ont grant poor . 
 dites   fet li rois   kar il me tarde plus que i es oie que hui mes ne fist . 
 et li clers esgarde la roine qui estoit apoie sor l espaule mon seignor gauuain  
et quant il la uit  si li refroidist tos li cuers d anguoisse et li cuers li serre el uentre si durement qu il ne deist mot de la boche  qui li deust le chief couper  
si commence a chanceler . 
. 
et me sire yuain qui molt estoit gentilx et debonaire uoit bien et pense que aucune mescheance a il ueue es letres qui est tornee sor le roi  si saut por lui retenir et cil se pasme entre ses bras . 
et lors est li rois molt esbahis et molt se merueille quels noueles ce pueent estre  si enuoie por un autre clerc isnelement et li baille les letres . 
et quant cil les ot leues  si comence a sospirer et a plorer molt durement  si gete les letres el giron le roi et s en torne trop grant duel menant . 
et quant il passe deuant la roine  si dist   ha  dame  dame  com doleroses noueles a ci  
 atant se fiert en une chambre et fet tel duel que plus ne puet  et lors est la roine trop esbahie . 
. 
mais li rois ne s en ioe pas  si enuoie querre son chapelain et quant il est deuant lui  si li dist   sire chapelains  lisés moi ces letres  et si uos requier par la foi que uos me deués et sor la messe que uos aués hui chantee que uos me dieis quanque uos i trouerois sans rien celer . 
 li chapelains prent les letres  
et quant il ot tot regardé  si sospire molt durement et dist al roi   sire  me couendra il dire ces letres en oiance  
- oil   fet li rois   ensi le couient a fere . 
- certes   fet li chapelains   ce poise moi quant il me couendra a dire la parole qui metra en duel et en ire tos cels de uostre cort . 
et s il pooit estre  ie uos requerroie por dieu que uos les feissiés lire a un autre . 
mais uos m aués tant coniuré que ie ne me doi escondire . 
- sires   fet li rois   a dire le uos estuet . 
 . 
et cil dist si haut que tote la cors l ot et commence en tel maniere   sire  la roine genieure  la fille al roi leodagan  salue le roi artu  si com ele doit  et tote sa compaignie des barons et des cheualiers . 
rois artus  ie me claim premierement de toi meesmes et apres de tote ta baronie  et si uueil qu il sachent tuit que tu t ies desloialment menés enuers moi  et ie loialment uers toi . 
et si es tels que tu ne deuissiés pas estre rois  kar il n apartient pas a roi que il tiengne feme en soingnantage  si com tu fes  kar il est uerites prouee que ie sui iointe a toi et assamblee par leal mariage  enointe et sacreee come roine et compaigne del roialme de logres el moster saint estenne le martir en la cite de logres  qui est chies de ton roialme . 
. 
mais si grant hautece me dura trop cortement  kar ie n en fui dame c un ior et une nuit  et lors fui tolue et fors traite ou par ton conseil ou par autrui . 
et cele fu mise em mon lieu qui estoit et ma chambriere et ma serue  c est icele genieure que tu tiens por espose et por roine  
et ele porchasa ma mort et mon deseritement  si deust ele son cors abandoner a mort por moi saluer . 
mais diex qui nule fois n oblie cels qui s atendent a sa merci me gieta hors de ses mains par cels que ie doi plus amer que riens el monde  
et combienque i aie esté essilie et deseritee  dieu merci or sui a m onor et a mon eritage reuenue  si te requier par loialte et por droiture que al iugement et a l esgart de ta maison soit de ceste desloialte prise ueniance  et cele qui en pechie mortel t a tenu si longuement soit liuree a martire et a destruction  ansint com ele uolt destruire le mien cors . 
. 
itant t en fas ore a sauoir par mes letres . 
et por ce que a l escripture ne me pot pas menbrer de chascune chose qui mestier m eust  por ce t ai ie ci enuoié mon cuer et ma langue  c est clice  ma cosine germaine  qui ces letres te porte . 
si te mant que tu la croies de quanqu ele te dira de par moi  car c est cele qui set ausi grant partie de mes anuis come ie fas  et si le set com ele doit . 
et si est en sa compaignie tels ki miels fet a croire qu entre moi et li ne faisons  c est bertolais li uiels  li plus esproués cheualiers de son aage qui soit en totes les isles de mer . 
 . 
atant se taist li chapelains  si baille au roi les letres et s en part iriés et pensis . 
et li rois est molt esbahis de ces noueles  
tuit li autre sont par laiens si amui qu il n i a celui qui ost mot dire . 
et lors esgarde li rois la damoisele qui deuant lui estoit en estant  si li dist   damoisele  i oi bien que uostre dame me mande  et se les letres n ont esté bien leues  or poés esclarier le remanant  kar il m est auis que uos estes cele qui le cuer et la langue uostre dame portés  
et le cheualier uoldroie ie bien conoistre qui est prisiés et esproués plus que cheualiers del monde . 
 lors se traist la damoisele arieres et prent par le poing le cheualier qui les letres li ot baillies  si le maine deuant le roi et li dist   sire  ués ci le cheualier que ma dame uos enuoie por tesmoignier et por deffendre sa besoingne . 
 . 
et li rois esgarde le cheualier  si li samble de molt grant aage  kar il auoit le poil chanu et blanc et le uis pale et froncié et plain de plaies  et li poil de la barbe li gisoient aual sor la poitrine  si a les bras lons et les espaules bien formees et est si bien fes de tos menbres que miels ne l puissiés deuiser  
si estoit merueilles grans et corsus et drois et espers en son estant plus que len ne peust cuidier de si uiel home . 
 certes  damoisele   fet li rois   a merueille me samble cist de si grant aage qu il ne deuroit mais chose traire auant ou il eust desloialte ne felonie . 
. 
- sire   fet la damoisele   ce diriés uos  se uos le conissiés bien . 
mais ci ne li couient nul tesmoing de sa proesce  car diex set bien qui buens est  
si uos dirai ce dont les letres ne parolent pas  que ma dame uos mande par moi . 
ie cuit que uos aués bien entendu que ma dame se plaint de uos com de celui qui deuissiés estre ses loials espous  et uos ne l estes pas  kar bien est chose seue que  quant uos fustes rois de bretaigne coronés  si uindrent a uos noueles del roi leodagan de tarmelide qui estoit a cel point li plus preudom del monde  qui uesquist en totes les isles d occident et qui plus maintenoit en grant pris et en grant honor cheualiers . 
. 
grans fu li los qui fu fais de mon seignor le roi  mais tot passa la grans bialtes et la grant proesce que uos oistes retraire de ma dame qui sa fille estoit  kar ce fu la damoisele plus prisiee a droit sor totes autres damoiseles et uos deistes que uos ne fineriés iames iusqu a tant que uos ueissiés por coi li rois et sa fille estoient si ramenteu en totes terres . 
uos guerpistes uostre terre et meistes en autrui main et uenistes el roialme de tarmelide a guise d escuier et tuit uostre compaignon autresint  
et iluec seruistes mon seignor le roi del noel iusqu a pentecoste et le ior trenchastes uos le poon a la table reonde au los des cent cinquante cheualiers qui i seoient . 
si en fu chascuns seruis a son talent et par ce eustes uos la plus uaillant dame qui soit  ce fu ma dame la roine  et uos dona me sire li rois le plus haut don qui onques fust doné en mariage  ce fu la table reonde qui est honoree de tans preudomes . 
. 
apres ce uos l en menastes a logres  uostre cite  et la fu ele esposee  si com les letres le deuisent  et la nuit geustes auec li . 
et quant uos releuastes por aler a chambre  si fu ma dame traie et deceue et getee hors par cels et par celes en cui ele se fioit plus . 
et lors fu acompaignie a uos cele dame que ie uoi la si maluaisement  come cele par cui sa dame fu traie et mise en prison  et cuide bien cele genieure que ma dame fust ocise . 
mais por ce que dieu ne plot pas que la traison fust celee  li est ceste traison uenue deuant  kar ma dame est eschapee de la prison par la uolente de dampnedieu et par l aide de cest cheualier qui deuint lerres por li et se mist en auenture de mort tant qu il la porta a ses espaules hors de la tor a grant peril . 
. 
ensint a ma dame esté longuement en chaitiuoison et cil qui auec li estoient  tantque dieu merci or l ont recouree si baron et rendue li ont sa terre et son heritage . 
et se ma dame uolsist  ele fust mariee bien richement kar sos ciel n a si haut home qui por honor et por hautece la deust refuser . 
mais a ce en est ses cuers atornés que s ele uos pert  qui ses loials espous deués estre  ele quite le mariage des autres tos  kar il li seroit auis qu ele ne seroit bien emploie en nului se en uos non  ne uos en nule fors en li  
et se uos estiés ensamble  uos seriés ambedui non per de totes gens  uos li plus uaillans rois et ele la plus uaillans roine . 
et por ce uos mande ma dame que uos retornés a la loialte que uos li creantastes  quant elle fu esposee et que uos droiture li teigniés de cele qui tel plet li porchaca  que uos aués tenue contre dieu . 
. 
et se ce ne uolés fere  ma dame uos deffent de par dieu et de par li et de par ses amis que uos des ore en auant ne teigniés l onor que uos preistes en li en mariage  c est la table reonde  mais enuoiés li ausi bien garnie de cheualiers com uos la preistes a li  
ne ia puis  ce gardés  ne soit la table reonde en uostre ostel  kar c est si haute chose qu il n en doit auoir c une sole en tot le monde . 
et uos  seignor cheualier qui estes apelé compaignon de la table reonde  ie uos di que plus ne uos facois apeler par cel non desi la qu il sera deuisé par droit iugement qui l onor en deura auoir  kar en tel lieu porriés uenir que li plus fiers le comperoit molt chierement . 
et uos  sire   fet ele al roi   se uos ne autres de uostre maison uolés dire que ma dame n ait ensint esté trahie com uos aués oi conter  ie sui preste que ie le face mostrer ou en uostre cort ou en autrui  orendroit ou a terme deuisé  
ne la mostrance ne sera pas faite desloialment ne sans preudome  mais par cheualier sera proué qui tote ceste chose a oie et ueue  
et cil qui contredire le uoldra soit autretels que il sache bien uraiment ce dont il uoldra fere deffense  kar issi doit len fere et mostrance et contredit de si haute chose come ceste . 
 . 
quant la damoisele ot ensi parlé  si sont si mui c onques n i ot un mot soné  et li rois fu molt esbahis  
si regarde en haut et se seigne menu et souent et tient a grant merueille ce qu il a oi  si a tel duel et tel honte del blasme que la damoisele li met sus que par un poi qu il ne desue  et bien pert al samblant de son uis que li cuers n estoit mie a aise . 
 dame   fet il a la roine   uenés auant que bien est drois que len l oie de uostre boche meismes  
si uos deliurés de ceste chose  si m ait diex  se uos estes tele com ceste pucele uos met sus  uos aués mort deseruie sor totes les pecheresces qui onques fuissent  et apres ce aués le monde laidement deceu  kar len uos a tenue a la plus uaillant dame del monde et uos seriés la plus desloial et la plus fause  se c estoit uoirs . 
 lors s est leuee la roine et ne fet nul samblant de poor  
et encontre li saillent rois et contes et autres barons . 
si uenoit me sire gauuain deuant li  un bastonet en sa main  et est si chaus de la grant ire qu il a qu i samble que le sanc uermeil li doie sailir parmi le uis . 
. 
la roine fu deuant le roi tot en estant  et me sire gauuain a prise la parole sor lui et dist a la damoisele qui ot contee ceste nouele   damoisele  nos uolons sauoir se uos aués mis cest blasme sor ma dame la roine qui ci est . 
 et cele dist   sor la roine n est il pas  kar de la roine n i uoi ie point  
mais ie le met sor cele dame la  car ele fist la traison de sa dame et de la moie . 
- yde traison   fet me sire gauuain   est ma dame tote sauue  si m ait diex  et bien en sera deffendue . 
et sachiés que par un poi que uos ne m aués mené la ou ie ne poi onques estre menés par feme  
et se ne fust plus por la honte mon seignor que por la moie   ie uos feisse aperceuoir que uos aués mené la greignor folie et comenciee c onques damoisele meust  kar se tuit cil de uostre pais l auoient iuré  ne metroient il en uoir ce que uos aués tesmoigné . 
 
