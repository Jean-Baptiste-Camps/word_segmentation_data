une matere ci dirai 
d un fablel que uous conterai 
on tient le menestrel a sage 
qui met en trouer son usage 
de fere biaus dis e biaus contes 
c on dit deuant dus deuant contes 
fablel sont bon a escouter 
maint duel maint mal font mesconter 
e maint anui e maint mesfet 
cortebarbe a cest fablel fet 
si croi bien qu encor l en souiegne 
il auint ia defors compiegne 
troi auugle un chemin aloient 
entr eus nis un garcon n auoient 
qui les menast ne conduisist 
ne le chemin lor apresist 
chascuns auoit son hanepel 
molt poure estoient lor drapel 
quar uestu furent pourement 
tout le chemin si fetement 
s en aloient deuers senlis 
uns clers qui uenoit de paris 
qui bien e mal assez sauoit 
escuier e sommier auoit 
e bel palefroi cheuauchant 
les auugles uint aprochant 
quar grant ambleure uenoit 
si uit que nus ne les menoit 
si pensse que aucuns n en uoie 
comment alaissent il la uoie 
puis dist  el cors me fiere goute 
se ie ne sai s il uoient goute  
li auugle uenir l oirent 
erraument d une part se tirent 
si s escrient  fetes nous bien 
poure sommes sor toute rien 
cil est molt poures qui ne uoit  
li clers esraument se poruoit 
qui les ueut aler falordant 
 uéz ici  fet il  un besant 
que ie uous done entre uous trois 
dieus le uous mire e sainte croiz  
fet chascuns  ci n a pas don lait  
chascuns cuide ses compains l ait 
li clers maintenant s en depart 
puis dist qu il ueut uir lor depart 
esraument a pie descendi 
si escouta e entendi 
comment li auugle disoient 
e comment entr eus deuisoient 
li plus mestres des trois a dit 
 ne nous a or mie escondit 
qui a nous cest besant dona 
en un besant molt biau don a 
sauez  fet il  que nous ferons 
uers compiegne retornerons 
grant tens a ne fumes a aise 
or est bien droiz que chascuns s aise 
compiegne est de toz biens plentiue 
com ci a parole soutiue  
chascuns des autres li respont 
 c or eussons passé le pont  
uers compiegne sont retorné 
ainsi comme il sont atorné 
molt furent lie baut e ioiant 
li clers les ua ades siuant 
e dist que ades les siurra 
de si adont que il saura 
lor fin dedenz la uile entrerent 
si oirent e escouterent 
c on crioit parmi le chastel 
 ci a bon uin fres e nouel 
ca d aucoirre ca de soissons 
pain e char e uin e poissons 
ceenz fet bon despendre argent 
ostel i a a toute gent 
ceenz fet molt bon herbregier  
cele part uont tout sanz dangier 
si s en entrent en la meson 
le borgois ont mis a reson 
 entendez ca a nous  font il 
 ne nous tenez mie por uil 
se nous sommes si pourement 
estre uolons priueement 
miex uous paierons que plus cointe  
ce li ont dit e li acointe 
 quar nous uolons assez auoir  
l ostes pensse qu il dient uoir 
si fete gent ont deniers granz 
d aus aaisier fu molt engranz 
en la haute loge les maine 
 seignor  fet il  une semaine 
porriez ci estre bien et bel 
en la uile n a bon morsel 
que uous n aiez se uous uolez 
sire  font il  or tost alez 
si nous fetes assez uenir 
or m en lessiez dont couuenir  
fet li borgois puis si s en torne 
de cinc mes pleniers lor atorne 
pain e char pastez e chapons 
e uins mesque ce fu des bons 
puis si lor fist la sus trametre 
e fist du charbon el feu metre 
assis se sont a haute table 
li ualles au clerc en l estable 
tret ses cheuaus l ostel a pris 
li clers qui molt ert bien apris 
e bien uestuz e cointement 
auoec l oste molt hautement 
sist au mengier la matinee 
e puis au souper la uespree 
e li auugle du solier 
furent serui com cheualier 
chascuns grant paticle menoit 
l uns a l autre le uin donoit 
 tien ie t en doing apres m en done 
cis crut sor une uingne bone  
ne cuidiez pas qu il lor anuit 
ainsi iusqu a la mienuit 
furent en solaz sanz dangier 
li lit sont fet si uont couchier 
iusqu a demain qu il fu bele eure 
e li clers tout ades demeure 
porcequ il ueut sauoir lor fin 
e l ostes fu leuez matin 
e son uallet puis si conterent 
combien char e poisson cousterent 
dist li ualles  en uerite 
li pains li uins e li paste 
ont bien cousté plus de dis saus 
tant ont il bien eu entre aus 
li clers en a cinc saus par lui 
de lui ne puis auoir anui 
ua la sus si me fai paier  
e li ualles sanz delaier 
uint aus auugles si lor dist 
que chascuns errant se uestist 
ses sires ueut estre paiez 
font il  or ne uous esmaiez 
quar molt tres bien li paierons 
sauez  font il  que nous deuons 
oil  dist il  dis saus deuez 
bien le uaut  chascuns s est leuez 
tuit troi sont aual descendu 
li clers a tout ce entendu 
qui se chaucoit deuant son lit 
li troi auugle a l oste ont dit 
 sire nous auons un besant 
ie croi qu il est molt bien pesant 
quar nous en rendez le sorplus 
aincoisque du uostre aions plus 
uolentiers  li ostes respont 
fet li uns  quar li baille dont 
li quels l a be ie n en ai mie 
dont l a robers barbeflorie 
non ai mes uous l auez bien sai 
par le cuer bieu mie n en ai 
li quels l a dont tu l as mes tu 
fetes ou uous serez batu  
dist li ostes  seignor truant 
e mis en longaingne puant 
aincoisque uous partez de ci  
il li crient  por dieu merci 
sire molt bien uous paierons  
dont recommence lor tencons 
 robert  fet l uns  quar li donez 
le besant deuant nous menez 
uous le recustes premerains 
mes uous qui uenez daarrains 
li bailliez quar ie n en ai point 
or sui ie bien uenuz a point  
fet li ostes  quant on me truffe  
l un ua doner une grant buffe 
puis fet aporter deus lingnas 
li clers qui fu a biau harnas 
qui le conte forment amoit 
de ris en aise se pasmoit 
quant il uit le ledengement 
a l oste uint isnelement 
se li demande qu il auoit 
quel chose ces genz demandoit 
fet l ostes  du mien ont eu 
dis saus c ont mengié e beu 
si ne m en font fors escharnir 
mes de ce les uueil bien garnir 
chascuns aura de son cors honte 
aincois le metez sor mon conte  
fet li clers  quinze saus uous doi 
mal fet poure gent fere anoi  
l ostes respont  molt uolentiers 
uaillanz clers estes e entiers  
li auugle s en uont tout cuite 
or oiez com faite refuite 
li clers porpenssa maintenant 
on aloit la messe sonant 
a l oste uint si l aresone 
 ostes  fet il  uostre persone 
du moustier dont ne connissiez 
ces quinze saus bien li croiriez 
se por moi les uous uoloit rendre 
de ce ne sui mie a aprendre  
fet li borgois par saint siluestre 
que ie croiroie nostre prestre 
s il uoloit plus de trente liures 
dont dites i en soie deliures 
esraument com ie reuendrai 
au moustier paier uous ferai  
l ostes le commande esraument 
e li clers ainsi fetement 
dist son garcon qu il atornast 
son palefroi e qu il troussast 
que tout soit prest quant il reuiegne 
a l oste a dit que il s en uiegne 
ambedui el moustier en uont 
dedenz le chancel entré sont 
li clers qui les quinze saus doit 
a pris son oste par le doit 
si l a fet delez lui assir 
puis dist  ie n ai mie loisir 
de demorer dusqu apres messe 
auoir uous ferai uo promesse 
ie l irai dire qu il uous pait 
quinze saus trestout entresait 
tantostque il aura chanté 
fetes en uostre uolente  
fet li borgois qui bien le croit 
li prestres reuestuz estoit 
qui maintenant deuoit chanter 
li clers uint deuant lui ester 
qui bien sot dire sa reson 
bien sambloit estre gentiz hom 
n auoit pas la chiere reborse 
doze deniers tret de sa borse 
le prestre les met en la main 
 sire  fet il  por saint germain 
entendez ca un poi a mi 
tuit li clerc doiuent estre ami 
por ce uieng ie pres de l autel 
ie giuc anuit a un ostel 
chies a un borgois qui molt uaut 
li douz iesucriz le consaut 
quar preudon est e sanz boisdie 
mes une cruel maladie 
li prist er soir dedenz sa teste 
entruesque nous demeniens feste 
siqu il fu trestoz maruoiez 
dieu merci or est rauoiez 
mes encore li deut li chiez 
si uous pri que uous li lisiez 
apres chanter une euangille 
desus son chief e par saint gille  
fet li prestres  ie li lirai  
au borgois dist  ie le ferai 
tantost com i aurai messe dite 
dont en claime ie le clerc cuite  
fet li borgois  miex ne demant 
sire prestre a dieu uous comant  
fet li clers  a dieu biaus douz mestre  
li prestres a l autel ua estre 
hautement grant messe commence 
par un ior fu de diemenche 
au moustier uindrent molt de genz 
li clers qui fu e biaus e genz 
uint a son oste congie prendre 
e li borgois sanz plus atendre 
dusqu a son ostel le conuoie 
li clers monte si ua sa uoie 
e li borgois tantost apres 
uint au moustier molt fu engres 
de ses quinze saus receuoir 
auoir les cuide tout por uoir 
enz el chancel tant atendi 
que li prestres se deuesti 
e que la messe fu chantee 
e li prestres sanz demoree 
a pris le liure e puis l estole 
si a huchié  sire nichole 
uenez auant agenoilliez  
de ces paroles n est pas liez 
li borgois ains li respondi 
 ie ne uing mie por ceci 
mes mes quinze saus me paiez 
uoirement est il maruoiez  
dist li prestres  dame 
aidiez a cest preudomme a l ame 
ie sai de uoir qu il est deruez 
oez  dist li borgois  oez 
com cis prestres or m escharnist 
por poi que mes cuers du sens n ist 
quant son liure m a ci tramis 
ie uous dirai biaus douz amis  
fet li prestres  commentqu il praingne 
tout ades de dieu uous souiegne 
si ne poez auoir meschief  
le liure li mist sor le chief 
l euangille li uoloit lire 
e li borgois commence a dire 
 i ai en meson besoingne a fere 
ie n ai cure de tel afere 
mes paiez moi tost ma monnoie  
au prestre durement anoie 
toz ses paroschiens apele 
chascuns entor lui s atropele 
puis dist  cest homme me tenez 
bien sai de uoir qu il est deruez 
non sui  fet il  par saint cornille 
ne par la foi que doi ma fille 
mes quinze saus me paierez 
ia ainsi ne me gaberez 
prenez le tost  le prestre a dit 
li paroschien sanz contredit 
le uont tantost molt fort prenant 
les mains li uont trestuit tenant 
chascuns molt bel le reconforte 
e li prestres le liure aporte 
se li a mis deseur son chief 
l euangille de chief en chief 
li lut l estole entor le col 
mes a tort le tenoit por fol 
puis l esproha d eue benoite 
e li borgois forment couoite 
qu a son ostel fust reuenuz 
lessiez fu ne fu plus tenuz 
li prestres de sa main le saine 
puis dist  esté auez en paine  
e li borgois s est toz cois teus 
corouciez est e molt honteus 
de ce qu il fu si atrapez 
liez fu quant il fu eschapez 
a son ostel en uint tout droit 
cortebarbe dist orendroit 
c on fet a tort maint homme honte 
atant definerai mon conte 
