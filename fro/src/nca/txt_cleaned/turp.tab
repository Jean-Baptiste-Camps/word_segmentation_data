en l enor nostre segnior qui est peres e filz e sainz esperiz e si est uns deus en trois persones  e el nom de la gloriose mere ma dame sancte marie  uoil comencer l estoire si cum li bons empereires karlemaines en ala en espagnie per la terre conquerre sore sarrazins . 
maintes genz si en ont oi chanter e conter  mes n est si mancongie non co qu il en dient e en chantent cil iogleor ne cil conteor  
nus contes rimés no est uerais  car tot est mancongie  co qu il en dient  car il n en sieuent rienz  fors quant per oir dire . 
li bons baudoins  li cuens chainau  si ama molt karlemaine  si n en ueut onques croire chose que lom en chantast . 
ainz en fit cerchier totes les bones abeies de france e esgarder per toz les armaires  per sauer si lom i troueroit la ueraie istoire  ni onques trouer ne l i porent li clerc . 
- tant auint apres que uns sis clers si ala en borgognie per quere l estoire . 
tot issi cum a deu plot  si la troua a sanz en borgognie  icele estoire domeinament que turpins li bons arceuesques de rempz escrit en espagnie qui auoec le bon empereor fu . 
e tot le conquest qu il fit  e les miracles si cum li auenoient le ior  si les escriuoit la nuit e le ior quant il en auoit leisir  ont en feit mieuz cil a croire qui hi fu e qui le uit  que ne font cil qui rienz n en seuent fors quant par oir dire . 
- li clers au bon conte baudoin contreescrit l estoire e a son segnior l aporta qui molt la tint en grant cherte tant cum il uesqui . 
e quant il sot qu il dut morir  si enuoia son liure a sa seror  a la bone iolent  a la contesse de saint pou  e si li manda que per amor de lui gardast le liure tant cum ele uiuroit . 
la bone contesse se ha gardé le liure iusqu a hore ore . 
me proie que ie le mete de latin en romanz sanz rime  per co que teus set de letre qui de latin ne le seust eslire  e per co que per romanz sera il mieuz gardez . 
or si oez que li bons arceuesques en reconte . 
turpins par la graice de deu arceuesques de rempz qui fu conpainz le grant karle en espagnie e molt ententis a son seruize  si salua leobrant le dien d ais la chapele e si li dist   amis  uos me mandates a uiane nouelament  lai ou gie estoie malaudes per la forceneure de mes plaies  que ie uos escressisse coment ni en quieu maneire nostre empereires  li tres renomez karlemaines deliura espagnie e engualice de la poete aus sarrazins  e ie si uos en conterei meruellies de ses feis qu il fit sore les sarrazins  e de tot co que ie ai ot mes oilz ueu  per catorze anz que nos alames ensemble per espagnie e por engualice auoec lui e auoec ses oz  e ie n en dot mie que ie ne uos en die assez qu il fit per espagnie . 
es croniques qui sont a mon segnior saint denis n en a rienz de co que ie uos dirai . 
- ore hi entendez  si le uos conterai . 
mis sire sainz iasques li apostres ihesu crist a la ore que nostre sire deus ihesu criz enuoia ses apostres e ses deciples preechier per le monde  si s en ala en engalice  e ico fu li premiers qui les paroles dambredeu e sa foi hi prechia . 
apres si s en ala en ierusalem  e lai si fu ocis de herode lo roi . 
e soi deciple si pridrent le cors de lui  si l enportarent per mer tresqu en engualice . 
e la predicacion e la foi iesu crist qu il auoient comencé  iloec si l afermarent  mes li chaiti d engualice  per lor pechie e per lor male auenture  si reneiarent puis nostre segnior e furent en icele error tresque on tens karlemaine . 
icest bonseurez karlemaines si conquist molt en son tens  e molt ot poines e trauaus  car il conquist anglaterre e normandie  e baiueire e saissognie  e ongrie e germanie  e loeregne e lombardie  e frise e outres regnes assez  e citez molt de l une mer tresqu en l outre . 
e tot co fit il per deu car il ne fu onques uencuz . 
e tot le conquest qu il fit  tot fu a la crestiante  e totes les teres deliura de ceaus qui en deu croire ne uoloient . 
il ot assez trauallié per grant suor e per le grieu trauail  si dist qu il se repouseroit ne plus bataillie ne feroit . 
a une nuit  si cum karles se gisoit en son lit  si uit en dormant on cel uoie tote estelee  si mouoit cele uoie de la mer de frise  e si s en alot per antretiocheterre en lombardie e puis permi france e permi peisto  e permi espagnie tresqu en engualice  tot droit lai ou li cors mon segnior saint iaque esteit . 
mes en cel tens lom ne l i coneissoit mie . 
quant li bons rois l ot ueu e esgardé per maintes nuiz  si comenca a porpenser a soi moime que cele uisions signefiot . 
a une nuit hi pensot li rois molt durament  si uinc a lui uns beaus hom toz blanx si que nus ne poiroit dire sa beaute . 
si s aparut a lui e li dist   que feis tu  filz karle  
 e karles li respont   qui es tu  sire  
- ie sui   fet il   iaques li apostres iesu crist  li filz zebedee  li freires iohan l euangeliste . 
ie sui cil ot cui nostre sires degnia parler per la soe graice de la mer d engualice  ie sui cil cui cors repouse en engalice que li sarrazin tienent . 
mes n i sui mie coneuz . 
ie sui cil cui herodes ocist d un glaiue . 
si me merueil molt que tu cele terre n as deliuree des mainz aus sarrazins per co que tantes terres et tantes regions as conquises alliors e sosmises a ta poete . 
per la quieu chose te fois a sauer  car tot issi cum nostre sires t a feit le plus aut roi qui soit en terre  tot outresi t a il esleu per deliurer la terre d espagnie des mainz aus mauueiz sarrazins qui hi meinent  e per aparellier la uoie aus crestianz qui me uendront requerre  e que il en pochient conquerre la perdurable boneaurete . 
la senblance de la uoie estelee que tu ueis on cel  ce senefie que tu ob grant gent t en iras en engualice sore les sarrazins e que tu ci conbatras ot la mauueze gent  e que tu ueiras ou mis cores repouse e que tu hi feras la uoie  e apres toi tuit li poble de l une mer tresqu en l outre iront lai en perelinage  e iloec crieront merci de lors pechiez  e si reconteront les loenges nostre segnior e les uertuz qu il fera  e tot issi si iront de cest tens tresqu en la fin dau monde . 
- beaus amis  or en uai ou plus tost que tu poiras  car ie serai tis aideres en totes choses . 
e sachiés que per ces trauaus seras coronez en la ioie perdurable de la corone que deus t a aparellié . 
e tis nons sera renomez tresqu au derreirain iorn dau siegle  
 en iceste maneire mis sire sainz iaques si aparut a karle per trois foiz . 
li empereires en fu molt curios per l amonestament e per co que li apostres li auoit dit  
si fu molt seurs . 
si manda molt grant ost e puis si lor dist qu il uoleit aler en espagnie sore les sarrazins  e il si fit . 
la premeire citez qu il assist si fu panpelone  e sist hi trois mois  ni onques prendre ne la poec  per co qu ele esteit close de molt bons murs . 
lors fit karles sa proieire a nostre segnior e a saint iaque  e si dist   sire deus ihesu cris  per la cui foi e per la cui amor i ai enpris ceste uoie  done moi que ie puisse prendre cete cite  a loenge e a l enor de ton nom . 
 - e apres refit sa proieire a saint iasque   o tu bonseurez sainz iaques  si co est ueritez que tu te apareusses a moi  outroie moi que ie la prengie  
 - lors per la uertu de deu e per la proieire de saint iaque  li mur sont depecié e fondu par eaus moimes . 
li rois entra enz la cite . 
e li sarrazin qui uogrent estre baptizé ne morirent mie . 
ainz furent crestien . 
e cil qui baptesme refusarent  si furent ocis . 
quant co oirent li outre sarrazin  si se rendirent a karle  e lors uiles e lors citez  e li enuoiarent treu  e tote icele terre si fu issi sosmise a karle . 
la genz sarrazine se merauilloient molt de la gent de france que si belament estoent atorné e si bien armé  e per co qu il auoient si bele forme e si estoent fort e de beau semblant . 
si gitoient li sarrazin lors armes e les receuoient en pais . 
karles s en ala ueoir lo sepocre ou li cors de iaque gisoit . 
puis si s en ala tresqu au peiron e ficha en la mer sa lance e rendi graices a deu e a saint iaque de co qu il l auoient conduit tresque iloec  car oltre ne pooient il aler . 
les galiciens qui apres la predication de saint iaque e de ses deciples se departirent de la foi de saint baptesme cez fit regenerer per les mains turpin l arceuesque . 
co furent tuit cil qui se conuertirent de lor bon gre  qui n auoient mie esté baptizé  e cil qui ne se uogrent conuertir a la foi de crist o il les fit ocire  o il remedrent en chaitiueisons . 
d iloec si s en ala per tote espagnie de l une mer tresqu en l outre . 
les uiles e les citetz qu il conquist lorz en engalice si sunt issi apelees en la terre del poble  qui en cel tens esteit molt petite . 
en espagnie  co est citez aute e bele e largue . 
[IK é qui est dite caiteuse  c est en ualuert  
[IK éen la quele gist uns bons confessors de crist qui fu sergians de mon segnior saint iaque . 
sepulcre  si hi a un oliuier qui per la uertu de deu florist cheun an a sa feste e porte fruit la uellie de la feste  aus uespres si hi sont les follies e les flors  e l endemain li fruiz toz meurs . 
[IK (...)é en la quele sont li fort cheualier qui conbatirent e sunt apelé arabite e sunt dit [IK (...)é . 
[IK (...)é lai ou li cors de la mer est destrois . 
de totes cestes terres fu karlemaines sires  e des citez que ie uos ai nommees  si prist de teus i ot per batallie e teus i ot per grant force e per molt grant engeing fors quant biterne qui est en ualuert . 
cele ne poec il prendre tresqu au derreirain . 
au dereirain uinc a li e si l asist . 
e fu assegeié quatre mois . 
adonc fit sa proieire a nostre segnor e a saint iaque e lorz chairent li mur . 
e est deserte iusqu au iorn d ui . 
uns lacz hi esteit molt ners ou il aueit poissons assez - mes tuit sont ner . 
de teus i ot de cez citez que ie uos ai arreire nomees que li roi de france qui furent deuant karle e li empereor de conquistrent qui apres refurent sarrazin e paian tresque a l auenament karle e apres sa mort . 
maint roi e maint prince alerent en espagnie sore sarrazins e si conbatirent  clodoueus qui fu li premiers rois de france crestiens  
clotaires  dagobers  pepins  karles marteus  cist conquistrent partie d espagnie  e partie en laissarent a conquerre . 
mes icest karlemaines la conquist tote en son tens . 
- e ico sont les citez qu il conquist ou il ot molt granz trauaus e puis si les maudist  e per co sont eles encorre sanz habiteors . 
les ydres e les simulacres qu il troua lors en espagnie  tot destruissit fors quant solament une ydre qui est en la terre alandeluf qui est appelee . 
si est apelez li proprament ou est . 
si dit outretant en lengue sarrazinesche cum feit deus en franceis . 
e si dient li sarrazin que mahomez que il aorent fit ceste en son nom d entramentresqu il uiuoit . 
e la legion daus deables enclot en cele idre per enchantament . 
e si li per co qu il uoloit que cele ymagie ne eust si grant force que nus ne la poust depecoier . 
maintes fez auint que quant oucuns cretianz s aprochiot de cele ymagie qu il perillot enieplepas  
e quant oucuns sarrazins s en aprochiot de cel maomet o per lui desproier  o per lui aorer toz aliegres s en partisseit . 
cele ymagie si esteit si enchantee que si oucuns oiseaus se asseist desore per auenture erraumant mureit . 
en la riue de la mer si aueit une piere de anciane oure de sarrazins faite e polie  molt sobtiument sore la terre assise  tote cairee per desoz e molt lee e si est droite contre amont tot issi oute cum uns oiseaus soleit uoler en aut . 
e deseus cele piere s y esteit assise cele ymagie d or musi que molt tres bien  e si aueit semblance d ome e esteit droite sore ses piez . 
e teneit sa face uers midi . 
e en sa main destre teneit l imagie une clef que nus ne li poet tolir . 
et si disoient li sarrazin que quant cele cle li chairoit de la main  luesque uns rois naitret en france qui tote espagnie pendreit e la conuertireit a tenir la crestiante  mes co seroit au derreirain tens . 
co auoient il sorti e distrent que maintenantqu il ueiroent la clef cheue que se reboucissont . 
e si auint au tens karlemaine de l or que li roi e li prince d espagnie donarent a karlemaine  si funda le mostier de saint iaque e lo cruit per trois anz qu il demora en iceles parties . 
e hi mist arceuesque e chenoines selonc la reule saint ysydoire qui fu euesques e confessors molt auz . 
e si l aorna molt bien de liures e de pailes e de bones eschailes d outres ornamenz . 
il auoient molt or e molt argent . 
si se parti karles d espagnie e puis si fit maintes outres yglises  car il fit l iglise ma dame sancte marie d ais la chapele e une outre yglise de mon segnior saint iaque en moime la uile  
e l iglise de mon segnior saint iaque a beorges  
e une outre a tolose  
e une outre en gascognie entre une cite qui a nom ax e saint iohan de sorges sor le chamin saint iaque  
e l iglise saint iaque de paris qui est entre seine e montmartre . 
yglises e abeies fit assez outres per sa terre qui ne sunt mie en cest liure a mentaner . 
apres co que karlemaines s en fu uenuz en france  si uinc uns rois d affrique qui auoit nom aiguolanz en espagnie . 
si amena molt grant ost e prist tote la terre  e lom la li rendi tote . 
e si hi ocist tant de crestianz qu il n en fu nus nombres . 
e puis si mist toz les crestianz fors des chasteus e des citez que karlemaines hi auoit laissez por garder . 
quant le sot karles  si assembla ses oz e retorna en espagnie  
e si mena auoec sei si grant gent qu il n en fu nus nombres . 
a ceste uenue si amena ob sei le duc milo d anglers qui fu dux des oz . 
mes co ne det lom mie teisir cum grant essample nostre sires degnia demostrer a ceaus qui ont en balie les oumones per doner aus poures e aus clers e aus yglise  e il les retienent . 
car quant li oz karle se fu arbergiez au ior entor baione  une cite daus bascles  si ot un cheualier en l ost qui molt fu malades e aueit nom romastes . 
il demanda le prouoire  
si se fit confes e puis recut  e apres co si departi la soe chose . 
il si n aueit que un sol cheual qu il balia a un son parent  
si li comanda qu il lo uendist  e tot co qu il en auroit  donast per deu e per s arme aus clers e aus prouoires e aus poures qui en l ost estoient . 
romastes fu morz  cil si ne preza gueires la parole dau mort e uendi lo cheual cent sols . 
si fu enueios e coueitos . 
diable l engigniarent  car il prist les deniers qu il ot del cheual . 
si les despendi en beure e en mangier  e en ico dont auoit mestier . 
e ico fit il molt tost . 
mes a cel tens s en uengiot deus molt tost del mal que li uns fazoit a l outre  des trente iorz e au chiep dau trente iors  si aparut li morz au uif si dist   ie t auoie comandee la moie chose per doner aus poures per la salu de m ame . 
e tu si n en as rienz feit . 
sachiés que nostre sires m en ha pardonez toz mes pechiez e per co que tu as retenue l aumone a tort  ie sui en enfer e si ai demoré grant piece e sosfert les poines  e tu hi entreras demain en enfer - dont ie sui issuz - e seras en cel lu moime  
 quant co ot dit li morz  si s esuanoi e li uis s esuellia qui molt fu espaontez . 
au matin si comenca a conter sa uision a toz  e tote l oz si en comenca a parler li uns a l outre . 
e sachiez que molt se merauillarent de cele uision . 
e lorz si oirent sodament clamor en l aer sore le chaitif . 
e ecil criz si resemblot brais de lions o de los o d outres bestes saluagies . 
maintenant si fu roubiz li chaitif d entre la gent  e si l enportarent diable tot ullant . 
il si fu quis per quatre iorz per les monz e per les ualees  de gent a pie e de gent a cheual  mes ne le porent trouer . 
en la fin quant il l ogrent quis per les deserz loz de nauarre si que tote l oz i ot esté per doze iors  si fu trouez li cors dau chaitif toz depecoiez sor une rochie molt haute  
bien trois lieues de uoie e sore la mer si esteit cele rochie  loing de la cite quatre iornees . 
iloec si auoient diable laissé le cors dau chaitif e tot issi cum il auoient l arme portee en enfer . 
per cestui sachiont tuit cil qui a tort retienent les aumones des morz que lom lor ha laissees per departir  qu il en auront outretel loier cum cil ot  e que nostre sires en prendre outretel uengiance cum il fit de cestui . 
apres ceste meruellie karles li granz rois e miles li dux ob lors oz si comencarent aiguolant a querre per espagnie tant qu il lo trouarent en une terre qui est apelee chains sore une eue logié en molt beaus prez  e en molt deleitos leu e en molt beau plain . 
lors apres si fit karles une molt bele yglise e molt grant en l enor dau glorios martyr saint fagunt e saint primitif qui iloec reposent . 
e si hi establi li bons rois une abeie de moines . 
quant aiguolanz sot que li oz karle uenoit e qu il estoient bien pres  si li manda qu il se conbatroit si il uoloit  uint cheualiers contre uint  o quarante contre quarante  o cent contre cent  o mil contre mil  o un contre un  o deus contre deus . 
karles prist cent daus sons contre les cent aiguolant  e si furent ocis li sarrazin . 
lors en reprist aiguolanz deus cenz contre deus cenz daus noz  si furent ocis  li mort co furent li sarrazin . 
encore en reprist aiguolanz deus mire contre deus mire  si en fu ocise l une partie  e l outre partie s en foi . 
au tiers iorn apres si gita aiguolanz son sort priueament e si uit que karles auroit grant damagie en la batallie  
si li manda qu il se uendroit l endemain conbatre ot lui ot planeire batallie  
e il l otrochiet equi . 
lor i ot ceus de noz crestiens qui le ser deuant le ior de la batallie aparelliarent lors armes  e lors lances ficharent totes droites deuant lors arbergies . 
au matin si les trouarent totes uers plenes d escorces e de branches . 
co fu granz signefiance  car cil receurent martyre per nostre segnior . 
en icel iorn tuit cil s en merauillarent . 
qui co uirent  plus que lom ne poiroit dire  de si grant miracle cum nostre sires auoit demostré . 
e si fu escriz li miracles . 
cil qui trencharent lors lances res terre  les racines qui remedrent si gitarent puis granz bois  qui encore sunt en la terre . 
molt hi aueit de cez lances de freine . 
puis uindrent en la batallie e sarrazin e crestien . 
si ot ocis crestiens quarante mire  
e li dux de mile peires rollant recut martyre auoec eaus  co est a sauoir ob ceaus les cui lances florirent . 
e li cheuaus karle hi fu ocis desoz lui en icele batallie . 
karles se continc cum ardiz e se mist a pie ob diz mire de cez homes que plus ne l en fu remes . 
e se feri entre les sarrazins dont tant hi aueit que nus ne les peust nombrer  qui li assalirent sa gent de totes parties . 
e il adonc treit s espee e trencona un sarrazin per lo milo . 
quant il comenca a uesprer si se treidrent en lors arbergies e sarrazin e crestien . 
l endemain si uindrent en l aie karle quatre duc si uindrent deuers lumbardie e si li amenarent quatre mire cheualiers molt bons e molt ardiz . 
e quant aiguolanz le sot  si torna en fuie e s en ala en lemozin  e karles s en retorna en france . 
ore si deuom entendre que cil signefient qui morirent en la batallie si come li cheualier karle qui se deuoient conbatre e qui aparelliarent lors armes deuant la batallie  tot outresi deuom nos aparellier noz armes . 
co est a dire  bones uertuz deuom auer contre les uices  e contre les temptacions de la charn quiqui onques aura bone foi contre mauuaz heresie  o charite contre arme  o largece contre auarice  o bone oreison contre la temptacion a l enemi  o pouurete contre richece  e perseuerance contre estabilite  e qui se taira contre les tencons  e qui metra obedience contre charnal delit  la soe aste sera florie  e s arma sera coronee on celestial regne . 
co seront cil qui longiament tenceront contre les uices e contre le uoler de la charn en terre . 
car co dit li apostres   nus hom coronez ne sera  si cil non qui leiaument se conbatront  
 tot issi cum li conbateor cheualier qui morirent en la batallie per la foi ihesu crist  autresi deuom nos morir aus uizes e uiure on monde ob saintes uertuz e per que nos pochion auer per nostre loier la corone florie on regne daus ceus  e que deus le nos otreit  
amen . 
apres co que dit uos ai as semblance  aiguolanz ot si granz genz qu il ne fu si meruellie non  car il aiosta sarrazins e mors e moabites . 
[IK (...)é roi de bugie  
hospinel  lo roi d acie  effatur  lo roi  e persanz  lo roi d arabie  lo roi d alixandrie  lo roi de bugie  lo roi d acie  lo roi de barbarie  lo roi de marroc  lo roi de maiorie  lo roi de meque  lo roi de sebille  e l aumancor lo roi de . 
lors s en uinc aiguolanz en gascongnye a une cite que lom apele agent  e si la prist . 
d iloec manda a karle . 
a si s en uinc en beausse a une iornee de paris . 
e si arbergia tote s oz en une terre loing d eue e quant furent arbergié  li cheualier e li cheual muriont de se  car n auoient point d eue . 
e karles fit equi endroit oreison a nostre segnior qu il li donast de l eue  e nostre sires dona lor eue si que per deuant cheune arbergie de baron sorsit une fontaine la mieudre qui onques fust . 
e tuit li franceis s en esioirent molt . 
e per icest miracle lor seguirent de france tuit cil qui onques armes pogrent portar . 
a e adonc se mou li bon rois e uinc s en a sancte croiz d orlienz . 
e d iloec si s en uinc a saint martin a tors e uellia et fit oreizon a nostre segnior e a mon segnior saint martin qu il li donast ueintre les sarrazins  
e d iloec si s en uinc a saint ylaire a pestiers  e uellia  e comanda que lom rendist a mon segnior saint hylaire cheuns quatre deniers  per co qu il desfendi tote aguiaine d aler en essil . 
e puis si s en ala a limoges a mon segnior saint marcau e dona hi molt granz dons . 
e d iloec si s en ala a sarlat ou il fit molt riche yglise e molt riche abeie e dona hi quatre leguees de terre en toz senz . 
e puis s en uinc d equi en peiregorc a une fontaine arbergier . 
e troua iloec un bon home e manda li que si il auoit uin  qu il l en tramesist . 
e li bons hom dist qu il n auoit uin  e tramist li de l eue  e ico fu li mieudre uin dau monde . 
e au matin quant li rois se leua  si troua sa lance florie e bele e uert . 
e iloec fit une riche abeie que lom apele paonat et dona hi molt dau fust de la sancte ueraie croiz . 
a e omonz per molt grant orgoil manda a karle qu il li rendist treu e que tenguist tote france de lui  o si que non  si s en foist . 
e karles li manda que co ne seroit ia . 
adonc ala omonz encontre karle ob trois cenz mire sarrazins per conbatre ot lui . 
e issi cum karles feri en l ost omont de l une part  girars dau frade  dux de lumbardie  feri de l outre part ob trente mire cheualiers qu il auoit amené . 
iceste batallie si fu entre does montagnies  l une si ha nom aspremont e l outre calabre . 
iceste batallie dura dau matin tresque a la nuit . 
adonc fit karles oreison a nostre segnior si que li iorz l i alongia . 
equi uinc girars dau frade e si prist lo tref d omunt et les sarrazins qui estoient . 
adonc s en foi omunz e balanz  mes ocgiers prist balant  
e karles segui omont e si lo consut a une fontaine ou il beuoit  
e quant omonz uit karle  si ot uergognie  
e karles li dist   monte que conbatre t estuet ob moi  
 e omunz monta a cheual e si ot molt grant ioie  
e puis greua omonz tant karle que a la terre lo mist . 
e li deslacoit l eaume quant rollanz uinc ob un pal e feri omunt sor le braz destre si que l espee li fit uoler dau poing . 
e prist l espee moime e toli li la teste e lo braz iusqu au cobde . 
e puis si s en torna karles a ses arbergies e fit une abeie que lom apele clairac . 
e per co l apelet lom clairac que deus li esclarsit le ior . 
e fit iloec seuelir deus mire conpagnions qui mort estoient en la batallie e fit seuelir gandebo deuant l outer e puis fit metre en l outer mainte sanctuaire per amor de ceaus qui mort estoient en la batallie  
e dona a l abeie une leguee de terre en toz senz . 
e de tot co ne sauoit rienz aiguolanz . 
ainz manda a karle qu il li rendist treu e lui comanda per trois rois  o si que non  si s en foist de tote france . 
e karles li tramist la teste d omunt e lo braz ot tot l anel . 
e quant aiguolanz le uit  si ot molt grant duel . 
puis uinc karles pres d agent e fit iloec une chapele de sancte croiz . 
e fit iloec rollant cheualier . 
e turpins li establi iloec yy conpagnions qui ne li falissont . 
e ico furent li yy per . 
a puis s en uinc karles a la cite d agent e si la assist e sist hi entor l espaice de yy mois  et au cisen mois si ot feit feire ses engeings e drecer au mur  
co furent manguonel et pereires et truies et assez outres engeinz dont lom puet prendre chastel . 
e quant co uit aiguolanz a une nuit si prist ses rois e les plus auz homes de l ost et si s en essi de la cite  mes co fu permi les longaines et en larroncin  e s en passa permi guarone qui cort delez la cite  e tot issi eschapa daus mainz karle . 
l endemain si entra karles en la cite ot molt grant uictoire . 
lors hi ot molt mort des sarrazins e molt en eschapa qui s enfoirent permi l eue . 
mes totes uoies hi ot mort uint mire sarrazins . 
a e aiguolanz s en esteit ia uenuz a bordeu  e auna molt grant ost  e aiosta quantque aioster poec . 
e puis a chastellion passe gironde . 
e d equi s en ala aiguolanz a elleposelle qui adonc esteit a sarrazins e a lors comandamenz  e iloec s est arestez ob ses genz  e d iloec manda karle batallie . 
karles si fit euesque agent  e chenoines a saint caprais . 
adonc conquist karles ageneis  e quant ot conquis tot ageneis  si s en uinc a saint melion e fit iloec l abeie . 
e puis s en uinc . 
e iloec manda aiguolanz a karle qu il uenist a lui parler tot en pais  e ne amenast gueires ob sei de gent . 
e li manda qu il li donrroit assez or e argent e outres richezces e uint somiers chargiez de pailes e de cendez  si il deuenoit sis hom e feist ses comandamenz . 
e tot co disoit il per co qu il lo uoloit conoistre e qu il le peust fere ocire . 
e quant karle oit co  si prist deus mire cheualiers daus melliors de sa terre e ala adonc uers aiguolant  tant qu il fu bien pres a une lieue de la cite . 
e il fit totes ses genz arester  fors quant solament quarante cheualiers qu il mena ob sei tresque a une montagnie qui est bien pres de la cite  si que lom la poet bien ueoir  e iloec si les laissa  
lorz mist karles ius sa roube  car trop esteit bone  e prist une outre plus mauueze  e si s en ala uers la cite ob un sol cheualier sanz lance  mes il portot son escu detres son dos  car tot issi les portoent lors les escuz li messagier quant il esteit guerre . 
sarrazin ne sei quant furent issu de la cite qui se aloient deduire . 
e lors quant il uirent noz genz  si tornarent a eaus e lor demandarent queus genz il estoient  e il respondirent   messagier somes karlemaine qui nos enuoie a aiguolant uostre roi . 
 lors si les menarent li sarrazin tresque per deuant aiguolant e si li distrent   karles nos enuoie a toi qui est uenuz issi cum tu li mandas ob solament quarante cheualiers e paroles ob lui tot en pais  
 lorz s arma aiguolanz e si dist aus messagiers   alez uos en e si dites a uostre roi qu il m atende  
 aiguolanz ne cuidot mie que co fust karles qui ot lui parlot . 
e tot issi connut karles aiguolant  e si esgarda karles la cite de quieu part ele esteit plus legiere a prendre  e uit toz les rois qui auoec aiguolant estoient . 
e puis si s en retorna a ses quarante cheualiers qu il auoit amont laissez  e puis ala tant qu il uinc aus deus mire cheualiers . 
aiguolanz si ala molt tost apres  ob set mire sarrazins armez per co car il les uoloient ocirre  e karles e toz les outres . 
mes karles s apercut molt bien . 
e d iloec si manda a aiguolant qu il li rendist la cite  e aiguolanz ne la li uoec rendre  mes il en prist ob lui batallie per tel couenance que la citez fust a celui qui uentroit son conpagnion . 
le iorn auant de la batallie  si furent nostre crestien tuit armé  e l endemain si furent deuisees les batallies eus prez qui sunt entre la cite e tallieborc  qui esteit molt bons chasteaus sore une eue assis qui a nom charante . 
teus i ot de noz crestianz qui atornarent lorz lances e aprestarent  si les ficharent totes droites deuant lorz arbergies . 
a l endemain quant il se leuarent  si les trouarent totes uers cuuertes d escorces e de rampz e de follies totes les lances a ceaus qui en la batallie deuoient morir e receure martyre per ihesu crist . 
cil ogrent molt grant ioie de cel miracle  si trencharent lor lances res la terre . 
e s asemblarent e ferirent premier en la batallie  e molt hi ocisdrent daus sarrazins . 
mes totes uoies receurent martyre  car furent ocis . 
li numbres d eaus qui furent ocis  si fu de quatre mire  
e li cheuaus karle qu il seoit si fu ocis desoz lui . 
karles fu molt greuez per la force des cheuaus aus sarrazins  si fu a pie  si prist cuer e retreint ses genz e les fit toz aler a pie . 
si ocist molt daus sarrazins e li outre sarrazin ne pogrent plus la batallie sosfrir  car il estoient molt las de ceaus qu il auoient ocis . 
si s en entrarent en la cite . 
e karles ala apres e si les assist  e aceint tot le mur a la reonde  fors quant celui deuers l eue . 
la nuit apres aiguolanz s en essi de la cite permi l eue  e karlemaines entra apres en la uile e ocist toz ceaus qui ne uogrent estre crestien . 
BI BI. hunaut fit baptizer e toz ses conpagnions  e furent baptizé en l iglise saint bebien . 
e turpins si cerchia totes les yglises de la uile  co fu la premiere qu il troua que la saint bebien . 
apres si troua icele saint leofaire  apres icele saint troian ou li cors de lui gisoit . 
molt fit deus de miracles per lui . 
car quant li rois de tolose teneit la cite d elleposelle  si auoit un son preost en la uile qui un bon home que sainz troianz auoit baptizé de ses mainz . 
e fit lo rendre cent sols e iqueaus cent sols tramist au roi de tolose . 
e quant il les tramist lai  si deuindrent charbon . 
e quant li rois les uit  si dist que oucun damagie auoit lom feit au bon home  
e tramist les li rois arreire au bon home  
e quant li bons hom les tint  si furent denier bon . 
apres co turpins uinc au mostier saint soloine  e troua iloec la uie de lui . 
e guodomires si auoit feit ocire saint symon pres de la cite d orliens . 
e per co que pesa a saint soloine  si lo fit ocire  e si li auoit assez serui  
e iteu merite en ot guodomires que cinc anz en esta cecs e mainz miracles fit deus per saint soloine a sa mort e a sa uie . 
e apres troua turpins l iglise saint macou qui fu uns daus set sainz de bretagnie a cui li los serui de sa busche porter  per co qu il li auoit mangié son ane . 
BI. apres troua turpins l iglise dau glorios martyr saint eytrope . 
iquist sainz eytropes si fu filz a l amiraut de babiloine . 
iquist boneurez sainz eytropes quant oi parler de nostre segnior  si l ala querre e fu au miracle daus peissons e dau cinc pains e ico fu a . 
e puis torna s en d equi e ala en babiloine a son pere e a sa mere e dist les noueles de nostre segnior e les miracles qu il fazoit  e conuertit molt grant gent a la loi nostre segnior . 
e quant sainz eytropes fu tornez en sa terre  li iue ogrent mis nostre segnior en croiz . 
e il torna en ierusalem arreire e fu molt irez de la passion nostre segnior  e d equi s en torna en la terre son pere e donot trente iues per un denier e fit les toz deseriter  
e conuertit saint ypolite e saint trillo e saint fremi e molt grant poble a la loi ihesu crist . 
e puis s en ala sainz eytropes aus apostres ob ses trois conpagnions . 
puis s en ala en antioche ob eus e ob mon segnior saint denis . 
e mis sire sainz pieres comanda li qu il alast preechier a elleposelle lo nom nostre segnior e menast ob sei ses trois conpagnions  
e a mon segnior saint denis comanda qu il alast a paris . 
e partirent sei li dui conpagnion a aucoire . 
e quant sainz eytropes uinc a elleposelle  si predica lo nom nostre segnior e onc n i poec conuertir fors quant eutelle  la fille au roi hunaut . 
e quant sainz esperiz se fu mis en ceste dame  si ama molt sainz eytropes lo nom nostre segnior . 
e quant sainz eytropes parlot de nostre segnior  il esteit batuz e laidiz . 
mes iceste dame sancte eutelle l en garisseit . 
e en apres co li manda sainz marcaus qu il alast parler a lui a bordeu . 
e il hi ala  
equi sogui sainz eytropes que sainz pieres e sainz esteines estoient mort e que deus fazoit molt granz miracles per eaus . 
d equi ala sainz eytropes a rome e troua hi saint climenz e uit les miracles que deus fazoit per mon segnior saint piere e parla ot mon segnior saint climenz . 
e mis sire sainz climenz li demanda qu il aueit feit a elleposelle . 
e il li dist que rienz n i auoit feit fors eutelle  la fillie au roi hunaut  car les genz de la uile estoient molt males e crueus . 
demanda li mis sire sainz climenz queus uile co esteit . 
e il li dist que molt esteit bele e riche e de eue e de riueire e de fores . 
adonc li comanda sainz climenz qu il s en retornast arreire e predicast lo nom nostre segnior autament  e les miracles qu il auoit ueu que deus fazoit per mon segnior saint piere . 
e il si fit . 
e fit sore un poiz une croiz e d equi predichot autement lo poble . 
e a ceste uenue conuertit molt dau poble . 
e molt lo uoloient oir e escoter . 
les meretriz de la uile s alerent clamer au roi hunaut e distrent li que tote sa gent auoit perdue  car tuit estoient en eytrope . 
e equi moime si hi tramist hunauz uint de ses forestiers de sa maison e lor dist qu il le li tuessont . 
e quant sainz eytropes les uit uenir  si le segnia  e tuit creurent en deu  e il les baptiza . 
e hunauz lor fit a toz trenchier les testes e giter on pois . 
apres hi tramist outres uint  e il fit outretel . 
e hunauz les fit ocire ensement . 
apres hi tramist son fil e ses uaslez de sa chanbre . 
e sanz eytropes les conuertit ensement come les premiers . 
hunauz fut molt irez e dolanz de son fil e de sa gent qu il auoit feit ocire  e ala s en clamer aus brustiers e lor dist qu il le li tuessont . 
e il si firent . 
quant sainz etyropes les uit uenir ancoisqu il morist  si fu molt dolanz de ceaus qui mort estoient e gité on poiz  si leua sa chiere contre lo cel e les oilz e les mainz e fit iceu proieire a nostre segnior   sire beaus deus ihesu cris  aiés de ceaus merci qui per toi sunt martirizé  qu il ne soient condampné  
ancois soient en ton regne  e tuit cil qui querre me uendront e per ton nom me proieront  ob tei soient en region . 
 e equi moime que sainz eytropes fu morz  li angre pridrent lo cors de lui e si lo seuelirent a une yglise qu il auoit feite en l enor saint sauueor . 
e sainz fremiz mori en icel moime ior . 
e l endemain les genz de la terre qui ne uoiant  prenoient le sanc eytrope e tochoient a lorz oilz  e ueiant  
e moimes hunauz e tuit li son s en conuertirent a nostre segnior . 
e li prison que hunauz auoit en sa prison  en icele moime que sainz eytropes fu martirizez  s eschaparent e en portarent les fers e les fus lai ou sainz eytropes gisoit . 
adonc meruellia toz li mondes daus fers e daus fus cum il hi auoient esté porté . 
e adonc s en conuertit totz li pobles qui a elleposelle apartenoit . 
e adonc comanda li empereires que lom fist desore une abeie de trente chenoines en l enor saint udusoire qui fu euesques e confessors . 
e ancoisque cist miracle fussont sou  mori sainz ypolites en un loec qui a nom pres de la charante  e nostre sires fit mainz miracles per lui . 
e li bons rois  quant oi les miracles que deus fazoit per icez glorios martyrs  ordena euesque en la uile e comanda a hunaut que d ore en auant fust leiaus crestianz e que gardast la uile  e de le hore en auant fust apelee la citez xainctes . 
BI. puis s en torna li bons rois lai ou les astes daus lances aus barons florirent e li angre les orent seueli . 
equi fit adonc une chapele de saint saornin  
et hi mist li empereires chenoines e dona yy mire onces d or e outretant d argent  
e dona l iglise a saint eytrope  per amor deus barons qui equi gisoient . 
BI. apres tot co si uinc aiguolanz ob grant nauie per charente e amena molt grant gent e ariba au port de la peire . 
equi se conbati karles ob lui e ocist li doze mire sarrazins . 
li franceis qui morirent en icele batallie  dui mire en furent porté  li un a saint eytrope  aurelian de rome furent seueli a une yglise de saint sist tres l iglise saint eytrope e aurelianz fu seueliz en l iglise saint eytrope  e tuit li outre furent seueli e au o ha maintes uertuz . 
BI. e iceste batallie feite  s en passa karles a montrompnie  sor la fontaine ou gist sancte lezine . 
e equi troua li bons rois les sarrazins e si les enchauca iusqu a un pas e equi troua un iaiant qui auoit nom guolias e sis chiuaus baucans  
et celui pas gardot ob uint mire crestien sarrazins que aiguolanz li auoit liuré . 
karles comanda a ocgier lo daneis qu il entrast premiers ou pas ob uint mire crestiens  e guolias feri premiers ocgiers lo daneis e l abati de son cheual . 
apres lui si uinc li dux naimes  
si feri le sarrazin de son glaiue si que mort lo gita . 
apres fit monter ocgier lo daneis . 
ocgiers si feri lo fil a l amiraut de perse e si l ocist  
adonc si tornarent en fuie li sarrazin tot droit a la nauie a forras e li outre a chastelallion . 
e tot en fuiant s en entra ob eaus si cum deu plot  s espee en sa main treite  e ocist toz les sarrazins de la uile qui ne croiant nostre segnior . 
si comanda la uile a talliafer de leon qui comps esteit d  e qu il la gardast e tote la terre iusqu a sancte marie de la porte deu qui est sobre seure . 
apres s en torna li bons rois lai ou la batallie auoit esté e equi fit une yglise de saint girmain qu apelet lom a saint girmain de l eschalier per une eschailie de sarrazins qui furent mort  e equi fit seuelir toz ses crestiens . 
apres en fit une outre yglise de saint lorenz ou fu seueliz li cuens de girone . 
BI. apres ocgiers li daneis passa la charante ob ses alemanz  
apres s en ala fontaine de . 
e aiguolans quant ho sot  si se mist apres ob deus cenz mire sarrazins . 
e conbati sei ob ocgier  e feri gautier d alemagnie de s espee per le chiep si que mort lo gita . 
quant aiguolanz sot que ueneit  si s en foi a montrompnie . 
karles quant uinc en la batallie e uit ses barons morz  si ot molt grant doel  
si fit trois chapeles ou les seuelit  la premeire fu de saint piere  equi fu mise la teste a l arceuesque arue en un boial que ocgiers hi mist . 
l outre yglise si fu de saint saornin ou gist gautiers d alemagnie e soi conpagnion . 
a sancte marie dau port gisent li outre conpagnion enz en l iglise . 
BI. apres co segui karles aiguolant en marempnie e quant il fu lai si fu molt nuiz . 
equi fit karles oreison a nostre segnior li alongia le ior  e plus fu aa que troi outre  
equi feri karles per aiguolant e per sa gent e si tua de sarazins diz mire . 
e aiguolanz s en foi en oleiron ob ses genz  
e equi ou la batallie fu  apelet lom a luzac . 
e quant la mers s en fu alee  karles segui apres . 
e quant aigulanz ho sot e li son  si se mistrent en lor nauie e alerent s en a anseune . 
BI. karles cerchia tot oleiron e turpins troua une chapele en oleiron si n ot molt grant ioie per co qu ele esteit de nostre dame ou gist l arceuesques d antioche tres l outer  e qui furent fillies dau roi  
e iceste antioche perit cum fit sodome e guomorre . 
en iceste chapele ha molt grant sanctuaire  e fit la faire karles per l amonestament turpin . 
apres fit feire karles outre yglise  de saint denis . 
apres quant s en essi karles d oleiron  si fit feire l iglise saint piere  e mist hi guilliaume lo rosseau per garder . 
BI. e apres si s en uinc a saugion e prist lo  
e quant l ot pris  si lo dona a talliafer de leon au compte d . 
apres s en uinc karles a anseune e prist la  
si la dona a guarin e tote la terre d aruert . 
guarins li cuens fit l abeie de  e turpins sacra l outer deuers la cloitre ou il mist molt riche sanctuaire . 
apres nos en alames a l iglise saint saornin ou trouames lo cors saint ualentin . 
apres nos en alames  a didone e a susac e presimes tote la terre . 
e au chiep de susac fit karles une chapele de saint roman . 
BI. apres co li uindrent noeles a karle que li sarrazin daus auoient correu a xaintes e auoient li molt mort de sa gent  trente mire en hi estoient . 
li bons rois quant ho sot  si uinc apres . 
e aiguolanz esteit a mauretagnie ob deus cenz mire sarrazins e mis sei au deuant karles a mont basiron . 
equi fu molt granz la batallie de karle e d aiguolant . 
aiguolanz s en foi aus ou molt grant plante de sarrazin aueit . 
BI. a mon basiron remest karles ou il fit does chapeles  l une fu de sancte marie que apelent ou la fillie karle gist . 
e troua iloec karles un bon home qui auoit nom leon e chanta moi caresme messe a karle e dist e per co a nom li loecz . 
e equi fit seuelir les barons qui mort estoient en la batallie . 
apres co li demanda karles au bon home per quoi il auoit iteu messe chantee . 
e il li dist que per co l auoit chantee que deus li fazoit maiors miracles que a toz les outres rois qui fussont ou monde . 
e equi moime li rois li parti son anel d or et puis li dist que quant il lo manderoit qu il uenist a lui en quieuque lu ou il fust . 
BI. e apres co si s en uinc karles a lusac . 
e equi perdi karles deus mire cheualiers  e aiguolanz diz mire . 
e equi fit karles does chapeles  une de saint piere  e outre de saint martin . 
deuant l iglise saint piere fu seueliz gileberz li seneschaus karle  
e a l iglise saint martin uns euesques e uns arceuesques  li uns a destre e li outres a senestre ioste l outer . 
BI. apres s en ala li bons rois a la fontaine de ou aueit trois motes de sarrazins qu il prist . 
l endemain li uindrent en secors quatre duc de france  li uns si aueit nom raineaumes  li outres li dux ratiers de flandres  e richiers dux de normandie  e landrix li chapdaines  qui dux esteit de namborc  qui li amenarent trente mire cheualiers molt bons conbateors . 
equist se conbatirent ob aiguolant aus  e perdi hi aiguolanz yy mire sarrazins  e fu hi morz li rois d arabie e li rois de bugie . 
li bons rois si arbergia lo ser aus ot ses genz . 
apres hi fit li bons rois aus une chapele de saint sauueor . 
en une outre en fit de saint gieudas qui est sobre l eue d oudure . 
apres en fit une outre sore la soignie de nostre dame sancte marie . 
en cele yglise seueli karles les euesques e les abez qui furent mort en icele batallie . 
e les outres en fit porter a saint eytrope a xaintes  e furent seueli ou cimisteri que li angre sacrarent tres l iglise saint eytrope . 
karles laissa en iceste yglise de nostre dame sancte sor la soigne la croiz qu il portot a son col . 
en icele croiz si ha dau sanc nostre segnior  e de la roube nostre dame  e daus peaus  e dau monument e dau drap de que il fu enuelopez au monument  e mainte outre sanctuaire qu il mist en l outer . 
BI. equi endroit passa karles la soignie e s en ala a la font d oruile . 
e ocgiers li daneis e soi conpagnion a la font saint martin . 
d equi ala ocgier a ob yy mire crestiens . 
lai isseit aiguolanz de ob deus cenz mire sarrazins e conbati sei ob ocgier en la ual de bucirande  en icele batallie fu morz li dux rainaumes e li dux rogiers e dui mire crestien . 
rogiers fu portez a sancte sone e equi mist karles la iote saint bercome en l outer e i mist daus innocenz e de maintes outres uertuz . 
e i dona une leguee de terre contre soleil leuant . 
iqueste bone yglise dona li bons rois aus nonains de saint osoine d enguolesme per co qu eles fissont seruir l iglise per amor daus martyrs nostre segnior . 
rainaumes fut seueliz en un chamin pres de l iglise de sancte sone . 
BI. apres co si assegia karles e esta hi l espaice de deus mois . 
apres fit une yglise de saint bebien sor la uau de bucirande . 
aiguolanz si esteit de l une partie de l eue de treuel  e karles esteit de l outre . 
apres co si uindrent troi duc deuers lombardie e li dux rollanz ob eaus  co fu arnauz de beaulande  e girars de uiane  e rainiers de losane e oliuiers sis filz  
icest li amenarent uint mire cheualiers . 
si assalirent deuers midi  car per alliors n i pooient assalir  e pridrent la cite . 
equi fu morz li dux d e fu seueliz en la chapele saint bebian . 
li empereires e li son ocisdrent en la cite yy mire sarrazins . 
e karles si dona la cite e les chartres e tote la terre qui asfiert  desique a la font saint eytrope entre lo ne e lo seudre  e l abes de charros dona equi endroit tote iceste terre a son neuo williaume de fougeires   seras hom a l abe de charros  e de ton homenagie te det doner l abes diz liures o deus chiuaus  
me tu des garder l abe e les moines e l iglise de charros come ton cors  
 en la cite de si aueit un paleis  e on paleis si aueit un clusel ou fu mis li auers aus sarrazins . 
BI. maintresque karles demorot a icel clusel querre  ratiers li cuens de flandres ala a mont guitmar ou il ocist deus mire sarrazins  e prist balaguier qui esteit de l outre partie . 
quant aiguolanz oi que ses genz estiont mortes  si uinc de mauretagnie ob cent mire sarrazins e conbati sei ob noz barons e ocidrent ratier e guibelin e antempne lo chapelan karle  e deus mire des outres . 
karles quant o sot  si en fu molt marriz e dolenz e uinc apres e uit les morz  e ala apres aiguolant . 
e si l ateint a yuier ou il ocist set mire sarrazins . 
puis s en torna a l abaie de beagnie que aiguolanz auoit destruite . 
c equi fit seuelir ses barons  car sainz marcaus l auoit edifiee . 
e mist tot outretant de reliques en l outer  cum en auoit a nostre dame sancte marie a solac fors quant solament dau lait nostre dame e hi dona does leguees de terre en toz senz a l abeie . 
BI. puis s en torna li bons rois a mont guitmar arreire ou turpis sebelisseit ses barons  saint antempne seueli ou mostier saint giruais tres l outer molt perfont la piere naiue  
per amor de lui e des outres hi mistrent daus innocenz  e de la poure saint iohan baptiste e de saint thomas d inde  e de maintes outres uertuz . 
l abes de saint girmain de paris fit fere l iglise de lezzignie  ou il mist maintes sanctuaires en l outer  
e hi fu seueliz gautiers de lezzignie qui fu filz sospic  ot mainz outres . 
equi dona karles a saint girmain de paris tote la terre qui asfiert de la mene iusqu a la font del tres  fors cele qu il dona a la meison de beagnie . 
e l abbes la dona a son neuo  a guilliaume de paris . 
e puis li dist   beaus nies  de ceste terre seras hom a l abe de saint girmain de paris  e rendras en treze costeaus e un cuer de cerf  
 lo fe de berbesil dona ensement karles a l arceuesque de bordeu . 
e l arceuesques lo dona a un son parent am diz sous d omenagie de deniers de la table . 
BI. apres tot co aiguoalanz manda batallie a karlemaine a mauretagnie . 
karles si uinc molt pres de mauretagnie e fit hi l iglise saint denis . 
equi mist karles deus cors sainz e outres uertuz maintes  entre l outer e une petite porte . 
apres aiguolanz aiosta ses oz a beaumont qui es cosnac e mauretagnie . 
karles rengia ses oz e comanda a gui de nantoil qu il alast deuers gironde  
e terris d ardene e li dus nembres et li dus naimes amenarent ob eaus uint mire cheualiers  e ocgiers e soi conpagnion uint mire  rollanz e soi conpagnion outres uint mire  e tuit icest ferirent en l ost aiguolant et oucisdrent daus sarrazins quarante mire  e li tres aiguolant hi fu abatuz . 
apres s en foi aiguoalanz uers  
e li amiraus de s en foi uers mauretagnie  e ob uolonte de rollanz sis nies s en entra enz mouretagnie  l espee treite  ou il e soi conpagnion ocisdrent diz mire sarrazins . 
de crestiens hi ot mort numbre de quatre mire . 
li un furent seueli a l iglise que sainz marcaus fit en l enor de saint esteine . 
karles fit une chapele de saint roman au pui de beaumont ou furent seueli li outre . 
e per l amor daus barons qui hi furent seueli  hi mist en l outer de la pointe dau clo nostre segnior e maintes outres uertuz . 
apres fit la chapele saint lezaire o gist aloris e soi conpagnion apres en l abeie de cumbes qui fu iadis abeie fit porter les outres ou ha molt reliques de saint dizens et maintes outres uertuz . 
BI. apres assegia karles ob ses genz e hi esta un mois e puis lo prist e ocist hi deus mire sarrazins . 
e aiguolanz s en esteit ia foiz a blaiues  e landris li chapdaines ala apres ob set mire crestianz et fit molt grant damagie en la terre de blaiues . 
e cum il s en tornot  aiguolanz uinc apres e si lo troua sore les trois fontaines e conbati sei ob lui  e ot hi mort diz mire sarrazins e troi mire crestianz . 
quant aiguolanz ot feri landri lo chapdaine . 
si lo gita mort  il gita s espee en l eue  car il ne uoloit que li sarrazin l eussont . 
e artaus s en eschapa ob deus mire crestianz e uinc s en a karle e conta li coment auoit esté . 
e karles ala apres equi ou li mort gisoient  ou il e soi conpagnion firent molt grant doel . 
apres fit une chapele de nostre dame sancte marie  equi fu seueliz landris e soi conpagnion  e per amor d aus mist en l outer lo chiep saint aubin . 
e fit une chapele de saint martin en la uau  e mist ou pie de l outer reliques de saint martin e assez d outres . 
e apres co dona a artaut e tote la terre qui asfireit  
equist fez dure de la gironde iusqu a nantoil  lai ou guis desconfit les sarrazins . 
e rollanz retint mauretagnie a son obz . 
BII BII. apres co ala karles a blaiues ob tote s ost . 
e rollanz e oliuiers e lur conpagnion si trouarent les genz aiguolant hors de la uile  si se conbatirent ob la gent aiguolant . 
e dura molt li chapples entr eus . 
e mesleament s en entrarent enz la uile ob eus e tuarent toz les sarrazins qui ne uogrent estre crestian  e cil qui le uogrent estre  ne tuarent mie . 
e apres ie turpins si cerchai totes les yglises de la uile que aiguolanz auoit destruites  fors quant l iglise e lo sepocre saint roman ou nus sarrazins ne poet entrer ne mal fere . 
laienz si a deus cors sainz  saint sycaire et saint roman . 
equist bonseurez sainz romanz si fu d affrique e per uoiz d angrie uinc a blaiues . 
si aueit adonc a blaiues une ysdre que li sarrazin aoroent ou tens blaise qui rois esteit de la uile . 
sainz romanz uinc en la uile e predicha lo nom iesu crist . 
e li sarrazin cuidarent lo ocire e distrent li que si lor deu n aorot  il esteit morz . 
e il adonc lor dist qu il lo menassont a lor deu  a celui qu il aoroent . 
e il adonc l i menarent . 
e quant sainz romanz l ot coniuré de part deu  si deuinc cendre . 
apres sainz romanz hi fit une yglise de saint sauueor  e fit hi abeie . 
e proieire de lui deus hi fit maint miracle  
e maimament soure la dame de la uile e sor mainte outre gent de mainte maladie . 
e apres rollanz ferma l iglise saint roman e hi mist chenoines . 
BII. apres co li bons rois s en ala a munt auban ob tote s ost qu il asali e si lo prist . 
equi ocist les sarrazins qui croire ne uoloient en deu . 
equi fit karles does yglises  l une fu de saint uincent qui equi repose  e sainz releuez . 
apres hi fit une outre yglise  de saint giront . 
e dona la terre au compte d  a talliafer  de leon esteit li chasamenz . 
apres s en ala karles uers mon mor  e ou pas de mon mor troua la gent aiguolant e lui moime  
equi rollanz e soi conpagnion li togrent lo pas per force  e dura la batallie desique a saint andres . 
e lai fu morz li rois de sebille  a apres lui diz mire sarrazin  e de crestianz deus mire  
e furent seueli a saint andres  e a saint esteine qui desertes estoient . 
e aiguolanz s en foi per mer a bordeu ot ses rois . 
e karles ob son nauire passa oltre ob rollant e ob ses oz e per uiue uinc a lormunt . 
equi fit chapele de mon segnior saint martin . 
BII. d equi rollanz  l endemain  quant li floz de la mer s en fu tornez  passa oltre toz s os e si uinc uers la uile de bordeu . 
e encontra un sarrazin qui s esbaleier  si l ocist rollanz . 
e cil sarrazins si aueit le melior cheual de paenisme . 
e rollanz laissa ses armes e son cheual e prist les armes au sarrazin . 
e si ala uers la uile de bordeu . 
e uinc a une porte o aueit desus une sale . 
le sarrazin que rollanz aueit mort  si aueit nom salatrapz . 
li portiers  quant lo uit uenir  si l apela e li dist   bien soiez uos uenuz  sire salatrapz . 
 e rollanz li dist qu il li tenist son cheual  qu il ireit laissus parler aus dames . 
e monta apui amont . 
e salua braidemontde e euraque  
e dist puis a totes qu il les mariereit e lor donrroit les melliors cheualiers de l ost  e eles cuidarent que co fust salatrapz . 
e quant rollanz se demostra  si n agrent eles molt grant ioie  e il lor demanda coment il poirroit auer la uile  e eles li distrent que aiguolanz esteit alez a nobles  encontre a toz les sarrazins de paenisme  per co qu il li uengiont secorre . 
adonc rollanz senti les sarrazins qui s en issoient de la uile  si prist congie daus dames e monta sor le cheual . 
e li sarrazins portiers demanda si co est salatrapz . 
e il dist que non . 
 ainz sui rollanz   [IK feté il . 
rollanz e li rois de lubie se laissent cheuaus corre  si fiert rollant permi l escu  si que tot le li faussa  e rollanz treit durendat  teu cop li done sor le chiep que tot le trenchia iusqu aus arcons . 
rollanz ocist uint sarrazins deuant les dames  ainzque partist deuant la uile . 
rollanz ne poec plus sosfrir les sarrazins e passa s en areire a lormunt . 
BII. apres tot co quatre duc uindrent de france qui amenarent uint mire cheualiers  co fut li borgoins e li dux gerins de loeregne  
e guanelos  li traitres e angeliers li dux d aquitaine . 
rollanz  per co qu il uoleit mal a guanelo  se parti de l ost karle  ob quarante mire cheualiers e ala s en a senon pres de gironde . 
au matin  quant il fu leuez  si oit messe  e uit essir dau bois une cergie tote blanchie . 
apres si fit armer tote l ost e ala apres la cerge  e la cerge se mist en gironde  e il tuit apres  e seguirent la a une abeie de sancte croiz qui fu iadis  mes li sarrazin l auoient destruite . 
e turpin entra en l abeie  e troua cum claudille la funda . 
apres s en ala rollanz sor bordeu  e passa l eue a lonc pont  e essagua lai ou sainz seurins gisoit  e maint outre cor saint . 
e turpins entra en l iglise e troua en un marbre les rendes que l iglise auoit  e les uertuz qui estoient . 
apres s en ala rollanz e turpin a la uile lai ou il auoit laissé les dames . 
e les dames auoient adonc guerni lor sale contre les sarrazins . 
rollanz assali equi e soi conpagnion molt durament  e adonc uns sarrazins leua une eschale contre la sale ou les estoient  e cuida hi monter  e rollanz lanca un pal  e dona itel au sarrazin que mort lo trebuche  
e li paus se ficha on mur . 
quant co uirent li outre sarrazin  si s en foirent . 
e rollanz trenchia les baroilz de la porte si com deu plot . 
BII. si entra enz iusque a une eue qui a nom la deuise . 
equi troua guolias que aiguolanz hi auoit laissé ob uint mire sarrazins . 
equi fu molt granz la batallie  e si ocidrent diz mire sarrazins . 
adonc s en fui li rois de bugie uers arcaisson . 
li sarrazin de la uile qui uogrent estre baptizé ne morirent mie  e cil qui ne uogrent estre baptizé si furent mort . 
quant karles sot que bordeus esteit pris  si uinc ob ses oz . 
e fu molt dolens per co qu il s esteit ot rollant son neuo  per guanelo . 
adonc fit paiz ot son neuo . 
BII. apres co turpins cerchia les yglises de la uile . 
la premeire qu il cerchia si fu icele de saint seurin . 
mes ou tens saint marcau  l auoit edifiee sancte benedicte en l enor saint sauueor  
e sainz marcaus en hi fit une en l enor saint esteine e hi fit un outer de terre ou il mist molt precioses uertuz  car mis sire sainz marcaus conuerti lo poble de bordeu  e sancte benedicte l aueit conuerti per l amor de stagne qui lai l ala quere . 
lai li ballia la sancte uergie que nostre sires ballia a saint piere  e mis sire sainz peres la ballia a mon segnior saint marcau  e mis sire sainz marcaus en resuscita un son conpagnion en la uoie de rome . 
e ma dame sancte benedicte en franssit totes les ydres de bordeu qui estoient au que li sarrazin aoroent  e en gita lo diable qui esteit en une tor  e en gari son mari philibert qui dux esteit de bordeu . 
adonc creiguit philiberz nostre segnior molt fermament . 
e mis sire sainz marcaus quant il departi les reliques mauretagnie que sancte ueronique auoit aporté  si ballia une molt grant eschirpe a ma dame sancte benedicte  e l outre partie tramist en beagnie  e l outre partie enporta eleazars en aruert a ma dame sancte marie en l ile ou il les mist en l outer  e l outre partie remes a . 
en ceste eschirpe esteit li ors e la mirre qui furent offri a nostre segnior  e dau bercol nostre segnior  e de la crepche ou il fu mis  e dau monument o il fu pousez  e d equi ou il fu bagniez  e li correi ot que il fu liez  e de la guonele nostre dame quant nostre sires nasqui de li e la mangie de la chamise nostre dame  
e de la manne  e de la farine dont helies li profetes uiueit  
e de la pierre dont sancte anne espose fu  
e dos daus deniers qui corriont ou tens cesar de rome  
e tot ico fu enuolopé en une aube en que mis sire sainz marcaus chantot la messe . 
quant mis sire sainz amanz trespassa  si mistrent iceste eschirpe en l outer saint amant  
iquist fu conpains de mon segnior saint seurin . 
e ico fu ou tens mon segnior saint martin de tors  si que cum mis sire sainz martins trespassa  mis sire sainz seurins oit les angres chanter cum il enportoient l arme de mon segnior saint martin  si qu il apela un son arcidiacre  e dist li que sainz martins esteit trespassez  e que li angre enportoent l arme de lui ou cel . 
e il n en oi rienz . 
e il li dist   met tes piez sore les mienz  e oiras ho  
 e il si fit . 
e tot issi oit . 
et tot lo tresor de l iglise midrent soz terre tres l outer saint auban en une cropte  per poor d aiguolant . 
e hi mistrent un escharboncle que sancte benedicte auoit doné a l iglise saint seurin . 
apres karles e turpins la terre que sancte benedicte auoit donee a l iglise saint sauueor que sainz marcaus sacra  e lo cimentire per les mainz de set euesques . 
en icest cimentire sacré est l iglise sancte eulade  e la saint martin que clodoueus fit  e icele saint uincent  e icele saint remei  e la saint germain ou iesent maint boneure . 
apres fit karlemaines e turpins chenoines reglers en l iglise saint seurin e mist hi arceuesque son filiou turpin . 
totes les demes e les yglises dona karles a saint seurin  si cum sainz marcaus ho aueit doné  des leire si qu en gironde  e desi iusqu en syron . 
car il hi dona l iglise de girontuille e iceles qui apartenent a sancte marie dau syron  e iceles de belin  e icele saint pou d osengie ou gist guarins  e l iglise saint piere de cumpree  
e icele saint martin de carcanz o a molt riche sanctuaire que sancte helene hi aporta qui arriba . 
cayphas qui esteit euesques daus iues hi arriba e uinc a bordeu  e fit molt dau poble de la uile a son talant  e trespassa  
e quant il fu trespassez  si fu seueliz a mont iosec sobre une eue e fut mis en cassadoine e en maracle . 
e l iglise de saint arlode qui fu abes de saugion  
e l iglise de solac  e icele saint melion  
e icele d entre dos arz en que gisent dui cor saint . 
e rollanz e soi conpagnion seguirent lo rei de bugie parmi la terre e trouarent lo au uilar  
en iqueu leu si ocisdrent diz mire sarrazins  e murirent hi dui mire crestian  e gaudins qui compte estoient  e furent porté a saint esteine en calloneis  e li outre furent seueli au uilar a une chapele de nostre dame que rollanz fit fere . 
en l iglise dau comarci gist li cors saint aiguolin et li braz saint berchome  e maintes outres uertuz  e gisent en l outer . 
a l iglise saint hylaire dau ualan furent porté l arceuesques arues e li dux aiors de borgognie e sis freires . 
e per amor d eaus mist lom maintes uertuz en l outer . 
icestes yglises qui sunt eci nomees e totes les outres qui en la terre sunt  sunt a l iglise saint seurin  
e si hom si periuret  ia lo chief de l an no ueira . 
BII. apres co li empereires fit fere l iglise saint martin  e la rende que clodoueus sis ancestres hi auoit doné  karles hi dona . 
e turpins ala a l iglise eolade qui fu premeirament de saint peire que daguoberz funda  e fit hi une abeie de nonainz  e per co l apelent saint eolade  per co que sigibers hi aporta lo braz sancte eolade de barcelone e mist lo dedanz l outer e outres uertuz maintes . 
a sancte eolade gist sancte prignane  soz l outer a rres terre e hi gisent doze cor saint qui furent martyr ihesu crist e furent arceuesque e euesque e conpagnion saint brandan  e au set sainz de bretagne si que li breton les uindrent querre e molt enportarent daus chiepz d eaus e dau cors . 
uns precios cors sainz hi gist  sainz clars  per cui deus fit maint miracle . 
e per l amonestament turpin  karles hi fit molt riche abeie . 
e daus dames que uos auez oi cai areire parler daus paianes  si n i ot de teus quant furent paianes crestianes qui uogrent nonanz estre  
e karles si les aparellia de molt riches ornamenz . 
l iglise sancte croiz funda rollanz e oliuiers e li daneis ocgiers  e clotille l aueit premeirament fundee . 
a icele yglise rendirent tote la terre de e la terre saint machaire . 
BII. apres tot co li bons rois s en ala droit a la cite de mont clin e si la prist . 
quant il l ot prise  si comanda au duc guaisfier tote la terre qu il auoit pris oltre gironde . 
e quant ho sot aiguolanz  si li manda batallie a panpelone . 
e karles s en passa a la reoule e prist la  e comanda la a guaisfier . 
e d equi s en ala karles a peireguis e a enguolesme e tua toz les sarrazins qui ne uogrent estre crestien  
e tuit cil qui uogrent estre crestien si remansirent . 
e puis s en ala d equi karles en france e aiosta ses oz . 
lorz s en foi aiguolanz e tote s oz e passa les pors e uinc a panpelone  e d iloec manda au roi karlemaine qu il l atendroit lai e ot lui se conbatreit . 
quant li rois oi co isnelament manda totes ses oz de par tot lai ou il les aueit en sa segniorie e comanda que tuit uenisson a lui en espagnie . 
e equi moime comanda per tote france que tuit li ser qui estoient soz mauueiz segnior e qui lur rendoient mauuese costumes  que tuit fussont franchi  si que iameis n en peust lom nuil uendre ne que iameis ne rendist quatre deniers de son chep e e tuit cil qui uif estoient e cil qui apres eaus uendroient . 
e comanda que iameis nus frances ne seruist a gent d estrangie terre co est a sauoir de toz ceaus qui ot lui iroient en espagnie per destruire les sarrazins . 
e puis comanda que tuit cil qui estoient tenu en prison o en liens fussont mis hors e tuit cil qui poure estoient  uenissont a lui  car il les feroit riches  
e si il estoient nu  il les uestiroit  
e si comanda que tuit cil qui s entraissoient  qu il fussont acordé  e a toz ceaus qui estoient deserité  que lom lur rendist lors terres  
e si comanda que tuit cil qui uodroient estre cheualier  que uenissont isnelament  car il lor donrroit armes  
e a toz ceaus qui l auoient serui e de lui s estoient per mal talant parti  qu il lor rendroit lor deserte per l amor de deu . 
en iceste manda li bons rois ses gens  e molt en ot . 
e ie turpins qui auoec lui estoie les fis confes de lurs pechiez e asos  segunt la poete que deus m auoit donee . 
quant li bons rois ot totes ses genz aunees  si en hi ot cent e quarante e quatre mire toz armez portens . 
lors entra karles en espagnie e ala contre aiguolant . 
e ico sunt li nom des princes qui auoec lui furent  gie  turpins  arceuesques de rempz  qui sermonoie lo poble de conbatre ardiement e d ensegnier sancte crestiante  e ie moimes m i armai maintes foiz e mainz en hi ocis . 
rollanz  li dux des oz  li cuens del manz e li princes de blaiues  li nies karle  li filz milo le duc d anglers  nez de berte la seror karle  cist li amena quatre mire homes o armes molt proz e molt bons e molt forz . 
oliuiers  li seguns dux des oz  molt aigres cheualiers  molt saiues en batallie e molt poissanz de braz  molt bons fereres d espee  li filz rainier le conte  li cuens d  li amena cinquante trois mire homes o armes  bons conbateors . 
li cuens de lengres  li filz le conte  li amena quatre mire cheualiers . 
li rois de bretagnie  li amena set mire homes toz a armes  portens des armes  molt proz e molt fors . 
li dux d aquitaine  l en amena quatre mire bons conbateors  molt sauoient d armes  molt sauoient d arxs e de saietes . 
icest esteit nez de guascognie e esteit dux d aquitaine  aquitaine  co esteit une citez qui seet entre e e que cesars augustes funda e aquitaine l apela e que e quantque lur apertenent fussont soietes a cele cite  si fu li pais apelez aquitaine . 
icele citez la mort  per co qu ele perdi son bon segnior  si remest gaste  car il en mena toz les homes auoec lui e tuit furent martyr en . 
ni onques puis n i ueut nus habiter . 
li rois de bordeu  li amena trois mile homes ob armes . 
li conpains  
li freires rollant  
li rois de frise  
cist li amenarent set mire homes . 
li cuens  deus mire  
li dux de  diz mire  
ocgiers  li dux de  diz mire  
de cestui ocgier conte lom encore qu il fit meruellie sanz nombre . 
li princes  deus mire  
li rois de rome  uint mire  
li dux li amenarent quatre mire cheualiers  
guanelos qui fu traitres apres toz cez  tant eust gent en l ost karle qu il hi ot quarante mire cheualiers e de ceaus de pie n en fu nus numbres . 
icist qui sunt nomé e numbré  si furent tuit champion ihesu crist e bon baron . 
cist furent noble battalieor e cil maintindrent la crestiante ou monde  
auoec co li empereires de rome conquist espagnie ot l aie nostre segnior deu ihesu crist loengie e a la gloire de son nom . 
tote ceste plantez de gent s asemblarent on de bordeu  tote la terre courirent de lonc e de le de dez iornees  si que de doze lieues esteit la noise oie qu il faizoient e li sons e li fremissamenz . 

