fa  ms.fr. 

cil qui seuent de l escriture 
deuroient bien metre lor cure 
en bons exemples et en dis 
et en liures et ens escris 
que li philosophe trouerent 
et escrirent et remembrerent 
par moralite escriuoient 
les bons prouerbes qu il oioient 
et cil amender i pouissent 
et lor entente en bien meissent 
ce firent li encien pere 
romulus qui fu emperere 
a son fil escrit et manda 
e par exemple li monstra 
conment il se pouist gainer 
que nus ne l peust engignier 
izopes escrist a son mestre 
qui bien connut lui et son estre 
une fable qu il ot trouee 
de greu en latin translatee 
meruoille en orent li plusour 
qu il mist son sens en tel labour 
mais n i a fable ne folie 
ou il n en ait philosophie 
des exemples qui i ssunt fait 
o des contes sont tuit li fait 
a moi qui la rime en doi faire 
n auenist mie a retraire 
pluseurs paroles qui i ssont 
mais nequedent cil m en semont 
qui flours est de cheualerie 
d enseingnement de cortoisie 
et quant tex hom m en a requise 
ne ueil laissier en nule guise 
que n i mete trauail et painne 
que qui m en tiengne por uilainne 
molt doi faire por sa proiere 
si conmencerai la primiere 
des fables qu isopes escrist 
qu a son mestre manda et dist 

d un coc raconte qui monta 
sur zz fumier et si grata 
selonc nature porchacoit 
sa uiande si conme il doit 
une chiere gemme trouua 
clere la uit si l esgarda 
  ie cuidai  dist il   porchacier 
ma uiande sur ce fumier 
or ai ia gemme trouee 
ia par moi n en iert remuee 
s uns riches hom si uos trouast 
bien sai que d or uous honnourast 
si acreust uostre clarte 
por l or que si a grant biaute 
quant ma uolente n ai de toi 
ia nule honnor n aras de moi  
autel est il de mainte gent 
se tout ne uient a lor talent 
conme dou coc et bele gemme 
ueu l auons d omme et de femme 
bien ne honnor n aimment ne prisent 
le pis prennent le miex despisent 

ci dist dou lou et de l aingnel 
qui beuoient a zz ruissel 
li leus au desseure beuoit 
et li aingniax aual estoit 
ireement parla li leus 
et molt estoit contralieus 
par maltalent parla a lui 
  tu me fais  dist il   grant anui  
li aigneles a respondu 
  sire de coi donc ne uois tu 
tu m as si ceste yaue troublee 
n en puis boire ma saoulee 
autresi m en irai ce croi 
conme g i uing mourant de soi  
li aingneles donc li respont 
  sire donc beuez uous amont 
de uous me uient ce qu ai beu 
qu est  dist li leus   maudis me tu  
cil respondi n en ait uoloir 
et dist li leus   ie l sai de uoir 
ce meismes me fist ton pere 
en cel ruissel aueuc lui iere 
or a yy mois si con ie croi 
qu en affiert il  dist il   a moi 
n iere pas nez si con ie cuit  
et coi por ce li leus a dit 
  ia me fais tu ore contraire 
et chose que tu ne dois faire  
lors prant li leus l aingnel petit 
as dens l estrengle dont l ocit 
ce sont li riche robeour 
li uisconte et li maiour 
de ceuz qu il ont en lor iustise 
treuuent assez por aus confondre 
souent les font as plais semondre 
la char lor tolent et la pel 
si con li leuz fist a l aingnel 

ci conte d un chien menteour 
de male guile tricheour 
qui une berbis enplaida 
deuant iustice l amenda 
si li a zz pain demandé 
qu il li auoit ce dist presté 
la berbis trestout li noia 
et dist que nul ne l en presta 
la iustice au chien demanda 
se il nul tesmoingnage en a 
il li respont qu il en a deus 
c est li escoufles et li leus 
cil furent auant amené 
par seirement ont affermé 
que ce fu uoir que li chiens dit 
sauez por coi chascuns le dit 
qu il en atandoient partie 
si la berbis perdoit la uie 
la iustice si appella 
la berbis et li demanda 
por coi ot le pain renoié 
que li chiens li auoit baillié 
menti auoit por pou de pris 
or li rendist ains qu il fust pis 
la chaitiue ne l ot dont rendre 
si li conuint son uiausre uendre 
yuers estoit de froit fu morte 
li chiens il uient sa part en porte 
et li escouffles d autre part 
et puis li leus molt li est tart 
la chars en fu entr ax detraite 
car de uiande orent soufraite 
ne la berbis puis ne uesqui 
et ses sire tous la perdi 
cest exemple uos ueuil monstrer 
de maint homme le puis prouer 
qui par mentir et par trichier 
font les poures souant plaidier 
faus tesmoingnages auant traient 
de l auoir as poures les paient 
ne lor chaut que li las deuiengne 
mais que chascuns sa part en tiengne 

a une fois ce uos racont 
passoit zz chiens deseur zz pont 
zz froumage en sa goule tint 
quant enmi le poncel paruint 
ou gue uit l ombre dou fromage 
pourpensa soi en son courage 
c auoir les uouloit embedous 
illeuc fu il trop couuoitous 
en l eue saut la bouche ouuri 
et li fromages li chai 
et ombre uit et ombre fu 
et son fromage ot il perdu 
dont se doiuent chastoier 
cil qui trop ueulent couoitier 
  qui plus couoite qu il ne doit 
par soi meismes se decoit 
car ce qu il a pert il souent 
et de l autrui n a il noient 

par exemple fait il entendre 
que li soulaus uolt famme prendre 
a toute creature dist 
que chasconne s en pourueist 
les creatures s assamblerent 
a la destinee en alerent 
si li monstrerent dou soleil 
que de famme requiert conseil 
la destinee lor conmande 
que uoir dient de lor demande 
et ce qu auis lor en estoit 
cele parla qui plus sauoit 
quant li solauz dist ele est haus 
ou tens d este quant il est chaus 
que ne laist rien fructefier 
et terre et herbe fait sechier 
et se il a enforcement 
et conpaingnie a son talent 
nule rien ne l porroit souffrir 
desous lui uiure ne morir 
la destinee respondi 
  uoir auez dist laissons l ensi 
com il a esté grans tens a 
que ia par moi n enforcira  
ensi chastoient les plusours 
qui seur aus ont les max signours 
que pas ne s doiuent enforcier 
n a plus fors d aus aconpaingnier 
par lor sens ne par lor auoir 
mais destorner a lor pouoir 
con plus efforce pis leur fait 
tou iors lor est en mal esploit 
tou iors lor est en mal esploit 

einsis auint c un leus trouua 
zz os qui ou cors li uola 
et quant ou col li fu entrez 
molt durement en fu greuez 
toutes les bestes assambla 
et les oisiax a soi manda 
puis a fait a tous demander 
se on l en set medeciner 
entr ax en ont leur conseil pris 
fors la grue se seuent bien 
le col a lonc et le bec gros 
li lou l en promist grant luier 
la grue lance son bec auant 
dedens la goule au malfaisant 
l os en a trait puis li requist 
que sa promesse le feist 
li leus li dist par mautalent 
et afferma par seirement 
qu i li samble et ueritez fu 
que bon loier auoit eu 
quant sa teste en sa bouche mist 
qu il ne l estrangla et ocist 
  tu iez  dist il   fole prouee 
quant de moi iez uiue eschapee 
quant tu requiers l autre loier 
de ta char ai grant desirier 
moi qui suiz sos tieng ie por fol 
quant mes dens ne trancha ton col  
autresi est de mal signour 
se poures hom li fait honour 
et puis demant son gueredon 
ia n en aura se mal gre non 
por ce que il soit en s aie 
mercier le doit de sa uie 

d une lisse uos ueil conter 
qui pres estoit de chaeler 
mais ne set ou estre peust 
ne ses cheaus mettre deust 
a zz autre lisse requist 
que a son ostel la souffrist 
tant qu ele eust chaielé 
molt l en saroit ce dist bon gre 
tant li a requis et proié 
que cele li a outroié 
et puis qu ele ot eu chaiaus 
et espanis les out et biaus 
cele qui li ostez estoit 
par aus souant dammage auoit 
de sa maison les reuue issir 
ne les i ueut mais consentir 
l autre se prist a dementer 
qu ele ne set quel part aler 
yuers estoit por la froidor 
morroit la hors a grant dolor 
dont li pria par charite 
que les herbert iusqu an l este 
cele ot de li molt grant pitie 
si li a einsi outroié 
quant le biau tens uit reuenir 
si les en reuue fors issir 
l autre conmenca a iurer 
se iamais l en oioit parler 
que si chael l estrengleroient 
et fors a l uis la bouteroient 
et a force iert en sa maison 
fors l en ont mise sens raison 
cest exemple pouez ueoir 
et par maint prodomme sauoir 
que par bonte de son courage 
est chaciez de son heritage 
qui fol homme a soi aqueut 
ne s en part mie quant il ueut 

or dit d une souris uilainne 
qui a autre souris uilainne 
uoloit aler por deporter 
parmi zz bois l estut passer 
dedans le bois li anuita 
une huillote illeuc troua 
c unne souris de bois ot faite 
et sa uiande ileuc atraite 
la souris de uile demande 
s il ot illeuc point de uiande 
cele respont   i en ai assez 
uenez auant si la ueez 
s auieez or plus de conpangnie 
si seriez uous bien seruie  
quant ele ot piece illeuc esté 
et a sa conpaingne parlé 
dist que ses estres est maluais 
et que n i ueut demourer mais 
o li s en uiengne si aura 
riches sales que li donra 
beles despences biax celiers 
et biax boires et biax mengiers 
cele la croit o li s en ua 
ens riches sales en mena 
si li a monstré ses seliers 
ses despenses et ses greniers 
plente de farine et de miel 
cele quide estre bien au ciel 
mais or uenra li boutelliers 
qui entrer uourra en celiers 
si tost con il ouurirent l uis 
les souris fuient ens pertuis 
la boscage fu esbahie 
car lor estre ne sauoit mie 
quant cil issirent dou celier 
les souris reuinrent mengier 
cele fu morne et en doulour 
qui de mort ot eu paour 
sa conpaingne la resgarda 
par grant douceur l araisonna 
  quel samblant fais ma douce ammie 
ie suis  fait ele   molt marrie 
pour la paour que i ai eue 
molt me poise que t ai creue 
tu me contoies de ton bien 
mais de ton mal ne deis rien 
or as tu paour de la gent 
de chas d oisiax tout ensement 
d autres auentures en recoi 
et des engins c on fait pour toi 






einsis auint c un cers beuoit 
a une yaue que soif auoit 
garda dedens ses cornes uit 
a soi meismes l auoit dist 
que nule beste ne l ualoit 
ne si beles cornes n auoit 
tant attandi a soi loer 
et a ses cornes esgarder 
qu il uit uenir yy chiens courant 
et lor mestres apres cornant 
apres lui uinrent si crioient 
por ce que penre le uoloient 
ou bois s en fuit tous esmaiez 
par ses cornes est atachiez 
en zz boisson est retenus 
es uous les chiens a lui uenus 
quant il les sent si aprochier 
si se conmence a desrainier 
  uoirs est  dist il   que li hom dist 
que sorcudier a plusors nuist  





d un homme conte li escris 
qui estoit mors et enfouis 
sa famme mainne grant dolour 
dessus la tombe son signour 
pres d ileuc auoit zz larron 
qui iert pandus par mesprison 
per la contree fu crié 
qui le larron auroit osté 
son iugement meisme auroit 
s il iert atains pendus seroit 
zz cheualiers le despendi 
ses parens fu si l enfoui 
lor ne sot il conseil trouuer 
conment s en pouist deliurer 
car ceus iert de mainte gent 
qu il le tenoit por son parent 
au cimistere ua tout droit 
la ou la prode famme estoit 
qui son signor ot tant ploré 
cointement a a li parlé 
dist li qu ele se confortast 
molt seroit liez c ele l amast 
la prode femme l esgarda 
grant ioie fist si otroia 
qu ele feroit sa uolente 
li cheualiers li a cunté 
que molt li est mal auenu 
de cel larron qu ot despendu 
ainc se set consoil donner 
hors dou pais l esteut aler 
la prode famme respondi 
  mon baron desfouions d ici 
si le pendons la ou il fu 
se n iert iamais aperceu 
deliurer doit on por le mort 
le uif dont on atant confort 
par iceste senefiance 
peut on entandre quel fiance 
doiuent auoir li mors au uif 


un leu et un chien s encontrerent 
parmi le bois ou il allerent 
li leus a le chien esgardé 
et puis si a a lui parlé 
  frere  fait il   molt iestes biax  
et molt est luisans uostre piax 
li chiens respont   c est ueritez 
ie meniue bien s en ai assez 
et souef gis quant pleut le iour 
par deuant les piez mon signour 
et chascun iour runge ses os 
dont ie me fas et gras et gros 
se uous uolez o moi uenir 
et uos i uoulez obeir 
si con ie fais assez aurés 
plus uiande que ne uourrez 
si ferai uoir  li leus respont 
lors s aconpaingnent si s en uont 
ains qu a uile fussent uenu 
garda li leus si a ueu 
con li chiens portoit son colier 
sa chainne uoit trainer 
  frere  fait il   merueoille uoi 
en ton col mes ie ne sai coi  
li chiens respont   c est ma chaienne 
dont on me loie sor semeinne 
car molt souant la gent mordroie 
et a pluseurs gens mefferoie 
que mes sires ueut garentir 
por ce me fait laiens tenir 
la nuit uois entour la maison 
que n i approchent li larron 
qu est  dist li leus   est il einsi 
qu aler ne peus fors par merci 
ie m en irai tu remanras 
la chaienne reporteras 
miex ueil estre lous a deliure 
qu enchainez richement uiure 
quant encor i puis estre eincois 
ua a la uile et ie au bois  
par la chaienne est departie 
lor ammor et lor conpaingnie 

d un homme ueil ici conter 
et zz exemple demonstrer 
de ses mains conte et de ses pies 
et de son chief qu li iert iriez 
uers son uentre que tout gousta 
le gaaing que il amassa 
dont il ne ueut plus traueillier 
si li tolirent le mengier 
mais quant li uentres ieuna 
hastiuement afoibloia 
et mains et piez qu il ne pouoient 
si traueillier con il souloient 
quant la grant foiblece senti 
mengier et boiure au uentre offri 
mais trop l orent fait geunner 
si que ne pot de riens gouster 
li uentres reuint a noient 
et piez et mains tout ensement 
cest exemple peut on ueoir 
et chascuns hom peut bien sauoir 
nus ne peut mie auoir honnor 
qui honte face a son signor 
ne li sires tout ensement 
puis qu il ueille honnir sa gent 
se li uns a l autre a failli 
embedui seront mal bailli 

d un singe dist qui demanda 
a zz gourpil qu il encontra 
que de sa coue li donnast 
s il li pleust ou l en prestast 
auis li fu que trop l ot grant 
que tout coué sont si enfant 
li gourpis li a dist que doit 
que sa coue li demandoit 
li singes dist   ce m est auis 
ne uous en est noient de pis 
se m en uoliez zz pou donner 
qu ele uos nuist a tost aler  
dist li gourpis   ne uos en chaut 
ceste requeste pou uos uaut 
ia de ma coue qui est grant 
n aront honnor li uostre enfant 
en autre regne en autre gent 
les requerez apertement 


cest exemple por ce uos di 
des auers homs est autresi 
se il a plus qu a lui n esteut 
ne l ueut souffrir car il ne peut 
qu autre en ait aise ne honnor 
miex la ueut perdre chascun ior 

d un lion que uoloit aler 
en autre terre conquester 
toutes les bestes assambla 
et son affaire leur monstra 
et que d eus facent roi choisir 
car ne quida mais reuenir 
n i ot beste ne li priast 
c un autre lion lor baillast 
il lor respont   car nul n en ai 
n en norris nul car ie n osai  
d ax meismes doiuent garder 
que mex les puisse gouuerner 
lors auoient le leu choisi 
car n i auoit nul si hardi 
qui osast prendre se lui non 
tant le tenoit on a felon 
et a pluseurs auoit pramis 
que miex les ammeroit tou dis 
au lion uont se li ont dist 
qu il auoient le lous eslist 
il lor respont   n en doutez mie 
que cointe beste auez choisie 
preste et isnele et espargnant 
et de courage et de talent 
se frans estoit con il deuoit  
mais d une chose se cremoit 
qu il ne preist a consillier 
le gourpil qui molt set trichier 
que endui sont felon et angres 
se de lui ueulent auoir pes 
se li faites sor sains iurer 
qu il ne doiue beste adeser 
ne que iamais a son uiuant 
ne meniast char ne tant ne quant 
li leus a uolentiers iuré 
plus assez qu il n ont conmandé 
mais quant il fu assaurez 
et li lions s en fu alez 
grant talent a de char mengier 
par enging uourra porchacier 
que les bestes otroieront 
sa uolente et la feront 
lors a zz cheurel appellé 
si li a dit et conmandé 
que per ammor uoir li deist 
de s alainne s ele puist 
cil li respont que si puoit 
c a painnes souffrir la pooit 
li leus s en ua molt corrociez 
por ses barons a enuoiez 
a tous ensamble demanda 
quel iugement chascuns fera 
de celui qui dist son signor 
honte laidure et deshonnour 
cil li dient qu il doit morir 
li leus ua le cheuruel saisir 
si l a ocis per lor esgart 
puis en menia la grignor part 
pour sa felonnie couurir 
en fist as autres departir 
apres ycele saoulee 
une autre beste a appellee 
tot autresi li demanda 
de s alainne que li sambla 
la dolente uolt miex mentir 
que por uoir dire mort souffrir 
dist li que pus souef oudour 
ne senti onques a nul iour 
li lous a consoil assamblé 
a ses barons a demandé 
c on doit faire par iugement 
de celui qui li triche et ment 
tuit dient qu ele soit occise 
lors a li louz la beste prise 
si l a occise et departie 
et deuant ax toute mengie 
gueires apres ne demoura 
que li lous uit et esgarda 
zz singe grant et bien peu 
de lui a grant talent eu 
mengier le uolt et deuourer 
zz iour li ala demander 
de s alainne c ele iert puant 
ou c ele iert bien souefoulant 
li singes fu molt uisiez 
ne uoloit pas estre iugiez 
entre zz iert itant li dist 
ne sot li lous que il feist 


en son lit malades se faint 
a toutes les bestes se plaint 
si l alerent luez uisiter 
qu il ne peut mie respasser 
si li firent mires uenir 
por sauoir s il porroit garir 
li mire sont tuit esgaré 
n ont noient ueu ne trouué 
qu il eust qui li neust 
s il de mengier talent eust 
  ie n ai  dist il   nul desirrer 
fors de char de singe mengier 
mes ie ne le ueil adeser 
mon seirement m esteut garder 
se ie n eusse tele raison 
que l otriassent mi baron  
dont li loent conmunalment 
que le face seurement 
ia n i doit garder serement 
contre son cors a son talent 
contre son cors de mal garir 
n en peuent il nul garentir 
quant il oi c um li donna 
le singe ocist si le menia 
puis orent il lor iugement 
ne tient uers as nul serement 
por ce monstra li singes bien 
que ne deust por nule rien 
felon homme faire signor 
ne atraire a nule honnor 
ia ne gardera loiaute 
plus a l estrange qu au priue 
si se demainne uers sa gent 
con fist li lous dou seirement 

d un ueneor uos conte ici 
qui zz leu auoit acoilli 
parmi le champ foui li leus 
ou uns bergiers estoit tous seus 
par sa franchise li requist 
qu il le mussast et si deist 
au ueneour quel poursiuoit 
qu el bois estoit entrez tout droit 
li paistres dist qu einsi fera 
dedens la foude le muca 
li uenerres uenoit criant 
et d eure en autre demendant 
ce cil auoit le lous ueu 
cil li respont   ne sai ou fu  
a la main le ua enseingnant 
qu aillors le doit aler querant 
dementiers qu il li ensignoit 
uers le lous tous dis asgardoit 
n en pooit ses iex remuer 
mais neporquant fait l en aler 
quant il le uit bien eslongnié 
si dit au lou qu il ot mucié 
  ne m en sez tu ores bon gre 
que ie t ai einsi deliuré  
li leus respont cortoisement 
  ta langue et tes mains uoierement 
dois ie  dist il   bon gre sauoir 
mais une rien te di por uoir 
s il aloit a ma uolente 
ti oel seroient ia creué 
ta langue et tes mains me garirent 
ti oel a pou me descouurirent  

uns paons fu forment iriez 
uers soi meismes courrouciez 
por ce que gueres ne ualoit 
tant qu a lui ce dist auenoit 
a la deuesse le monstra 
et la damme li demanda 
c il n ot asses en soi biaute 
dont si l auoit enluminé 
de pennes l auoit fait plus bel 
qu ele n auoit nul autre oisel 
li paons dist qu il se cremoit 
de tous oisiax plus uiux estoit 
por ce qu il ne sauoit chanter 
ele respont   lassiez ester 
bien te doit ta biautez souffire 
nennil  fait il   bien le puis dire 
quant li rossignoles petis 
a meillor uois ie suis honnis  

une berbis ot engoulé 
et li bergiers li a osté 
son aingnelet si l en porta 
a zz chieure le bailla 
qui de son leit bien le norri 
et l en mena ou bois o li 
quant ele l ot creu et grant 
puis l appella si li dist tant 
  ua t en a la barbis ta mere 
et au mouton qui est ton pere 
assez t ai norri lunguement  
et il respondi sagement 
  moi est auis que bien doit estre 
ma mere qui me uoloit pestre 
miex que cele qui me porta 
et qui de li me deseura  

ensis auint qu en zz pasquis 
ot grant conpaingne de berbis 
uns hom s aloit esbanoier 
parmi le champ o sa moillier 
les berbis sens garde troua 
une en ocist si l en porta 
chascun ior el champ reuenoit 
si en portoit et ocioit 
les berbis molt s en corroucerent 
entr eles dirent et consillierent 
que ne se ueulent pas desfendre 
par maluaistie se lairont prendre 
ne ia ne s en destorneront 
ne por morir mot ne diront 
tant atandirent li baron 
que n i remest que zz mouton 
quant seus se uit en la conpaingne 
ne peut souffrir qu il ne se plaingne 
  grant maluaitie  fait il   feismes 
qui grant conpaingnie estiemmes 
et molt maluais conseil creismes 
par foi que ne nos deffendiemmes 
uers cel homme qui a grant tort 
nous a tous pris et trait a mort  
por ce dist on en reprouer 
plusour ne s osent reuengier 
ne contrester lor annemis 
que deuers aus n aient le pis 

uns empereres norrit ia 
un singe que forment amma 
et li singes bien entendoit 
quantque a homme feire ueoit 
a l empereour uint seruir 
et ses festes li uit tenir 
qui le tenoient a signour 
en la forest ala zz iour 
tous les singes fist assambler 
petis et grans qu il pot trouer 
seur tous se fist leuer a roi 
puis les retint ensamble o soi 
des pluseurs fist ses seneschaus 
et ses conseilliers des loiaus 
et ses sergens par sa maison 
establist il chascun par non 
puis prist famme et ot enfans 
et tint feste et haute et grant 
dui homme ierent au bois alé 
mais il s estoient esgaré 
la ou li singe conuersoient 
contre lor uolente aloient 
la ou il ierent assamblé 
n ou firent mie de lor gre 
li uns estoit forment loiaus 
li autres trichieres et faus 
quant en lor court furent entré 
des singes sont bel appellé 
li loiaus hom les esgarda 
l empereres lor demanda 
que li sambloit de sa maisnie 
se ele estoit bien signourie 
li loiaus hom donc li respont 
qu auis li est que singe sont 
  de moi et de ma famme di 
et de mon fil que tu uois ci 
que t em samble ne me celer 
que que m an doit  dist il   sambler 
tu iez singes ele est singesse 
laide hideuse felonnesse 
par toi peus sauoir de ton fis 
que c est uns singeriax petis  
au tricheor son conpaingnon 
toute meismes la raison 
demanda lui tout mot a mot 
et il li dist qu i li samblot 
c onques ne uit plus bele gent 
ne miex fussent a son talent 
apres lor dist de lor signor 
que bien sambloit empereor 
  et bien peut estre rois ses fis 
sa famme samble empereris  
lors l ont entr ax si honnouré 
de toutes pars l unt encliné 
le loial homme auoient pris 
si l ont deserté et malmis 
pour son uoir dist li firent honte 
c est li exemple de cest conte 
ne pot pas o le tricheour 
li loiaus hons auoir honnour 
a court ou l en weille trichier 
et per menconges foriugier 

d un asne dit qu il encontra 
un lyon fier sel salua 
  dex te saut frere dex te saut  
li lions uit l asne si baut 
si li respont hastiuement 
  des quant sommes nous si parent  
dist li asnes   meruoilles uoi 
molt prises autres bestes poi 
tu cuides bien ensi sans faille 
que nule ne te contreuaille 
uien ore o moi en seur cel mont 
ou les bestes ensamble sont 
et ie te ferai ia ueoir 
et si porras aparceuoir 
qu eles auront paour de moi 
autresi bien conme de toi  
li lions est alez o lui 
seur zz mont monterent andui 
desour le mont en la ualee 
ot de bestes grant assemblees 
li asnes prist a recaner 
et si laidement a crier 
que les bestes s en departirent 
tel paour orent qu en fouirent 
li asnes dist   uois tu ammis 
ce que ie t auoie promis  
li lions li a respondu 
  ce n est mie por ta uertu 
ne pour fierte que tu ieres las 
mais por le cri que tu crias 
qui tant lor samble espoentable 
que tuit te tiengnent a dyable  
si est de l orguillous felum 
qui par manace et par tencon 
espouentent la fole gent 
et cuident bien a escient 
que nus ne l ose contrester 
des qu il l oient en haut parler 

uns lions fu molt rueilliés 
et de cure molt uisies 
en zz caue fist son lit 
molt fu malades a son dit 
les bestes fist a soi uenir 
qui il uoloit ce dit choisir 
qui miex au bois porroit chacier 
et sa uiande pourchacier 
unes et unes les mandoit 
ses ocioit et deuouroit 
miex uouloit einsi mengier 
qu apres courre ne trauillier 
li gourpix fu aueuc alez 
fors de la caue est arrestez 
des noueles uoloit oir 
ains qu il uaussist auant uenir 
li lions sist si l esgarda 
ireement li demanda 
pour coi ne ueut uenir auant 
et li gourpis li respont tant 
  sire  fait il   n i ose aler 
car n en uoi nule retorner 
des bestes qui ains i entrerent 
et por uos ueoir i alerent  
de court a roy est ensement 
tex i entre legierement 
miex li uaurroit arrier ester 
pour les noueles escouter 

ci nous raconte d un lion 
c uns uilains prist a zz clieon 
que tant conterent lor parage 
si parlerent de leur lignage 
li lions dist   fix sui a roi  
dist li uilains   uieng t en o moi  
a zz mur sont endui uenu 
ileuc a li uilains ueu 
deseur la piere une peinture 
que zz uilains par auenture 
a sa hache ocist zz lion 
si appella son conpaingnon 
qui fist ceste samblance ici 
  hons ou lions itant m en di 
ce fist zz hons  dist li uilains 
  a ses engins et a ses mains  
lors l a li lions respondu 
  c est a ton peuple conneu 
quant set pourtaillier et pourtraire 
mais li lions ne l set pas faire 
or en irons ensamble la  
li uilains ua si l en mena 
a zz chastel l empereour 
einsi que ens icelui iour 
auoient il iugié em plait 
zz baron qui li out mesfait 
prouez estoit de traison 
sel fist giter a cel lion 
qui lonc tens ot esté gardez 
et en sa court enchaiennez 
et il l ocist isnelepas 
ains n i garda armes ne dras 
li lions a tant s en depart 
et li uilains cui il est tart 
qu il se fussent d ileuc torné 
en la gaudine sont entré 
parmi les landes traspasserent 
zz autre lion encontrerent 
a celui dist qu il fait desroi 
qu i maine le uilain o soi 
qu il set la fosse apparillier 
ou il porroient tresbuchier 
aussi con firent si parent 
il l ocirra si li consent 
li lions uoit qu i li garnist 
ne l soufferroit qu il l ocesist 
pour nule riens car foy i a 
li uilains l oit sel mercia 
molt par l en sot ce dist bon gre 
li lions li a demandé 
si li sambloit qu il ait bien fait 
dist li lions   autrement uait 
ce uous ains tant  dist li lion 
  que nous fussiemmes conpaingnon 
quant me monstras zz painture 
sor zz pierre d auenture 
mais ie t ai puis oueure monstree 
a descouuert l as esgardee  
per exemple uous ueil aprendre 
que nus ne doit noiant atandre 
a fable qui est de menconge 
n a painture qui samble songe 
c est a croire dont on uoit l ueure 
qui la uerite en descueure 

une puce ce dist monta 
seur zz chamoil si s en ala 
desi qu en une autre contree 
dont c est la puce pourpensee 
si a merciez le chamoil 
que si souef dedens son poil 
l auoit einsi souef portee 
iamais par li n i fust alee 
pour son trauoil le seruiroit 
molt uolentiers c ele pouoit 
li chamaus li a respondu 
c onques chargiez de li ne fu 
ne ne sot qu ele fust sor lui 
ne que li feist nul anui 
einsi ua de la poure gent 
les riches uont apres menant 
forment les cuident corroucier 
dommage faire et anourer 

d un gresillon dist la maniere 
que deuers une fourmiere 
ou tens d iuer estoit alez 
par auenture est ens entrez 
uiande demanda et quist 
car il n en auoit point ce dist 
en sa maison n en son recoit 
dist li fourmis   qu as tu donc fait 
quant tu deusses gaaingnier 
et en aoust toi pourchacier 
ie chantai  dist il   et deduis 
as autres bestes mais ne truis 
qu il me ueuillent gueredonner 
pour ce m esteut einsis aler  
dist li formis   chante or a moi 
par cele foi que ie te doi 
miex fust que tu te pourchassasses 
ou mois d aoust et gaaingnasses 
que tu fusses de froit mourant 
a mon huis uiande querant 
pour coi te donroie a mengier 
quant tu a moi ne peus aidier  
por ce deffent que nus ne uiue 
en nonchaloir en ceste uie 
selonc ce que oiseus doit faire 
se doit pener de bien atraire 
plus en est chiers s il a que prendre 
que s a autrui deuoit atandre 

ensis auint c unne cornaille 
s assist sor le dos d une oeille 
et dou bec la fiert aprement 
sa lainne li oste en roingnent 
  tu qui cheuauches deseur moi 
ie te pri en bonne foi 
remue toi si feras bien 
sur la wlpil ou sur le chien 
si fai a lui si conme a moi  
dist la corneille   par ma foi 
ne t esteut mie trauillier 
que tu me doiues enseingnier 
ie suiz pieca toute ensignie 
si sui uiseuse et enuoisie 
bien sai sur qui ie puis seoir 
et as seur puis remanoir  
pour ce uos monstre par respit 
que ce est uoirs que li hon dit 
par grant exemple par prouesce 
qui aise siet qui barbe lesche 
bien s aparcoit li uisiez 
les quex il peut auoir sur piez 

uns riches hom cheuaucha ia 
parmi zz champ si esgarda 
que dui serf parloient ensamble 
si estroitement ce me samble 
con c il fussent entre grant gent 
uers aus torna deliurement 
demanda auz pour quel mestier 
il uoloient si consillier 
quant nul homme pres d ax n auoit 
ne nus lor parolle n oioit 
li uns respondi au signour 
qu il n auoient nule paour 
ains lor sambloit bonne maniere 
qu il parloient en tel maniere 
ce font souent li nonsachant 
si tel chose monstrent samblant 
por autre gent souent corcier 
ce ne lor peut auoir mestier 

d un mire conte qui seinna 
zz riche homme que il garda 
en une grant enfermete 
puis auoit le sanc conmandé 
a sa fille que le gardast 
que nule riens n i adesast 
par le sanc dist qu il connoistroit 
quelle enferte son pere auoit 
la meschine porta le sanc 
en sa chambre dessus zz banc 
mes molt li est mal auenu 
que tout le sanc a respandu 
ne l osa dire ne conter 
n autre consel ne pot trouer 
mais soi meismes fist seingner 
icel sanc laissa refroidier 
tant que li mires l a ueu 
par le sanc a aparceu 
que cil iert prains qui l a laissié 
li riches hon iert esmaié 
qu il cuidoit bien auoir enfant 
sa fille fist uenir auant 
tant par destroit quan par uerte 
fist connoistre la uerite 
dou sanc dist qu ele respandi 
et que l autres estoit de li 
autresi ua des tricheours 
des larrons et des robeours 
an qui la felonnie maint 
par aus meismes sont ateint 
quant mains se gardent d estre pris 
si sont encombré et ocis 

d un uilain dist qui se gisoit 
contre zz soleil et se dormoit 
a dens iert mis descouers 
et ses pertuis iert tous ouers 
zz escharbos dedens entra 
et li uilains s en esueilla 
grant mal li fist tant qu a zz mire 
l estut aler conter et dire 
li mires dist qu il estoit prains 
or fu molt pis qu il ne fu ains 
car li uilains bien le crei 
et li fox peuples qui l oi 
dient que c est senefiance 
en paor sont et en doutance 
n i a celui qui bien ne croie 
que grans max auenir li doie 
tant est li faus peuples muables 
a uainnes choses nonestables 
ont leur creance et leur espoir 
le uilain gaitent pour sauoir 
par ou li enfes deuoit neistre 
li escharbos par la fenestre 
ou il entra s en est issus 
lors les a il tous deceus 
par cest exemple ie uous di 
des nonsachans est autresi 
qui croient ce qu estre ne peut 
ou uanitez les trait et meut 

d un uilain conte qui gaita 
dedens son huis et espia 
zz autre homme uoit sor son lit 
o sa femme fait son delit 
  ha las  dist il   k ai la ueu  
lors a la famme respondu 
  que ueez uos biax sire ammis  
zz autre homme ce m est auis 
seur mon lit te tient enbracie  
ce dist la damme courroucie 
  bien  dit ele   ne doutez mie 
que c est uostre uielle folie 
tu ueus tenir menconge a uoire 
celui  fait il   si doi bien croire 
faus iez  dist ele   se tu crois 
pour uerite quantques tu uois  
as mains l en prent o li l en mainne 
a zz cuue d iaue plainne 
dedens l iaue le fist garder 
puis li conmence a demander 
qu il uoit dedens et il li dist 
que s ymmage meismes uist 
  pour ce  dist ele   n ies tu pas 
dedens la cuue a tout tes dras 
se tu i uois une samblance 
tu ne dois pas auoir creance  
dist li uilains   or m en repant 
chascuns doit miex croire et sauoir 
ce que sa femme dist pour uoir 
que ce que li maluais ouel uoient 
qui par auision le uoient  
par cest exemple uos deuise 
que molt uaut miex sens que cointise 
et plus aide a mainte gent 
que ses auoirs et si parent 

d un uilain ueuil ici conter 
qui o sa famme uit aler 
uers la forest son dru o li 
apres courut cil s en foui 
cil c est dedens le bois muciez 
cilz s en retorne tous iriez 
sa famme ledist et blasma 
et sa famme li demanda 
pour qu il parloit einsi a li 
et ses barons li respondi 
qu il ot ueu son lecheour 
qui li fist honte et desonnour 
aler o li uers la forest 
  sire  dist ele   s il uos plest 
por ammor deu dites uos uoir 
cuidastes uos homme ueoir 
aler o moi ne l me celer 
ie l ui  dist il   el bois entrer  
  lasse  dist ele   morte sui 
demain morrai ou encor hui 
a ma uile auint autresi 
a ma mere car ie les ui 
zz pou deuant lor finement 
ce fu seu apertement 
c uns bosquilliers les conduissoit 
la ou ele riens n en sauoit 


n oserai iamais remanoir 
demain partirons nostre auoir 
a toute la moie partie 
me metrai en zz abbaie  
li uilains l oit merci li crie 
  laissiez ester  dist il   ammie 
ne departez de moi ensi 
menconge fu quanque ie ui 
n i os  dist ele   mais ester 
de m arme m esteut penser 
enseurquetout por la grant honte 
dont uos auez fait si grant conte 
tous tens me seroit reprouué 
que malement aurai ouuré 
se uos ne iurez seirement 
si que uoient nostre parent 
que ne ueistes homme o moi 
puiz affiez la uostre foi 
ne uos ne me mesquerrez 
ne ia ne l me reprouuerez 
uolentiers damme  il li respont 
a zz moustier ensamble en uont 
la li iura ce qu ele quist 
et plus assez c ele uoussist 
por ce dist on en reprouier 
que famme set tout engignier 
les biencreus fait descreables 
plus a zz art que li dyaubles 

des oisiax di qui s assamblerent 
lor parlement si egarderent 
qu entr aus deussent auoir roi 
que s gouuernast en droite foi 
chascuns douta de mesprison 
a faire cele election 
tuit en estoient esbahi 
quant dou cucu oient le cri 
ne seuent quex oisiax ce fu 
mais que tot tens disoit cucu 
molt le peut len de loing oir 
car tout le bois fait retentir 
tuit disoient en lor iargon 
et affermerent par raison 
que cil oisiax qu einsis chantoit 
et si grant ioie demenoit 
deuroit bien estre rois et sire 
de gouuerner zz grant empire 
s il est si bons et si uailans 
en ses oeures con en ses chans 
a signor le ueulent auoir 
mais il ueulent primes sauoir 
son estre et son contenement 
por ce gardent conmunalment 
qui doit aler en leur message 
la masange qui molt est sage 
aperceuans et auisouse 
a lui l ont enuoié ioiouse 
la masange uola tout droit 
desi a l arbre ou il estoit 
molt estoit pres de lui assise 
si l esgarda par grant cointise 
ne prisa gueres sa meniere 
car il faisoit maluaise chiere 
encor uourra plus haut monter 
son courage ueut esprouer 
desus la branche amont sailli 
desus le dos li est assis 
onques li cucus mot ne dist 
ne millor samblant ne li fist 
arriere s en ua la masange 
le cucu lait si le blastenge 
ia de lui ne feront signour 
as autres dist la deshonnour 
et la honte que li fist grant 
ainc ne monstra pieur samblant 
s uns grans oisiax li mesfaissoit 
mauuaisement s en uengeroit 
quant enuer li ne s osa prendre 
qui de tous oisiax est li mendre 
eslisent tel qui soit uaillant 
preus et sages et entreprenant 
rois doit estre molt droituriers 
en iustice iustes et fiers 
a sel conseil se sont tenu 
si ont esgardé et ueu 
que de l aigle feront lor roi 
si uous sai bien dire por coi 
li aigles a bele grandeur 
si est assez de grant ualeur 
molt est simples et atemprez 
s une fois est bien saoulez 
molt bien repeut ieuner apres 
n est pas de proie trop engres 
princes ce doit bien reposer 
ne doit mie tou iors errer 
ne la poure gent essillier 
einsi l ont fait con ie uos di 
par cest exemple monstre ci 
nus ne doit mais faire signor 
de maluais homme traitour 
ou il n a se parole non 
en soi enbrace par tencon 
et ueut manacier et parler 
qui molt fait petit a douter 

uns feures fist zz congnie 
dure et tranchant et bien forgie 
mais ne s en poit noient aidier 
ne ne li pouoit riens tranchier 
desi qu ele fu enmenchie 
et qu ele fu apareillie 
ou bois ala pour demander 
a chascun fust que pot trouer 
au quel il li loent entendre 
de coi il puisse menche prendre 
quant ensamble ourent parlé 
conmunalment li ont loé 
qu il praingne de la noire espine 
et l escorse et la racine 
ele est plus dure a depecier 
de celui peut bien enmenchier 
le feure a lor conseil creu 
car ne l unt mie deceu 
de l espine a le manche pris 
si l a a sa coingnie mis 
a cele meismes coingnie 
a puis l espine detranchie 
mal gueredon l en a randu 
que de li a son menche eu 
tout einsis est il dou malues 
dou tresfelon et de l engres 
quant zz prodons le met auant 
et par lui sont riche et manant 
se il sorpeuent miex de lui 
lors li font il honte et anui 
a celui font il tout le pis 
qui plus les a au desseur mis 

d un uilain nous raconte ici 
qui zz cheual auoit norri 
tant l eut gardé qu il le uolt uendre 
se nus le ueut auoir et prendre 
por yy ce dist le donra 
uns siens uoisins lo bargingna 
mais n en uout mie tant donner 
au marchie le conuint aler 
icil cui li cheuaus estoit 
li otroie qu i li donroit 
au pris que li hons i metroit 
qui encontre aus premiers uenroit 
des qu i uenroient au marchie 
de toutes pars l ont otroié 
quant ou merchie en sunt entré 
zz homme boirgne ont encontré 
qui le destre oeul auoit perdu 
aueucques aus l ont retenu 
si li demandent son auis 
qu i dou cheual die le pris 
il lor respont que zz uaut 
s il n a en lui autre deffaut 
cil qui le cheual bargigna 
de la soie part le roua 
mais li autres le contredit 
car trop l auoit prisié petit 
tant l en a cil dist et hasté 
qu a la iustice l ont mené 
si li monstra conment il fu 
et li uilains a respondu 
ia son cheual n aura pour tant 
ne ne randra le conuenant 
cil uolt monstrer raisnablement 
que bien li doit tenir conuent 
quant pour lui ne fu plus prisiez 
ne por lui ne fu auilliez 
ains ne l connui ne ne ui mes 
li uilains li a dist apres 
qu il ne doit tenir son esgart 
car il ne uoit que d une part 
pour ce l auoit demi prisié 
que il n en ueoit que la moitie 
ne pot mie d un oel ueoir 
que li cheuaus pouoit ualoir 
cil qui au plait aueuc estoient 
et le uilain parler ooient 
l atornerent a gaberie 
n i a celui qui ne souzrie 
o son cheual s en est alez 
par biau parler c est deliurez 
pour ce uous ueuil ici monstrer 
et enseingnier et deliurer 
qui c onques soit si entrepris 
et ua aueuc ses bons ammis 
qui li sachent conseil donner 
et bien se doit contregarder 
c il parler doit deuant iustice 
que ses parlers ait tel cointise 
parmi toutes ses mesprisons 
qu il soit samblance de raisons 
li sage hon en grant destroit 
torne souant son tort en droit 

d un larron conte qui gisoit 
sous zz bouisson si se dormoit 
une soursiere le trouua 
lez lui s assist si l esueilla 
si conmenca a consillier 
que tou iours hante son mestier 
ele tou iours li aidera 
en tout les lius ou il ira 
ne li esteut noiant douter 
puis qu il la ueille reclammer 
lors fu li lerres sans paour 
einsis auint que per zz iour 
fu entrepris a larrecin 
si l i trouerent si uoisin 
et dist qu il iert pendus 
car malement s est contenus 
il a la soursiere mandee 
si l a a conseil appellee 
si li prie que li aidast 
cel li dist que ne se doutast 
es seur fust et tout en pes 
quant des forches seroies pres 
si l apella li lerres o soi 
  damme  dist il   deliurez moi 
ua  dist ele   ne doutes rien 
ie te deliurerai molt bien  
quant li mistrent el col la hart 
et il cria de l autre part 
la tierce fois a la soursiere 
que li membrast en quel maniere 
l aseura souz le bouisson 
ele parla par faus sermon 
  puis cele heure t ai bien aidié 
et soustenu et conseillié 
mais or te uoi si demener 
que ne te sai conseil donner 
porpense toi que tu feras  
que ia par moi conseil n auras  
pour ce chastoie toute gent 
qu il ne croient dex le deffent 
en charaies ne en sourserie 
que trais est cil qui s i fie 
li cors en est mis a essil 
et l ame en est en grant peril 

iadis auint c uns leus promist 
que ie ne mengeroit ce dist 
les yy iours de karesme 
a tant i a mis son aesme 
en zz bois troua zz mouton 
cras et refait souz la toison 
a soi meismes demanda 
  qu est ce  dist il   que uoi ie la 
c est zz moutons ce m est auis 
ce por ce n iert que i ai promis 
que nule char ne mengeroie 
de son costel me referoie 
or i parlai  fait il   folie 
ie le uoi tout seul sens conpaingnie 
se m est mes auis se ie ne l gart 
tex li uenra d aucunne part 
qui l en menra ensamble o soi 
se non laira noient por moi 
ie puis bien penre le mouton 
sel mengerai por zz saumon 
miex uaut li saumons a mengier 
se le peut on uendre plus chier 
si uait d omme de maluais cuer 
il ne peut laissier a nul feur 
son forfait ne sa lecherie 
ia encontre sa gloutenie 
ia hom ne femme lecheresce 
ne gardera ueu ne prommesse 

une singesse ala monstrant 
a toutes bestes son enfant 
et il la tenoient por fole 
et par samblant et par parole 
tant qu au lion l ala monstrer 
si li conmence a demander 
s il fu molt biax et il li dist 
c ainc plus laide beste ne uist 
porter li reuue en sa maison 
et si recort ceste raison 
chascuns ot puis prise sa quoue 
si se meruoille qu elle est soue 
cele s en ua toute dolente 
zz ours encontre enmi sa sente 
li ours s estut si l esgarda 
par cointise l araisonna 
  uoi ie  fist il   ileuc l enfant 
dont les bestes parloient tant 
qui tant par est biax et gentis 
quel chose  fait ele   est mes fis 
baile le moi tant que le beis 
car ie le ueuil ueoir de pres  
cele li baille et il le prant 
sel meniue hastiuement 
pour ce ne deuroit nus monstrer 
sa priuaute ne son penser 
de tel chose peut on ioir 
qui ne peut pas a tous plaisir 
par descouurance uient grans maus 
n est pas li siecles tous loiaus 

or uous raconte d un dragon 
c uns uilains print a conpaingnon 
et si souuant li prometoit 
que loialment le seruroit 
li dragons le uout esprouer 
s il se poura en lui fier 
zz oef li commande a garder 
si li dist qu il uoloit esrer 
de l ouef garder molt li pria 
et li uilains li demanda 
pour coi il li conmande einsi 
et li dragons li respondi 
que dedens l uef ot enbatu 
trestout son sens et sa uertu 
tous seroit mors s il iert brisiez 
quant li dragons fu eslungiez 
si s est li uilains porpensés 
que li ouez n iert par lui gardés 
par l ouef ocirra le dragon 
puis aura l or tout a bandon 
et quant li ouez fu depeciez 
et li dragons fu repairiez 
l escraisse uit gesir a terre 
si li conmenca a enquerre 
por coi ot l ouef si mal gardé 
or seut il bien sa uolente 
bien apercut sa tricherie 
departie est lor conpaingnie 
por ce uos di en cest sarmon 
qu a tricheour ne a felon 
ne doit nul conmander s onnour 
ne abandonner son tresor 
a couuoiteus ne a auer 
ne se doit ia nus hon fier 

d un renclus conte qui auoit 
zz uilain qui o lui estoit 
quant li renclus de dieu parloit 
por coi adans menia le fruit 
et li uilains li demandoit 
por coi homme furent destruit 
et il quant la pomme menioit 
por coi diex ne li pardonnoit 
au renclus forment en pesa 
tant c unne fois se pourpensa 
que le uilain appeleroit 
de la demande qu il faisoit 
une escuele demanda 
seur la table la radanta 
zz souris ot desous mise 
puis deffendi en nule quise 
a uilain qu il ne l adesast 
et que desous ne resgardast 
car il en iroit au moustier 
en oroisons por dieu proier 
quant li renclus s en fu alez 
si s est li uilains pourpensez 
a grant meruoille li sambla 
de l escuele qu il garda 
ne s en pot mie detenir 
que ne la ueille descourir 
por ueoir ce que desous fu 
quant il l osta si a ueu 
la souris qui li eschapa 
et quant ses sires repaira 
molt se corrouca durement 
si demanda par mal talent 
por coi ot l escuele ostee 
n ot sa deffence pas gardee 
li uilains li respont apres 
  sire  fait il   ie n en poi mes 
se li cuers me deust partir 
si l alaisse ie descourir 
et qu est la souris deuenue 
por coi ne l as tu detenue 
ta folie fust pardonnee 
tost  fait il   me fu eschapee 
ammis  fait il   or lai ester 
ne ueilles mais adam blasmer 
se le fruit de l arbre mania 
que nostre sires li uea 
car li diables li conseilla 
qui par sa famme l engana 
et li promist si grant honnour 
que pers seroit au creatour 
pour ce ne doit nus estoper 
autrui faisance ne blasmer 
de metre famme sor son proisme 
chascuns repraingne soi meisme 
tex peut blasmer le fait d autrui 
qui miex deuroit reprendre lui 

d un uilain conte qui entra 
en un moustier et si oura 
zz sien cheual auoit molt chier 
si l atacha hors dou moustier 
a dieu requist qu i li aidast 
c un autre cheual li donnast 
en tant con fist cele oroison 
son cheual amblent li larron 
quant il fu dou moustier issus 
si estoit ses cheuaus perdus 
arrieres ua hastiuement 
si pria deu deuotement 
c autre chose ne requeroit 
n autre chiual ne li donroit 
mais face lui rauoir le suen 
car n auera iamais si boen 
pour ce ne doit nus hom prier 
de plus auoir qu il n a mestier 
gart ce que dex li a donné 
si li souffise en loiaute 

uns uilains ala au moustier 
souuentes fois pour dieu prier 
a dieu requist que i li donnast 
et que sa famme consoillast 
et ses enfans et nului plus 
ceste parole auoit en us 
souuentes fois faisoit haut cri 
uns autres uilains l entendi 
si li respont hastiuement 
  dex te maudie omnipotent 
ta famme et tes enfans petis 
et nus autres ne soit maudis  
par cest exemple ueil retraire 
chascuns doit tel proiere faire 
qui a la gent ne soit nuisable 
et qui a dieu soit acceptable 

d un uilain conte qui auoit 
zz choue qu il norrissoit 
tant la norri qu ele parla 
uns siens uoisins si li tua 
si se clamma a la iustice 
et li conta en itel guise 
con cis oisiax souloit parler 
les matines et puis chanter 
li iuges dist qu il a mal fait 
celui a fait semondre au plait 
einsis con cil estoit semons 
qui deuoit faire son respons 
de corduan prist une pel 
si la mist desous son mentel 
l un des chiez laisse dehors pendre 
par que li iuges deust entendre 
que li apporta pour loir 
que miex l en deus auenir 
que de son plait li doi aidier 
le mantel conmence a haucier 
le mantel souant descouri 
tant que li iuges la choisi 
l autre uilain fist appeller 
qu il s iert uenus a lui clammer 
de la choue li demanda 
que c estoit et qu ele chanta 
et quel parole ele disoit 
et li prodons dist qu i ne sauoit 
  quant tu  dist il   rien n en sauoies 
de ses paroles n entendoies 
quant noiant estoit sa chancons 
tu ne dois ia auoir respons  
cil s en ala sens sa droiture 
por tel loier dont il prinst cure 
por ce ne doit princes ne rois 
ses conmendemens ne ses lois 
a couuoiteus mettre en baillie 
car sa droiture en est perie 

d un uilain conte qui prist ia 
zz folet que lonc tens garda 
se li donna yy oremens 
par ce qu il n ou monstrast as gens 
li uilains fu ioians et liez 
quant a sa famme est repairiez 
les yy oremens li donna 
zz en retint preu n ou garda 
einsis furent bien longement 
qu il ne firent nul orement 
iusqu au zz iour ou il estoient 
a un mengier qu il auoient 
d une berbis l eschine et l os 
dont la mole paroit li os 
la famme en ot grant desirrier 
uolentiers la uoussist mengier 
mais ne la pot auoir as mains 
si a ouré que li uilains 
eust tel bec con lui plairoit 
conme li widecos auoit 
einsinc auint con ele oura 
et li uilains s en meruilla 
si oura que quant li pleust 
et que son uis meisme eust 
deus ouremens orent perdus 
que nus n en est a prou uenus 
a plusours est si auenu 
souuentes fois i ont perdu 
que trop croient autrui parolle 
que tous les decoit et afole 
li fous cuide dou uisie 
qui le ueille auoir consoillié 
con soi meismes il li faut 
kar tant ne set ne tant ne uaut 

d un gourpil dit que une nuit 
estoit alez an son deduit 
sur une mare trespassa 
quant dedens l iaue resgarda 
l umbre de la lune a ueu 
mais ne sot mie que ce fu 
puis a pensé en son courage 
qu il auera zz grant fromage 
meismes celui qu il ot ueu 
lors quant l ombre ot aperceu 
l eue conmenca a laper 
molt bien cuida en son penser 
se l eue en la mare estoit mendre 
que le fromaige pourroit prendre 
tant a beu que il creua 
ileuc chai puis n en leua 
mains hon espoire outre son droit 
et outre ce qu il ne deuroit 
auoir toutes ses uolentez 
dont puis est mors et afolez 

d un leu conte qui fu iadis 
ou uns corbiax estoit assis 
desseur le dos d une berbis 
li leus parla par nobles dis 
  ie uoi  dist il   molt grant merueille 
lo corb sor le dos d une oeille 
sie la ou sie li corbiax dist 
fai autretel sens contredist  
li leus respont   n en ferai rien 
se ge i seusse ie sai bien 
que toutes gens me huieroient 
de toutes pars m escrieroient 
que ie la uourroie mengier 
ne m i lairoient aprochier  
einsis est il dou tricheour 
et en offrir et en peour 
que conscience le reprent 
que trestuit uoient son talent 
forment li poise des loiaus 
qu i ne torne ses dis a maus 

d un coc uous dirai qui estoit 
en zz fumier et si gratoit 
par delez lui uint zz wlpis 
si l appella par molt biax dis 
  sire  fait il   molt te uoi bel 
onques ne ui si gent oisel 
clere uois as sur toute rien 
fors ton pere ce cuit ie bien 
onques oisiax miex ne chanta 
mais miex dist quant les iex cluingna 
si puis ie faire  dist li cos 
les eles taut les iex a clos 
chanter cuida plus clerement 
le wlpil ua auant sel prent 
uers la forest a tout se uait 
parmi le champ ou il passoit 
courent pares tuit li pastour 
les chiens li huient tout entour 
uers le gourpil qui le coc tient 
mar l encharia se par ci uient 
  ua  fait li cos   si lor escrie 
que ie taing ne lairai mie  
li gourpis uaut parler en haut 
et li cos de sa bouche saut 
sur un grant fust en est montez 
quant li gourpis s est resgardez 
molt se par tint a conchie 
quant li cos l a si engignié 
de maltalent et de droite ire 
la bouche conmence a maldire 
qui parole quant il doit taire 
li cos respont   si doi ie faire 
maldire l ueil qui ueut clochier 
quant il doit ueillier et gaitier 
que max ne uiengne a son signour  
ce font li fol tuit li plusour 
parolent quant doiuent cesser 
et taisent quant doiuent parler 

d un coulon conte qui iadis 
estoit deseur un crues assis 
uns gourpis uint dessour sel uit 
en haut parla si li a dit 
  pour coi  fait il   ies tu laissus 
en si grant uent car descent ius 
sie aueuc moi en cest atri 
ie non par foi  cil respondi 
  por noiant as peour de moi 
si te fai bien dire pour coi 
ge fui maint iour en zz decre 
ou grant peuple auoit assamblé 
uns beus i uint de par le roi 
qui conmanda par droite foi 
que beste a autre ne mefface 
a nul oisel ia diex ne place 
que entr eus n ait mais si faite guerre 
pais ueut metre dedens la terre 
ensamble porrunt mes aler 
oisel et bestes et iouer 
donc uendrai ie  dist li coulons 
  mais ie uoi la les cel boisson 
deus cheualiers ileuc aler 
et funt yy chiens o eux mener  
dist li wlpis   sont il bien pres 
il cheuauchent  dit il ades 
  miex est qu en cele boue uoise 
que par aus aie estrif ne noise 
ne sai s il ont le beuf oi 
qui uint dou roi ie uos afi 
ne m estouuroit pas remueer 
s il auoient oi conter  
si ua de pluseurs uisiez 
par aus sont plusour engigniez 
par parole et par faus sermon 
einsis uolt faire le coulon 

li aigles est des oisiax rois 
pour ce qu il est prous et cortois 
et li oistours est seneschaus 
se n est il mie tous loiaus 
li aigle sist par un grant chaut 
sur la branche d un chasne en haut 
li ostours sist plus bas de lui 
garda aual s en ot anui 
deus coulons qui desous beloient 
ius a la terre entr ax iouoient 
  uous iouez ici desous moi 
et uez ci l aigle uostre roi 
s il se fust de ci remuez 
et seur zz autre fust alez 
li geus iroit en autre guise 
ie feroie de uous ioustise  
pour ce ne doit princes uoloir 
seneschal en son resne auoir 
ne couuoiteus ne menteour 
s il n en ueut faire son signour 

uns cheuaus uit que herbe crut 
dedens un pre mes n apercut 
la haie dont clos fu li prez 
a saillir ens s est acesmez 
a un pel est parmi creuez 
ce font pluseur bien le saues 
tant couuoitent lor uolentes 
ne uoient pas quele auenture 
auient apres pesant et dure 

uns riches hon ce dist auoit 
zz cheual que uendre uoloit 
a zz sien beuf tout a un pris 
por yy dist a ses ammis 
que chascun d ax uoloit donner 
se nus le uoloit acheter 
uns marcheans le retenra 
le cheual qui le bargigna 
mais le beuf ne ualoit noiant 
li riches hon par maltalent 
dist qu ambedous les achatroit 
ou embedous les retenroit 
sauoir poez dou nonsachant 
que son mal prise autretant 
con son bien tout honniement 
ne peut laissier son fol talent 

ci uous raconte que uns leus 
en une grange iust tous seus 
desous la keue aual li entre 
zz escharbos desi au uentre 
li leus saut sus si s esuilla 
molt engoissement cria 
tant wuitrilla et tant sailli 
que li escharbos s en issi 
quant li leus esgarda et uit 
molt par li sambla grant despit 
  ha las  dist il   dolens chaitis 
que dedens moi estoies mis  
li escharbos a respondu 
  certes  dist il   c est bien seu 
que ie uolasse miex de toi 
quant demaingnes tu tel boffoi 
or assamble ta conpaingnie 
et ceus qui te sont en aie 
et ie rassamblerai mes gens 
et mes cousins et mes parens 
demain ferons une bataille 
enmi cel champ soions sans faille  
li leus l a einsi outroié 
pour des aidens a enuoié 
li escharbos manda les es 
n i auoit nes un fol remes 
ne grosse mouche ne tahon 
nes le wespe qui est felon 
quant il deuoient aprochier 
li leus uat les siens enseingnier 
conseil dient lor esteut prendre 
s il se ueulent de ceux deffendre 
chascun esteut garder sa coue 
ou il ira a male uoie 
li cers li dist   nous nous bandrons 
de cele part nous estupons 
qu il ne puissent par la passer 
lors porrons plus seur aler  
einsis l ont fait conmunalment 
bandé se sont estroitement 
mais quant ce uint a l assamblee 
une des wespes s est desree 
si point le cerf lez les costes 
et li cerf c est si effreés 
qu il se mesfist uilainnement 
que la bende deront et fent 
ce dist li leus qui estoit pres 
  signor por deu n i estons mes 
molt nous est ore mescheu 
quant li lien sont derompu 
fuions nous ent hastiuement 
se nous i domourons noient 
n i aura nes zz seul de nous 
desous la coue n en ait dous 
cest exemple nous dit de ceus 
que despisent les menors d eus 
tant les auillent de lor dis 
qu au grant besoing en sont honnis 
que miex se seuent sil aidier 
l ou il en ont millor mestier 

par zz exemple conte ci 
que tuit li lou sont autresi 
en cele pel ou il sont né 
l ou il mainnent et lonc et le 
qui sor le leu metroit bon mestre 
que l doctrinast a estre prestre 
si seroit ades gris li lous 
fel et engres lais et hidous 

ci uos raconte d un oistour 
qui sor le fust s assist zz iour 
ou li rossignos ot son ni 
et ou ses oisellons nourri 
a soi le prist a appeller 
et li conmanda a chanteir 
  sire  dist il   ie ne porroie 
tant con si pres de moi uous uoie 
se il uos plaist a remuer 
et seur zz autre fust uoler 
ie chanteroie molt plus bel 
ce seuent tuit cil autre oisel  
autresi ua de mainte gent 
ne peuent pas seurement 
la ou il deuront bien parler 
con la ou leur esteut douter 

d un corbel conte qui trouua 
parmi le champ ou il ala 
plumes et pennes d un paon 
si s esgarda tout enuiron 
plus uil se tint que nul oisel 
pour ce qu il ne se uit si bel 
toutes ses plumes arracha 
c onques nules n en il laissa 
des pennes dou paon s atourne 
trestout entor molt bien s aourne 
puis s assambla o les paons 
ne sambla pas lour conpaingnons 
a leur eles le debatirent 
et ce qu il pourent pis li firent 
lors reuolt as corbiax aler 
si con il seut courbiaus sambler 
mais il l ont tout desconneu 
s il l ont dechacié et batu 
si peut on faire de plusors 
qui auoirs ont et grans honnors 
encor uaurroient plus queillir 
et qu il ne peuent retenir 
ce qu il couuoitent n ont il mie 
et le lor perdent par folie 

uns lions fu molt deshatiez 
de mal soupris et empiriés 
toutes les bestes i alerent 
entr aus dirent et esgarderent 
c on le deust mediciner 
se nus li set conseil donner 
au gourpil se tinrent plusour 
qui des bestes set le retour 
et as oisiax reset parler 
mecine querre et demander 
par message le font semonre 
et li wlpis s ala reponre 
les la sale c estoit muciez 
car cointes fu et enuoisiez 
li lions mout s en courrouca 
le leu son preuost appella 
demanda lui pour coi ne uint 
et il respont   riens ne l detint 
for l engoisse de son courage 
car g i enuoiai mon message 
amener le ferai et prendre 
uos le ferai deffaire et pendre 
cel chastoierai si faitement 
qu exemple i praingnent si parent  
molt durement s est esmaiez 
mais pour pais est auant uenus 
que de bestes est bien tenus 
  que quiers tu ci  dist li lions 
et il li dist a son respons 
  si m aist diex biax sire rois 
ne sai que ie feisse aincois 
que merci ne eusse trouee 
puis ai erré mainte iournee 
que i oi uostre mandement 
en salerne fu uoirement 
si uos ont li mire mandé 
qui oirent uostre enferte 
c uns leus soit escorchiez tos uis 
si soit li sans et la piax mis 
seur uostre pis iusc a demain 
de uostre mal uous randrai sain  
le leu prannent qu ileucques fu 
uif l escorchent tant l ont tenu 
au lion ont la pel baillie 
et cil s en uait a grant haschie 
a l issir fors de la maison 
la uinrent mouches et tahon 
sel depiecent molt laidement 
li gourpis uint molt coiement 
si li demande que il fist 
que sens sa pel ileuc s assist 
  de tes maus  dist il   uoi tes pechiez 
autres fois soies chastoiés 
qu autrui ne faces mal uenir 
qui sor toi doi reuenir 
tex porchace le mal d autrui 
que ce meismes uient sor lui 
si con li leus fist lou wlpil 
qui le uoloit metre en essil 

d un gourpil nous raconte et dist 
qui une ource troua et uist 
forment li proia et requist 
que li souffrist que li feist 
  tais  fait ele   cheitis wlpis 
tant iez ore cheitis et uis  
  ie suis  dist il   tex con ie seul 
se l te ferai contre ton ueul  
fui  dist ele   laisse m ester 
se ie t en oi ia mais parler 
tenir te porras por bricon 
ie te batrai de mon baston  
tant l a li gourpix enchaucie 
que l ource c est molt courrecie 
apres courut por lui ferir 
et il courut pour li censir 
tant qu il l enmainne a zz boisson 
les espines tout enuiron 
l ont atachiee et enconbree 
et par la pel l ont detiree 
si que ne pot auant aler 
pour nule riens ne retorner 
lors reuint li wlpis arriere 
sor li sailli per de deriere 
l ource conmenca a crier 
puis si li print a demander 
  mauuais wlpis que feras tu  
lors a li wlpis respondu 
  ce que ie t ai  dist il   proié 
dont tu m auoies menasié  
bien doit estre et remanoir 
ce que prodons dira por uoir 
as uisiez est bien auis 
que lor parole est en tel pris 
que li engres de mainte gent 
qui par consoil oueurent souent 

uns lions fu de mal greuez 
si a tous ses barons mandez 
mire uoloit que li querissent 
et de son mal le garesissent 
tuit li dient ia ne garra 
ce cuer de serf ne mengera 
lors assamblent lor parlement 
mandez i fu n i uint noient 
car si parent et si ammi 
l en auoient auant garni 
une autre fois i fu mandez 
et il i uint tous effraez 
dont li dirent que il uaurroient 
son cuer auoir si l ocirroient 
li serf l oi si s en ala 
a grant peinne s en eschapa 
la tierce fois le manderent 
et il i uint si le tuerent 
ains que il fust bien par escorchiez 
s est li wlpis tant aprochiez 
qu il lor auoit le cuer amblé 
si l a mengié et deuouré 
et quant il l en uourrent porter 
si ne l porrent mie trouer 
entr ax en demainnent grant plait 
si demandena qui ce a fait 
qui cel cuer lor auoit amblé 
a tous a fait honte et wite 
les bestes qui estoient pres 
sourent le gourpis a engres 
a felon et a uisie 
dient qu il a le cuer amblé 
lor ont le wlpil appellé 
se li ont le cuer demandé 
il lor iura par seirement 
qu il ne l auoit emblé noient 
  signor  fait il   i afierai 
que ie onques le cuer n amblai 
pires seroie d autre beste 
on me deuroit tranchier la teste 
s encontre le mal mon signor 
auoie fait tel deshonnor 
or en alons deuant lou roi 
si soiez tuit ensamble o moi 
ie me desraisnerai molt bien 
qu il ne me mesquerra de rien  
lors en uont deuant le lion 
si lor monstrerent la raison 
le cuer dient qu il ont perdu 
lors a li gourpis respondu 
  sire  dist il   ce m est auis 
il ueulent metre en cest pais 
ce que ia n iert n onques ne fu 
ne que iamais ne iert ueu 
quant li cers fu a cort mandez 
et por ocirre araisonnez 
a grant peinne s en eschapast 
quant tierce fois i repairast 
sachiez il n auoit point de cuer 
que il n i uenist a nul feur 
sans cuer fu et sans remembrance 
pour ce i uint par oubliance 
molt par seroie desloiaus 
trop seroie mauais et faus 
se encontre uostre sante 
lor auoie le cuer amblé  
li lions respont   uoir a dit 
s il eust le cuer ia n i uenist 
bien deuons le wlpil laissier 
que uis s en puisse repairier  
par meisme ceste raison 
quant fox prant sage a conpaingnon 
se nule riens doiuent partir 
li sages set le miex tenir 
par parole l autre decoit 
la mansonge pour uerte croit 

d un leu dit et d un hiericon 
qui iadis furent conpaingnon 
li hirecons deuoit ester 
deuant les chiens et retorner 
a lui les deuoit faire entendre 
quant li lous iroit proie prendre 
et li leus deuoit lui aidier 
quant il en aueroit mestier 
zz aingniel print li leus zz iour 
si l escrierent li plusour 
les chiens i uont apres huant 
et il s en ua au bois fuiant 
le hericon lait entrepris 
quant il l apele et dist   ammis 
por ammor dieu uien moi aidier 
tu ne me dois mie laissier  
li leus respont   bien aide toi 
que ia conseil n auras de moi  
li hirecons li a crié 
  et car me baise par chierte 
a mes enfans porras conter 
et par enseingnes ramembrer 
qui or sont poure et orfenin 
qui seul m as laissié ou chemin  
li leus baisa le hericon 
et il s ahert a son grenon 
a ses liefres s est afichiez 
par ses broches est atachiez 
ou il uoussist ou il daingnast 
conuint il qu i le reportast 
quant il furent au bois uenu 
li hirecons est descendus 
seur zz haut chasne est montés 
lors s estoit li lous regardés 
lors li pria qu il descendist 
deuant les chiens le deffendist 
li hirecons respont itant 
  amis  dist il   ua t an auant 
se peus ioir de ton aingnel 
la char en aies et la pel 
se tu t en peus des chiens garir 
car ie n i quier noiant partir 
seul m eusses oranz laissié 
mais ie t ai bien seuruisié  
ce peut len ueoir dou felon 
qui ueut trair son conpaingnon 
il meismes est enconbrés 
la ou li autres est deliurez 

or d un uilain et d un serpent 
nous monstre ci confaitement 
orent ensamble conpaingnie 
et loiaute et foi pleuie 
li serpens au uilain pria 
et par ammors li conmanda 
que lait aportast souent 
yy fois le iour par tel conuent 
que grant sen li enseingneroit 
et que riche homme le feroit 
se li monstra ou ele fu 
et ou ele ot lonc tens geu 
dedens zz pierre chauee 
ou ele s estoit arrestee 
li uilains n a pas oublié 
que ne li ait le lait porté 
et ele li donra molt or 
si li enseingna son tresor 


tant li donna or et argent 
a merueille uint a la gent 
mais bien li dist qu i le perdroit 
se de noiant li meffaisoit 
la serpente bien li disoit 
car bien et mal faire pooit 
li uilains ua en sa meson 
sa famme monstra la raison 
qu il ot oy de cel serpent 
ele respont hastiuement 
s il en uoloit son conseil faire 
qu il en porroit a bon chief traire 
  ociez la si ferez bien 
puis ne douterez nule rien 
en doute en iez et en merci 
bien te dois deliurer de li 
n auras doute de son mesfait 
lou bocel porte plain de lait 
puis si te sie a terre ius 
si te trai zz petit en sus 
quant li serpens uenra auant 
la hache tiengnes bien tranchant 
si le ferras si durement 
qu il n i ait puis recourement  
li uilains dist qu einsis fera 
le lait a pris a tout s en ua 
le boucel mist deuant la pierre 
puis si se trait zz pou arriere 
li serpent uit qui uoloit boiure 
et li uilains le uolt decoiure 
la hache hauce pour ferir 
et il oi le cop uenir 
en la pierre se met dedens 
et li uilains s en ua dolens 
ne demoura mes que demain 
toutes les berbis au uilain 
furent en la foudre trouees 
li serpent les ot acorees 
son enfant concut ou bercuel 
dont li uilains ot molt grant duel 
par maltalent et par grant ire 
a sa femme conmence a dire 
  cist max m est auenus par toi 
famme  fait il   conseille moi 
tu m as donné conseil de mal 
fol et felon et desloial  
ele respont a son baron 
  ie n i sai conseil ne sarmon 
fors tant que tu uoises a li 
se li prie pour dieu merci  
au uilain est tart qu il i ssaut 
plain boucel prant de lait tot chaut 
deuant la pierre ou li serpens 
est alez est douteuzement 
sa courpe bat merci cria 
et li serpens li demanda 
que il queroit la a tout son lait 
merci queroit de son meffait 
  que nous soions einsis ammis 
con nous auons esté iadis 
nennil nennil  dist il   biau mestre 
ce ne porroit a nul tens estre 
autrement nous poons ammer 
se tu me ueus lait aporter 
ainsis con tu einsois feis 
bien t ier randu ie l te pleuis 
le lait metras deuant moi ius 
et puis si te trairas en sus 
ne te ueil pas ueoir si pres 
car ie ne te croirai iames 
ne sai conment ie te querroie 
tant con en ceste pierre uoie 
le cop que ta hache feri 
et ie resai trop bien de fi 
quent le biers uerras deuant toi 
ou tes enfes fu mors par moi 
que de moi t iert tout ramemebrer 
tu ne me peus pas oublier 
selonc icele mesesrance 
tel ammor et tel bienuoillance 
que entre nous deuons auoir 
sans mal faire et sens mal uoloir 
ice t otroi que nous aions 
car iamais iour ne nous croirons  
einsis est souent auenu 
de pluseurs fammes et seu 
qu einsis conseillent lor signors 
qu i lor retorne a deshonnors 
mainte famme conseille a faire 
ce dont pluseurs ueut a mort traire 
sages hon n i doit pas entendre 
n a fole famme conseil prendre 
con fist icil par sa uilainne 
dont il ot puis trauail et painne 
molt eust auoir gaaingnié 
c el ne l eust mal conseillié 

iadis fu si enorguillis 
la muse qui print la souris 
qui ne uouloit en son parage 
en son samblant en son lignage 
famme trouuer que il preist 
iamais n aura femme ce dist 
s il ne la treuue a son talent 
la fille au plus haut element 
uaurra li muse demander 
au souleil en ala parler 
pour ce qu il estoit li plus haus 
et en este tous li plus chaus 
si requiert sa fille a moillier 
car ne se set con plus haucier 
li soulaus dist qu il uoist auant 
si trouera zz plus puissant 
la lune qui l aombre et cueure 
ne peut paroir quant sor li oeure 
li muse a la lune uint 
et dist qu a si puissant le tint 
que sa fille ueut demander 
elle le rouua auant aler 
par raison li uourra monstrer 
que plus puissant porra trouer 
ce est li uens bien i esgart 
que quant il uente si depart 
dist li mule   auant irai 
iamais ta fille ne prendrai  
adont en est alez au uent 
si li a dit confaitement 
la lune l i ot enuoié 
si li a dist et enseingnié 
qu il iert la plus fors creauture 
que sa force n auoit mesure 
toutes autres riens departoit 
quant il uentoit tout destruisoit 
pour ce uoloit sa fille prendre 
ne uoloit mais aillors entendre 
pour ce qu il ot oi conter 
que riens ne l pouoit contrester 
li uens respont   tu as failli 
femme n auras tu pas einsi 
plus fort i a que ie ne sui 
qui molt souuent me fait anui 
encontre moi si fort s estait 
que ne li chaut de mon forfait 
ce est zz grant tour de pierre 
que tou iours est ferme et entiere 
onques ne la poi depecier 
ne pour uenter afoibloier 
ains me reboute si arriere 
que n ai talent que la requiere  
li muse li respondi tant 
  de ta fille n ai donc talant 
ne de plus bas famme saisir 
qu a moi ne doit apertenir 
femme prendrai a grant honnour 
or m en irai iusqua la tour  
alez i est sa fille quist 
la tors l esgarde si li dist 
  tu as  dist ele   meserré 
tu n as mie bien esgardé 
qui pour force ca t anuoia 
ce m est auis que te gaba 
plus fort troueras encor hui 
qui est ce donc  li muse respont 
  a dont plus fort en tout le mont 
oil  dist ele   la souris 
dedens moi gist et fait les nis 
il n a en moi si fort mortier 
qu ele ne puisse depecier 
desous moi fuet parmi moi uient 
nule chose ne la detient  
la muse dist   conment chaiele 
or ai oi dure nouele 
ia est la souris ma parente 
or ai perdu toute m antente 
ie quidoie si haut monter 
or me conuient or retorner 
et encliner a ma nature 
tex est  dist la tors   l auenture 
ua en maison et sel retien 
que ne ueilles por nule rien 
tant curer mais ne desprisier 
tex se cuide mais essaucier 
outre son droit et alleuer 
que plus bas l esteut retorner 
mesprisier ne peut nus son droit 
se ce n est maus qui que se soit 
ia ne sauras si loing aler 
que tu puisses famme trouer 
qui miex soit a ton ouez eslite 
que la sourisete petite  
einsis auient as orguilleus 
ax sorcuidie as enuieus 
qui ce querent qu il ne deuroient 
et l atandent ou il ne doiuent 

d un escharbot nous conte et dit 
et ie l ai trouué en escrit 
qui out geu en zz fumier 
quant il fu saous de mengier 
fors s en issi amont garda 
et uit l aigle con il uola 
molt le tient a orguillous 
en son cuer fu molt enuious 
as autres escharbos le dit 
li aigles riens ne lor meffit 
adont lor demanda ce quiert 
de ceax qui sont en ce fumier 
l aigle ont troué cortois et bel 
il lor respondirent isnel 
il n estoient uer ne oisel 
mais ci sommes en ce moncel 
geun ne pouoient uoler 
geun ne sauoient aler 
  l aigle esgarda toute iour 
que nous tenons a no signour 
si haut uola que ne l ui pas 
et quant reuot si uint em bas 
si est sa uois et basse et coie 
n est pas plus haute que la moie 
autresi est mes cors luisanz 
con est li suens tout soit il grans 
une chose ai ie en pense 
ne en iuer ne en este 
ne wel mais en fumier entrer 
o autres oisiaus ueil uoler 
et uiurai si con il uiuront 
et irai la ou il iront  
adont conmenca a chanter 
et molt laidement a crier 
derriere l aigle fist zz saut 
que il cuida uoler plus haut 
ainz qu il fut gaires alez 
estordiz fu et estonez 
ne pooit mie haut monter 
n a son fumier assener 
faim auoit et mengier uoloit 
et par destrece se pleingnoit 
ne li chaloit s oisiaus l oist 
ne se li zz d aus l essharnist 
niant plus que fait au gorpil 
quant les bestes le tiennet uil 
  or ne me chaut ques hom me tiengne 
uers ou oisiaus mais que ie uiegne 
dedens la fiente dou cheual 
que de faim ai dolor et mal  
einsi auient des sorcuidiez 
par eus meismes sont iugiez 
s en prennent qu il ne pueent faire 
si les couient ariere traire 

d un single dit qui encontra 
par zz chemin ou il ala 
un aisne que illuec s estut 
meruilla soi que ne se mut 
et qu il ne li lassoit la uoie 
et que uer lui ne s asoploie 
a lui se huerte durement 
si l apella per maltalent 
  bien sai  dit il   que ie feroie 
se mes dens acoillir uoloie  
par cest exemple uos assomme 
qu enci est de l orgoillous homme 


tant se fie en sa proece 
qu il meisme se hurte et blesse 

ainsi auint que par un an 
out en un bois plente de glan 
les pors i ont mis et chaciez 
li taissonz s est aconpaingniez 
ensamble o aus si reconut 
que pors estoit et estre dut 
com li porc uindrent en maison 
et il en uit l occision 
li taissonz conmence a crier 
a renoier et a iurer 
que taissons est ses piez muca 
con o les pors en bois ala 
souant auient des ueziez 
con il cuident estre auancié 
autres costumes ueilent prendre 
sont plusors font a aus entendre 
mais con il sont aperceu 
de plusors en sont messreu 

uns leus ce fu aconpaingniez 
a a hericon acontiez 
or auint que li leus fu pris 
a l urison a dit   ami 
aide moi se dex t ait  
li hericons respont et dit 
  par foi ie ne te puez aidier 
a saintuaire irai proier 
par cui tu ez pris et liez 
que tu soies par lui aidiez 
que cut que tu li prommeis 
tel chose c onques ne feis 
ton ueu te conuient a tenir 
ains que tu puisses departir  


souant uoit de tante gent 
que cudent tout a essient 
qu autres doi pour aus parler 
et lor mesaige bien porter 
