or me couient tel cose dire 
dont ie uous puis tous faire rire 
car ie sai bien cou est la pure 
que de sermon n aués uous cure 
ne de cors saint oir la uie 
de cou ne uous prent nule enuie 
mais de tel cose qui uous plaise 
or gart bien cascuns qu il se taise 
que de bien dire sui en uoie 
et bien garnis se dieus m auoie 
se uous me uoliés entendre 
tel cose poriés aprendre 
qui bien feroit a retenir 
si me suet on por fol tenir 
mais i oi dire a l escole 
de fol home saige parole 
lons prologes n est preus a faire 
or dirai ne uous uoel plus taire 
une branche et zz seul gabet 
de celui qui tant fet d abet 
c est de renart bien le saués 
et bien oi dire l aués 
de renart n a nuls hons adrece 
renars fait tout le mont destrece 
renars atrait renars acole 
moult est renars de male escole 
de lui n a nuls corroies ointes 
ia tant ne sera se acointes 
moult par est saiges et uoisous 
renars et si n est pas noisous 
mais en cest monde n a si saige 
que bien ne face aucun folaige 
or uous dirai quel mesestence 
auint renart et quel pesance 
l atrier estoit alés por querre 
sa garison en autre terre 
conme cils qui auoit soffraite 
et grant fain qui moult le dehaite 
si conme il uint a une aree 
si s en entra en une pree 
puis s en uint droit a une broce 
moult dolans et moult se courouce 
que il ne puet cose trouer 
qu il puisse mengier au souper 
ne n i uoit riens de sa pasture 
puis se remet en l ambleure 
fors dou bos et uint a l orelle 
arestés s est de fain baaille 
maigres estoit et moult chetis 
grant fain auoit en son pais 
d eures en autres s estendelle 
et ses uentres si s esmeruelle 
et si boel qui sont dedens 
que font ses poes et ses dens 
d angoisse gient et de destrece 
et dou grant fain qui moult le blece 
lors dist qu il fait maluais atendre 
a cou u on ne puet riens prendre 
a icest mot par zz sentier 
s en corut zz arpent entier 
onques ne uolt entrer ou pas 
tant que il uint a zz trespas 
si conme ot le corre lassié 
si a coisi en zz plaisie 
par encoste d unes auaines 
une abeie de blans moisnes 
et une graigne par d encoste 
u renars uoet faire une ioste 
la graigne fu moult bien asise 
li mur furent de roche bise 
moult fort ne uous en mentirons 
et furent clos tout enuiron 
d un fosse dont haute est la riue 
si que ne lor puet riens qui uiue 
tolir par force nule cose 
puis que la graigne est ferme et close 
plentiueuse est de noreture 
car elle est en bone pasture 
moult par estoit bone la graigne 
mais a pluisors estoit estraigne 
asses i a de tel uiande 
com renars li houpils demeinde 
gelines capons sorannes 
renars est cele part alés 
parmi la uoie a fait zz saut 
tous abrieués de faire assaut 
onques ne fu ses frains tenus 
tant qu il est as capons uenus 
sor le fosse s est arestés 
de gaaignier toz aprestés 
et des gelines assalir 
mais a elles ne puet uenir 
cort et recort enmi la graigne 
n i trueue mais ne pont ne planche 
ne pertruis moult se desconforte 
lors regarde deuers la porte 
et uit le guicet entrouert 
et le gelinier entrouert 
cele part uint outre se lance 
or est renars en grant balance 
car se on puet aperceuoir 
que il les uoelle deceuoir 
li moine retenront son gaige 
et lui meismes en ostaige 
car felon sont a demesure 
cui caut tout est en auenture 
or ua renars par le porpris 
grant paor a d estre sorpris 
uint as gelines si escoute 
c est uerites que moult se doute 
que bien seit qu il fait musardie 
reuenus est par couardie 
grant paor a que on ne l oie 
ist de la cort entre en la uoie 
et se comence a porpenser 
que besoins fait uielle troter 
et li fains tant le partormente 
ou biau li soit ou se repente 
qu elle le fait arriers fichier 
por les gelines arochier 
or retorne renars arriere 
en la graigne entre par derierre 
si coiement c ains ne se murent 
les gelines ne n apercurent 
sor zz tas en ot yy fichées 
qui estoient a mort iugiés 
et cils qui est alés en fuerre 
se monta sor zz tas de fuerre 
por les gelines aprochier 
les gelines sentent logier 
li fuerre si en tressalirent 
et en zz anglet se tapirent 
et renars apres elles s en torne 
si les a prises tout a orne 
la u il les uit enanglees 
toutes trois les a estranglees 
des yy en fait ses grenons bruire 
la tierce uorra porter cuire 
quant ot mengié si fu a aise 
de la graigne ist par une haise 
et sa chiere geline enporte 
mais si conme il uint a la porte 
si ot moult grant talent de boire 
cius qui sot bien la gent decoiure 
un puis auoit enmi la cort 
renars le uit cele part cort 
por sa soif que il uoet estaindre 
mais il ne puet a l ewe ataindre 
or a renars cel puc trouué 
moult par le uit parfont et le 
dedens ne uolt il pas salir 
paor ot de soi malbailir 
ne il ne puet engien sauoir 
conment il puist de l ewe auoir 
signor or escoutés meruelles 
en ce puc si auoit yy selles 
quant l une uient et l autre uait 
et renars qui tant mal a fait 
selonc le puc s est acostés 
grains et maris et trespensés 
dedens conmence a esgarder 
et son ombre a abooter 
lor l ont diauble deceu 
de son ombre qu il a ueu 
cuida que ce fust armeline 
sa feme qu aime d amor fine 
que herbergié fust la dedens 
renars fu pensis et dolens 
il a demandé   qui es tu 
di moi la dedens que fais tu  
la uois dou puc uient contremont 
renars l oy drece le front 
il rapela une autre fois 
contremont resorti la uois 
renars l oi moult s esmeruelle 
ses pies a mis en une selle 
ains ne sot mot si uint aual 
or li est encontré moult mal 
quant il fu en l ewe cheus 
bien sot que il fu deceus 
quant sa feme n i a tenue 
qu il l i cuidoit auoir ueue 
or est renars en male frape 
diauble l ont mis en tele trape 
acostés s est a une pierre 
bien uolsist estre mors en bierre 
li caitis sueffre grant haschie 
moult a souent la pel mollie 
or est mieus qu enfers ne engies 
a boin droit est cius cunchiés 
qui toz iors met tout son pooir 
a tout le monde deceuoir 
or ne set renars trouer guise 
en quel maniere dou puc isse 
or est a aise de peschier 
nuls ne l poroit esleechier 
de moult grant ire est esmeus 
quant il est ensi deceus 
ne prise zz bouton tot son sens 
signor il auint a cel tens 
a cele nuit et a cele eure 
qu ysengrins sans nule demeure 
s en est issus d une grant lande 
que querre li couuint uiande 
que li fains li grieue forment 
tornés s en est iriement 
deuant la maison as rendus 
les grans galos i est uenus 
le pais troua moult gasté 
  ci conuersent  fait il   malfe 
que on n i puet trouer uiande 
ne riens nulle que on demande  
tornés en est tout le passet 
corant s en uint uers le guicet 
par deuant la rendation 
s en est uenus le grant troton 
le puc troua enmi sa uoie 
u renars li rous s esbanoie 
desus le puc s est aclinés 
grains et maris et trespensés 
dedens conmence a esgarder 
et son ombre a boeter 
com plus i uit plus esgarda 
tout ensi com renars ouura 
conme il se coucha sus adens 
por son ombre qu il uit laiens 
cuida que fust dame hersens 
que herbergié fust dedens 
et que renars fust auoec li 
saciés pas ne li abeli 
et dist   moult par sui malbailis 
de ma feme uils et honis 
que renars li rous m a forstraite 
et auoec soi ceans atraite 
moult est ore traitres lerres 
qui ensi decoit sa comere 
si ne me puis de lui garder 
mais se ie l pooie atraper 
si faitement m en uengeroie 
iamais blasme n en aueroie  
lors a hurlé par grant uertu 
a son ombre dist   qui es tu 
que penses tu pute prouee 
quant o renart t ai ci trouee  
la uois resorti contremont 
se li samble que li respont 
lors a hurlé une autre fois 
contremont resorti la uois 
que qu ysengrins se dementoit 
et renars trestout escoutoit 
quant asses l ot lassiét hurler 
puis si l a pris a apeler 
  ki es cou dieus qui m aparole 
ia tien ge ca dedens escole 
qui es tu ua  dist ysengrins 
  ia sui ie uostres bons uoisins 
qui fui iadis uostrez compere 
plus m amiés que uostre frere 
on m apele par foi renart 
qui tant sai et d engien et d art 
mais or sui mors la dieu merci 
ma peneance fac ici  
dist ysengrins   c est mes confors 
renart des quant es tu dont mors  
et il li respont   des l autrier 
nuls hons ne se doit meruillier 
se ie sui mors ausi morront 
trestout cil qui en uie sont 
parmi la mort les couuenra 
passer au ior que dieus uorra 
or atent m arme nostrez sirez 
qui m a mis hors de cest martire 
de cel puant siecle u i estoie 
mais que dieus a la mort uous uoie 
ie uous pri bials comperes dols 
que me pardonés les corous 
que l autrier eustes uers moi  
dist ysengrins et   ie l otroi 
or uous soient tuit pardonné 
comperes ci et deuant de 
mais de uostre mort sui dolans  
dist renars   et i en sui ioians 
ioians en ies uoire par foi 
biaus comperes di moi por coi 
que li miens cors gist en la biere 
cies hermeline en sa taisniere 
et m ame est em paradis mise 
deuant les pies ihesu asise 
comperes ses por coi ie l uoel 
ie n oi onques cure d orguel 
se tu es ou regne terrestre 
ie sui em paradis celestre 
caiens sont les gaaigneries 
li bos li plain les praieries 
ci ens a riche poucinaille 
ci ens pues ueoir mainte ouaille 
et mainte oe et mainte chieure 
ci ens puet on ueoir maint lieure 
et bues et uaiches et moutons 
espriuiers ostoirs et faucons  
ysengrins iure saint siluestre 
que il uorroit la dedens estre 
renars dist   lassiés cou ester 
ci ens ne poés uous entrer 
paradis est celestiaus 
mais n est mie a tous conmunaus 
moult as esté tous iors pechierres 
fel et traitres et trichierres 
de ta feme m as mescreu 
par dieu et par sa grant uertu 
ains ne li fis descouenue 
n onques par moi ne fu croissue 
tu dis que tes fils auoutrai 
onques certes ne le pensai 
par cel signor qui me fist né 
ditte t en ai la uerite 
sairement en as toutez uoies 
san cou que point ne t en deuoie  
dist ysengrins   ie uous en croi 
se l uous pardoing en bone foi 
mais faites moi laiens entrer  
renars respont   lassiés ester 
ci ens n auons cure de noise 
la poés ueoir cele boise  
au doi li a mostré la selle 
or escoutés une meruelle 
renars set bien son sens espandre 
por uoir li auoit fait entendre 
que les selles qui la estoient 
qui a la polie pendoient 
poises sont de bien et de mal 
par dieu le pere esperital 
dans renars qui tout seit trichier 
qui le beoit a engingnier 
faites sont par itel esgart 
que quant l anme dou cors se part 
u bien li siece u bien li griet 
a une poise bien s asiet 
et dieus par est ausi poissans 
se li hons est bien repentans 
il se deuale cha de ius 
et li maus remaint tous lassus 
mais hons s il n a confesse prise 
ne porroit pas en nule guise 
ci aualer ie le te di 
ysengrins respont   or me di 
si t ait li sains esperis 
as tu tes pechies regehis 
oil  fait il   a un uiel lieure 
et a une barbue chieure 
moult tres bien et moult saintement 
n aura mais m anme dampnement 
por cose qu a siecle aie faite 
ne porcacié ne portraite 
se uous uolés ca aualer 
ancois uous couient confesser 
et de uos pechies repentir 
car nuls ne puet ca ius uenir 
se confesse ne l i amainne 
compains ia por ce ne remaigne 
que iou la aual a uous n aille 
sachiés qu il m auint hui sans faille 
i encontrai hui enmi ma uoie 
ensi conme hui matin uenoie 
dant hubert l escoufle uolant 
a lui me confessa corant 
que onques n i ueuc plus atendre 
de lui ueuc peneance prendre 
et uolentiers le me dona 
tous mes pechies me pardona 
dont i oi saciés de uoir grant ioie 
bials comperes se ie cuidoie 
que ce fust uoirs que uous me dittes 
que de uos pechies soiés cuites 
au roi prieroie celestre 
que il uous doinst ceens uostre estre 
u uous seriés bien liement 
compere or tost haustiuement 
me faites la dedens entrer 
car moult i desir a aler 
car foi que doi sainte esperite 
la uerite uous en ai ditte 
por dieu pensés de moi tenser  
renars li comence a crier 
qu il uous estuet dont dieu prier 
et moult doucement gratier 
que il uous face urai pardon 
de uos pechies remision 
ensi i porriés entrer  
ysengrins n i uolt plus ester 
son cul torna uers orient 
et sa teste uers occident 
et conmenca a orguener 
et moult durement a hurler 
renars qui fait mainte meruelle 
estoit aual en l autre selle 
qui ou puc estoit aualee 
ce fu par pute destinee 
que renars s est dedens couchiés 
ysengrins iert par tens iriés 
dist ysengrins   i ai dieu proié 
et iou  dist renars   gratié 
uous uenrés aual sans demeure  
il estoit nuis a icele eure 
et les estoiles cler luisoient 
et en l ewe dou puic paroient 
renars cui tart estoit l issue 
li auoit fait une treslue 
  ysengrin uois tu ces meruelles 
que deuant moi ardent candoilles 
ihesus te fera urai pardon 
et moult bone remision 
passion le fiere en l orelle 
ia n i auoit fou ne candoille 
ains i auoit asses froidure 
et obscurte et grant laidure  
ysengrins ki ains n ot sauoir 
cuide bien k il li die uoir 
adont s esforce adont estriue 
au saiel abatre de riue 
il ioint les pies si saut dedens 
ysengrins fu li plus pesans 
si se deuale contre ual 
or escoutés le batestal 
ou puc se sont entrecontré 
ysengrins l a araisoné 
  compere por coi t en uas tu  
et renars li a respondu 
  n en faites ia chiere ne frume 
bien uous en dirai la coustume 
quant li uns ua li autre uient 
c est la costume qui auient 
ie uois em paradis la sus 
et tu uas en infer la ius 
des diaubles sui escapés 
et tu t en uas as uis malfes 
moult es en grant honte cheois 
et i en sui fors bien le sachois 
par dieu le pere esperitauble 
la ius conuersent li diauble  
desque renars uint a la terre 
moult s esbaudist de faire guere 
ysengrins est en male trape 
se il fust pris deuant halape 
ne fust il pas si adolés 
con quant ou puc fu aualés 
signor or oés des rendus 
con il perdirent lor uertus 
lor feues furent trop salees 
qu il orent mengiés esgrauees 
si orent trop beu le soir 
la nuit dormirent conme loir 
li seriant furent pereceus 
ki d ewe furent soffreceus 
mais il auint dou cuisinnier 
celui qui gardoit le mengier 
qu il ot sa force recouree 
au puc s en uint la matinee 
si menoit zz asne espaignois 
et compaignons de ci a trois 
au puc en uienent le troton 
trestout li yy compaignon 
l asne acouplent a la polie 
qui de traire pas ne s oublie 
li rendu le uont moult ferant 
et li asnes forment tirant 
que il ne puet n auant n arriere 
ne por cose que on le fiere 
quant zz rendus s est apoiés 
qui de les le pus s est couciés 
si prent dedens a regarder 
et ysengrin a auiser 
as autres dist   que faites uous 
par dieu le pere glorious 
ce est zz leus que uous traiés 
este les uous tous esmaiés  
si s en queurent tout en maison 
plus que le pas ne le troton 
mais la polie ont atachié 
ysengrins sueffre grant hascie 
li frere apelent les serians 
par tens iert ysengrins dolans 
li abes prent une macue 
qui moult estoit grans et cornue 
et li prieus zz chandelier 
il ne remest moisne ou mostier 
qui ne portast baston u pel 
tot sont issu de lor ostel 
au puc em prennent a uenir 
et bien s apristrent de ferir 
l asne font traire qui la fu 
et il li aident par uertu 
tant que la selle uint a riue 
ysengrins n atent nulle triue 
zz saut a fait moult auenant 
et li gaignon le uont siuant 
descirent li son pelicon 
amont en uolent li flocon 
et li rendu l ont atrapé 
qui l ont moult durement frapé 
li le fiert parmi les rains 
ysengrins est en males mains 
iluec s est yy fois pasmés 
moult par est grains et adolés 
il est couchiés desoz le bort 
ilueques fait samblant de mort 
atant estes uous le prior 
cui dieus auoit grant deshonor 
il met sa main a son coutel 
si en uoloit prendre la pel 
tous estoit pres de l acorer 
quant l abes dist   lassiez ester 
asses a sa pel depecie 
et soffert a mortel hassie 
ne fera mais a nului guere 
apasie en est ceste terre 
tornons nous ent lassiés le ester 
il ne s en a talent d aler  
cascuns rendus a pris son pel 
si s en retornent a l ostel 
ysengrins uoit n i a nului 
qui a soffert si grant anui 
ua s ent et sueffre grant haschie 
car il a la crupe brisie 
a zz busson s en est uenus 
mais tant ert ses crepons batus 
que il ne se puet remuer 
deuant lui uit son fil aler 
qui li demanda entresait 
  biau perez qui uous a cou fait 
biaus fils renars qui m a mordri 
qui par son barat m a trahi 
en zz puc me fist trebuchier 
ne me porrai iamais aidier  
quant cils l oi moult s en aire 
dieu iure qui soffri martire 
se il as puins le puet tenir 
il li fera son gieu puir 
  se ie le tieng ie uous pleuis 
k il ne m estordra mie uis 
qui deuant moi croissi ma mere 
et compissa moi et mon frere 
mais ie l en rendrai guerredon 
il n en aura se le mort non  
atant s en entra en sa terre 
ysengrins et fait mirres querre 
qui de lui se sont entremis 
auoec lui furent par tant dis 
qu il li ont mecine donee 
par coi sa force ot recouree 
ysengrins est et grans et fors 
se dans renars passe les pors 
et cius le truist dedens sa marche 
sachiés qu il li fera damaige 
