descrite auons la de merci 
e translatee ainsi com si 
entrinement la ueire ystoire 
del dialoge seint gregoire 
autresi com ele est descrite 
de lui meisme en ordre e dite 
mais ueirement si com io quit 
trop par sereit li fruit petit 
d icest nostre tant grant labor 
si feissons tel desenor 
a celui qui por nos enprist 
einsi tres grant oeure e parfist 
qe par folie ou par paresce 
par negligence ou par destrece 
trespassissons com sourz e muz 
sa uie e ses seintes uertuz 
car ueirement si com io crei 
si chasqun senglement par sei 
d icels dom faite est mention 
el dit dialogal sarmon 
fust a gregoire acomparé 
lui troureit al plus haut degre 
e soi de loing en bas gisant 
nis toz li petit e li grant 
s od lui fussent ensemblement 
mis en balance unaiement 
plus n auroient uers lui foison 
n en semblant n en compareison 
n en charite n en patience 
n en mours n en uertuz n en science 
quel les esteilles al soleil 
e por co seingnors uimes ueil 
si uos moi deingnez escouter 
quei qe seit un poi translater 
des uertuz de sa seinte uie 
car sachez ne uos pramet mie 
qe totes les ueilge auant traire 
q ico ne porreit nus oem faire 
sanz co qe deu ne l espirast 
de sa grace e endoctrinast 
qui totes les qenoist a dreit 
com cil qui quanq est set e ueit 
mais une partie en trerrai 
en ordre si com les trourai 
el liure de sa uie escrites 
deu donst q es puessent estre dites 
einsi q a lui tourgent a gloire 
e a l enour de seint gregoire 
e a nostre commun profit 
amen co donst seint esperit 
romeins ereit de grant parage 
d art philesophes seint e sage 
gregoire fiz danz gordien 
de rome noble citeien 
e de la seinte siluia 
qui en son uentre lu porta 
l iglise de rome gardot 
pape apostoile com de plot 
treze anz entiers sis meis diz iours 
en tens de treis empereours 
fouqes tyberes e morice 
dom chasqun fut de grant iustice 
de senatours ert engendré 
trestot sis nobles parente 
tant noble quant religious 
a deu e al secle amorous 
car li quart papes danz felis 
qui tant par ereit de grant pris 
sainz oem sor totes riens e saiues 
a cestui gregoire ert besaiues 
e la uirge beneuree 
tarsilla de deu tant amee 
q en trespassant d iceste uie 
el ciel oit la melodie 
des angles e ihesu crist uit 
si com el dialoge est dit 
sa ante ereit soer a son pere 
d ital parage enourez ere 
gregoire li beneure 
mais molt plus de la grace de 
car ceste double noblece 
auancot en maire hautesce 
en sens en oeures en uertuz 
tant qe sis noms est reqenuz 
par tot lu mont e seint clamez 
dom gregoire est a dreit nomez 
qui entent l interpreteison 
par dreite deuination 
car en grec dit gregoire itant 
com en latin li plus ueillant 
qui tant s auance e s appareille 
qe por soi e por autres ueille 
e ueirement al men auis 
onc nom plus proprement asis 
ne fut qe cist ereit en lui 
car onc uns oem melz de cestui 
en totes guises n acomplit 
co qe cist nons gregoire dit 
co poet uoier apertement 
en sa doctrine qui l entent 
com por les autres laborot 
quant por soi meisme ueillot 
car co q as autres enseingna 
en soi meisme demoustra 
por itant di des quant sa uie 
moustrot sa doctrine acomplie 
tant q en ses oeures pot prouer 
quanq as autres uot enseigner 
q asez ueilla por soi meisme 
d autre part quant tant ert seintisme 
q as autres enseingner poueit 
quanq en oeure moustrer uoleit 
qe ne ueillot pas soulement 
por soi meisme senglement 
ainceis fut por toz ceus ueillanz 
q en deu furent par lui creanz 
or oz com despendit son tens 
en enfance ert maur de sens 
ioeue ert de corporal age 
en sens morigerat e sage 
les saiues les religious 
oir e siure ert desirous 
e por tant a ceus s aerdeit 
les quels plus saiues espereit 
si ert nis tant pleins de la de grace 
ou q il onc fust en quelqe place 
q il pot entendre e retenir 
quanqe des saiues pot oir 
quanqe des saiues pot aprendre 
tot pot retenir e entendre 
erraument sanz offension 
de doute ne de question 
e por co quant a age uint 
tant par saiuement soi contint 
q en tot lu mont de lonc en le 
ne pot sis per estre troué 
n en sens ne en uertuz n en mours 
car tant deuint saiues doctours 
qe quanq en enfance apris ot 
en uiues oeures demostrot 
quanq einz de bien ot retenu 
des quant a age ereit uenu 
trestot despendit largement 
od grant usure en tote gent 
od grant usure di por tant 
qe qui son sens uait despendant 
quant plus despent plus i gaaingne 
car melz set co qe plus enseingne 
e ueirement si com io quit 
onc nul uiuant ne despendit 
plus beau son terrien aueir 
com fist gregoire son aueir 
car tant ert douz e aimable 
saiue en sa doctrine e resnable 
com s en deu meisme abitast 
qui parmi sa bouche parlast 
e ueirement co n est pas doute 
a nuli qui de foi eit goute 
qe quanqe par lui est escrit 
ne seit fait par seint esperit 
co poet saueir qui en prent cure 
qui garde en sa seinte escriture 
car tant est pleine de doucor 
de sens de diuine sauor 
qe riens al monde ne set al 
fors lu regne celestial 
uimes orrez quele ert s entente 
tantost q il paruint a iuuente 
e s enfance ert tote passee 
tant q il fut ia mis a l entree 
tot dreit enz en la fourcheure 
de la lettre e de la figure 
la quele en sen d umein age 
troua pitagoras li sage 
errant lu destre raim choisit 
e lu senestre deguerpit 
car lu secle prist a fuir 
si mist el ciel tot son desir 
lu secle od toz deliz charnaus 
qui tant sont deceuanz e faus 
guerpit de trestot son poeir 
si se prist a l entrin al ueir 
al regne deu del ciel en haut 
qui toz tens creist e ia ne faut 
son quer afichot fermement 
e co fist tant discretement 
qe tot eust il ferm porpos 
neporquant onqors soi tint clos 
bien longement en atendant 
q onc n en fist chiere ne semblant 
q il fust ne mué ne changié 
ne de moine estre encoragié 
car ueirement si com io quit 
moine estre en seculer abit 
e deu seruir priueement 
mielz esperot qe autrement 
por tant son porpos respeita 
com cil qui melz faire espera 
por que q en habit seculer 
peust acomplir son penser 
mais a co q einsi porloingnot 
ico qe sis quers desirot 
es uos la seculere cure 
soccreistre tant a desmesure 
de ior en ior deuersement 
sor lui e tant espessement 
q estortre ne pot a nul foer 
q il n i fust retenu de quer 
tot a enuiz ou uolentiers 
quelq il lu fust ou uils ou chiers 
por q i feist longe demere 
a tant q un ior mourit sis pere 
com toz ferom quant deu uoudra 
qui uifs e morz en sa mein a 
e danz gregoire ilors recut 
entrinement quanq aferut 
a l eritage com dreit eir 
terres afiemenz aueir 
or argent pierres pretioses 
homages pecunes coitouses 
rentes noblesces granz baillies 
e meintes autres seingnories 
dom lonc sereit li aconter 
qui totes les uousist numbrer 
mais quei q onc del numbre en seit dit 
li serf de lors quant ico uit 
q il en pot faire son plaisir 
tantost ne soi pot plus tenir 
q il ne mostrast tot en apert 
co q en son quer tant longes ert 
concelé deuant icele houre 
car erraument e sanz demoure 
de l aueir qui lu fut remis 
funda des abbeies sis 
enz en la terre de sezile 
pues fist la setme enz en la uile 
de rome en l enour seint andre 
deu apostre beneure 
enz en son propre patremoine 
ou sei uestit l abit de moine 
e del secle eschapa tot nu 
ou ainz fut enuiz retenu 
mais auant q il soi rendesist 
tant donot e tant en i mist 
del soen es ainz dites iglises 
e freres e rentes asises 
qe toz porent souffissaument 
deu seruir enoureement 
tot einsi quanq ot despendit 
e pus s alme od son cors rendit 
entrinement el deu seruise 
en cele deuant dite iglise 
la quele ot faite en la cite 
de rom el nom de seint andre 
en sa propre posession 
sugget a danz hilarion 
qui fut sis abes premerain 
e pues a danz maximiain 
qui amdui furent esprouez 
religious seinz e senez 
a ces deus ert obeissanz 
od plusors autres deu seruanz 
gregoire en ordre en patience 
deciple plein de sapience 
com cil qui n ot autre desir 
fors qu a deu soul peust seruir 
mais ueirement pues en apres 
quant deu uot q eust maire fes 
ia seit ico q amast melz estre 
deciple obeissant qe mestre 
maistre estre pas ne refusa 
ainceis quant deu lui apela 
par lu commun assentement 
de toz ses freres umblement 
de lor almes recut la cure 
od conscience seine e pure 
si ert par commune eslection 
abes sacrez de sa meison 
quant gregoire ere abes sacrez 
si ainz cele hore fut celez 
n en mours n en uie n en uertuz 
des donc fut en apert qenuz 
car tant prist a sa char danter 
par ueiller e par ieuner 
par estude e par oreisons 
par lermes e par afflictions 
e par diuers autres labors 
sanz cesser de nuz e de iors 
einsi com la desus est dit 
al dialoge auant descrit 
q il chait par uiue destresce 
el mal qui les uiailles blesce 
celui qui la grezesche gent 
sincopin cleime proprement 
co est li mal des trencheisons 
qui met la gent en pasmeisons 
de feiblesce et de uanite 
de cestui fut li ami de 
qei par grant abstinence dure 
qei par traualz de desmesure 
tant par ateint e acoru 
qe s estre hore ne fust peu 
plus souent qe li autre frere 
tant maz e ueins e feibles ere 
qe non soul pas ne pasmereit 
ainceis nature en lui faudreit 
q a force mourir l esteust 
si plus souent peu ne fust 
s en fut molt entrepris e maz 
atant es uos lu seint sabaz 
des seintes paskes soruenir 
dom molt sei prist a dementir 
por q il uoieit nis les enfanz 
meismement cel ior ieunanz 
e a lui coueneit manier 
estre houre ou par force pasmer 
s en fust sachez molt esmeu 
tristes dolenz e irascu 
quant apela danz eleuthere 
qui ia d ispolite abes ere 
mais donc moine ert de sa meison 
icist eleuthere par nom 
un mort iadis resuscita 
e por itant lu amena 
a cele houre ouec sei gregoire 
priueement en l oratoire 
si l en requist por de amor 
q orast por lui deu q icel ior 
ueaus non trespasser lu donast 
q od les enfanz lu ieunast 
mais ne demoura fors brefment 
puesq is orent ensemblement 
amdui tant com lor plot oré 
quant gregoires li ami de 
tant fort e legier sei sentit 
qe s il uousist sanz nul respit 
ieuner iesq a l endemein 
tant sei sentit uigrous e sein 
bien lu pot faire sanz nul gref 
del mal del uentre ne del chief 
si q il soi merueilla de sei 
comment co pot estre e par qei 
q il ne mangot com il seut faire 
ne uoeil d ico plus auant traire 
car il meisme asez reconte 
a quei cele auenture amonte 
enz el tierz liure renomé 
del dialoge translaté 
la ou par sa raison escleire 
les uertuz del dit eleutheire 
co poet asez chasqun uoier 
por q il uoilge tant trauaillier 
q iloec en dreit lu deinge querre 
mais iceste auant dite guerre 
la quele encontre enprist 
ia seit grant ennui lu feist 
onc por co ne fut plus oisdif 
ainceis ert tant plus ententif 
nut e ior d orer e de lire 
ou d estudier ou d escrire 
si q onqes ne cessa nule hore 
qei feroie plus de demore 
de reconter com pues uesqit 
com nostre sire lu rendit 
por son seruise sa merite 
gregoire en cele iglise ainz dite 
lonc tens tot aresié maneit 
ou de cru leum lu pesseit 
la seinte siluia sa mere 
quant un ior en guise d un frere 
lui trouot un angle escriuant 
qui bien resemblot par semblant 
uns oem qui fust de mer ieté 
de peril de mort eschapé 
la nef de qui fust perillee 
par tempeste de mer brisee 
cist itel lu appareisseit 
la ou par costume escriueit 
si lu requist por de amor 
q eust merci de sa dolor 
pitousement od uoiz plorable 
gregoire qi fut merciable 
douz francs pitous e deboneire 
tantost sanz demorer en eire 
sis deners trest de s aumosnere 
si lu donot od franche chiere 
e cil ilors graces rendant 
partit de lui liez e ioant 
mais ne demora fors briefment 
quant eis le uos tot freschement 
un autre ior a lui uenir 
si se perneit a dementir 
e se pleinst qe poi ot recu 
encontre ico q ot molt perdu 
e gregoire erraument regiers 
lu donot sis de ses deniers 
doucement e de quer uerai 
e li perillié sanz delai 
merciz rendant s en uait ioious 
mais el tierz ior este le uous 
tot de nouel par deuant lui 
pleingnant e plorant a ennui 
com s il eust tot oblié 
quanq il lu ot ainces doné 
e dist   por amor de beau sire 
qui en son regne lu uos mire 
e por la salu de uostre emme 
qe deu la defende de blemme 
e de damage e de pecchie 
aiés merci del perillié 
de ma mesaise e de ma perte 
qui tant par est dure e aperte 
aiez por seinte charite 
compassion e piete 
se me fai consolation 
de quei qe seit de uostre don 
dom mis doels seit asouagiez  
gregoire atant s est esbrusciez 
com oem de charite espris 
douz merciable e francs e pis 
e dist a son chamberlenc lors 
  ua tost e sis deners onqors 
lui aporte si tu les as 
sire  fist s il   io n es ai pas 
si deu me saut n or ne argent 
tant dom negun confortement 
lu peusse a ceste hore faire  
lors fut gregoire en grant aruaire 
des quant soi uit en tel destreit 
car d une part pitous ereit 
e d autre triste e angoissous 
del poure qui uit soufreitous 
e de sa destresce demeine 
neporquant a la fin aceine 
regiers son chamberlenc a soi 
si lu dist   ua tost par ta foi 
si cerche par trestot laienz 
huges almaires uestiments 
si riens par auenture i truisses 
dom lu reconforter peusses 
q il ne s en aut triste e plorant  
atant respondit li seruant 
  sire sachez qe des pieca 
enquis ai trestot quanq i a 
mais ueirement dener ne maille 
n i troefs ne nule rien qui uaille 
n en robe n en ueisselement 
estre l escuele d argent 
la quele a uostre maladie 
de legun souent replenie 
uos tramet uostre bone mere 
donc  dist gregoire od bele here 
  ua donqes tost e si l aporte 
al poure qui se desconforte 
q is eit seueaus de tant solaz  
co q il ot dit fut fait uiaz 
einsi com il l ot commandé 
e cil qui ert poure quidé 
la recut s acuillit sa uoie 
graces rendant od molt grant ioie 
mais io quit quant repeirira 
de chef rens maes ne li querra 
ainceis lu uoudra sanz mentir 
quanq ainz lu a donné merir 
a quei uos tendroie lonc tens 
mais tant par eroit en toz sens 
gregoire espirez de uertuz 
de miracles seinz reqenuz 
enpres la uisitation 
de l angle dom faz mention 
qe tut cil qui od lui uiuoient 
tot autritant lu redoutoient 
com s il fust per a seint andre 
qui de s eglise ert auoué 
en icel tens uindrent a rome 
com onqorors font par costome 
gens marcheanz od diuers mers 
s amenoient prisons e sers 
entre autres merz plusors a uendre 
quant un ior estes uos descendre 
gregoire lu dit deu seruant 
par cele feire en trespassant 
e si tresuit com a deu plot 
qui a cel hore l amenot 
ne sa quanz ioeunes iouencaus 
de cors gens acesmez e beaus 
d oneste uult de douz uiaire 
od cheuelure crespe e uaire 
uenaus entre autres merz plusors 
si dist as marcheanz   seingnors 
dites me ueir ne l me celez 
icil serf dom sont amenez 
de quel liu e de quel pais 
sire par deu lu poestis 
qui nos i donst bone gaaingne 
is sont de l isle de bretaingne 
e sachez teles cheres ont 
tut cil qui de la terre sont  
co respondent li marcheant 
  e sont icele gent creant  
dist seint   e crestiens 
ou is sont onqorors paiens 
crestiens  font s il   sire is non 
ainz creient onqore en mahon 
ne seiuent q est crestiente 
mais beaus sont e de grant bonte 
co uos osom ben afermer 
q en tot lu mont ne fust lor per 
s is fussent fors de paienisme 
e creussent en deu l autisme 
e en ihesu qui est li sire  
a cest mot de parfont sospire 
e it   ha las ha las 
qe li auersier sathanas 
regne entre si bele gent 
molt par est grant doel ueirement 
qe nostre sire n en prent cure 
de gent de si bele figure  
lors regiers les commence enquerre 
  la gent  fait s il   d icele terre 
quel nom ont comment sont clamez 
engleis  font s il   sont apelez 
par icest nom sont requenuz 
tant com li mont s est estenduz  
a tant respont li deus amis 
  ben est si deu me saut asis 
itel nom en itale face 
por que deus i meist sa grace 
angles semblent uolt d angles ont 
portant engleis ben nomez sont 
ben parroient angeliens 
por q is fussent bons crestiens 
molt auendreit angles por ueir 
engleis a compaingnons aueir 
e quel nom ont li paisanz 
don eissuz sont tant beaus enfanz 
nomez sont  font s il   deiri 
ben sont nomez a de l afi  
respont li ami de gregoire 
  car par la de grace a grant gloire 
de l ire de seront attreit 
portant est cist nons asez dreit 
car deiri uoelt itant dire 
q treit seront de la de ire 
e coment est nomé li rois 
qui regne sor les diz englois 
clamez est  font s il   aelle 
e cest rest bons si me gart de  
respont gregoire qui s en iue 
  por poi q il n a nom allelue 
  ben deit loer son creatour 
gent qui si cleime son seignour 
car aelle dit deu loer  
tot einsi si prist a ioer 
gregoire od les diz marcheanz 
por les uenauz engleiz enfanz 
e sachez ben ueraiement 
qe molt fut en grant pensement 
comment a deu les gaaingnast 
ia seit co q einsi s enueisast 
e co tot erraument mostra 
car tantost a la pape ala 
qui donqes fut beneit par nom 
e d ico lu mist a raison 
si lu prist nis a deproier 
por de q il deingnast enuoier 
des preechors en engleterre 
engleis a la de fei conquerre 
si fist asez plus qe n ei dit 
car erraument des quant il uit 
qe nul des clers aler n i uot 
hardiement com oem deuot 
poroffrit sa propre persone 
e dist   beau pere car me done 
congie de faire icest message 
li papes ert discret et sage 
car ia seit qe la laie gent 
e trestot li clerz ensement 
reclamassent toz en contraire 
disanz qe ne l dut sanz eus faire 
neporquant por qei li serf de 
tant uolentrifs e de bon gre 
al message aler desira 
lu congie tantost li dona 
si requist deu d entente pure 
q a lui donast bone auenture 
lors quant ot lu congie 
tantost se mist ioious e lie 
uers engleterre enz el chemin 
mais ueirement a la parfin 
quant li romein ico sauoient 
estrangement s en corrucoient 
qe de la uile ert esmeu 
sanz lor conseil e lor seu 
e por co par conseil commun 
trestoz uindrent ensemble en un 
saueir com lu peussent faire 
si q is lu feissent retraire 
del chemin q il aueit enpris 
tantqe de treis parz ont asis 
lu chemin par ont trespassot 
li papes qui lui enuoiot 
de uers seint pierre a sa meison 
si l ont mis einsi a raison 
  offendu as  font s il   seint pierre 
rome destruite e mise ariere 
e sor co as forstreit 
qui soul nostre solaz ereit 
saches molt en sumes iriez  
a cest mot molt s est esmaiez 
li papes qui fut simples om 
poour ensemble e marrisson 
l ont tant sospris estrangement 
qe sanz conseil soudeement 
ses messages fist enuoier 
gregoire arieres rapeler 
uiaz sanz negune demoure 
e neporquant auant cele houre 
ben sot tote icele auenture 
gregoire en conscience pure 
car a ses compainz la diseit 
tot einsi com ele auendreit 
ore orrez comment ico fut 
errez ert ia puesq il s esmut 
de rome treis bones iornees 
s auint einsi par reposees 
q en une pleine ert descendu 
e si compainz oueqes lu 
qui ia d errer lassez eroient 
mais tant com toz se reposoient 
e gregoire al repos se tint 
qui plus lu plot e melz auint 
car en un liure q il teneit 
une seinte lescon liseit 
quant es uos une sauterole 
qui souuent fait tenir a fole 
la gent par ces chemins passante 
car en saillant chante e rechante 
une merueillouse chanson 
par quei souuent feit lu bricon 
enmi son chemin arester 
e entendre a son uein chanter 
dom li romein latine gent 
la cleiment asez proprement 
car segon que sa nature esment 
proprement la cleiment 
dom cist nom dit tant 
com s il deist al trespassant 
  dom uiens ou uais auant n iras 
enten tei ca ci resteras 
dom uiens ou uais enten tei ca 
n irras auant ci aresta  
eslors des quant la uit gregoire 
erraument lu uint en memoire 
co qe sengnefie sis nons 
car lors dist a ses compeingnons 
  seingnors  fist s il   errons por de 
trop sumes umes reposé 
ia serons reusez ariers 
ou seit enuiz ou uolentiers 
si plus tost ne mouons d ici 
plus loing n irons co uos afi 
ia plus loing d ici n en irons 
si plus tost d ici ne mouons  
n ot dit fors itant soulement 
quant eis uenir soudeement 
messages de part l apostoille 
portanz lettres prientes en boille 
ouec comandement espres 
q is retournassent a esles 
a rome ariers meisme l oure 
uiaz sanz negune demoure 
n en alassent plein pié plus loing 
car molt ereit grant li besoing 
por q is furent contremandez 
atant ariers sont retornez 
enuiz escommeuz en ire 
mais ne porent pas contredire 
al precept apostolial 
quelq il lor semblast bien ou mal 
obbedience couint faire 
ia seit qe lor fust a contraire 
einsi reuint li ami de 
constreint trestot estre son gre 
a la cure de sa maison 
si fut cele expedition 
ben longes en respit 
mais ueirement li pape ainz dit 
ne lu sofrit pas seiorner 
car por co q il lu uit monter 
en uertuz et en sapience 
tot a force e a uiolence 
de s abbeie lui treist fors 
si l ordenot erraument lors 
setme deiacre chardenal 
si lu mist nis en son estal 
sostenir od sei son office 
gregoire n ert pas fol ne nice 
car lors quant deacre ert sacré 
tant creisseit en humilite 
en sens en mours en dicipline 
en science en seinte doctrine 
qe ueirement uis uos sereit 
qe per non soulement ereit 
as angles en beles colours 
d abit car de uie e de mours 
les resemblot parfitement 
tant par ereit entrinement 
morigeraz discrez e saiues 
en icel tens soruindrent glaiues 
tant durs tant mortaus tant greious 
par tote romanie estrous 
qe nis en rome la cite 
de la gent une infinite 
mourirent de la pestilence 
unaiement d une sentence 
ferit a mort li mals mortaus 
omes e bestes e oisaus 
sanz fin sanz nombre sanz mesure 
tant ert la pestilence dure 
si uos dirrei dom ele auint 
puesqe gregoire s en reuint 
de l eire ainz dit tost en apres 
tant par sorondot a grant fes 
li fluues tant donot a beiure 
q as romeins tant donot a beiure 
nis par en som les murs de rome 
qe en meison ne remist ome 
ne beste ne nule ren uiue 
par dedenz une grosse liue 
les hautes tours ueissez neier 
e les uielles meisons noer 
nis as ecclesiaus gerniers 
perissoient plusors milliers 
mues del plus beau forment del monde 
qui se germot flotant sus l onde 
d autre part en icel deluue 
par les chanaux de l einz dit fluue 
descendit en la mer flotant 
un dragons sanz mesure grant 
od serpenz sanz nombre et sanz fin 
qui quant del fluue tyberin 
enz en la mer entrez eroient 
de la sause tant en beuoient 
q en bref tens furent estranglez 
e morz a terre reiettez 
si qe lors quant la mortekine 
de la uenimouse uermine 
prist a corrumpre e a pourrir 
estes uos la gent a mourir 
par la corruption de l eir 
qui ne laissot mescine aueir 
n as riches ne as poestis 
non plus q as plus poures mendis 
ainceis ereit tant generale 
la pestilence e tant mortale 
qe quelq is fussent fous ou sages 
as genitaires e as nages 
soudement les prist a ferir 
si s fist sanz demourer mourir 
en cel tens nis furent ueues 
la sus amont parmi ces nues 
com fussent soietes ardantes 
corporaument ius descendantes 
qui soudement e sanz resort 
sa gent feroient a la mort 
un auant autre senglement 
mouroient tant espessement 
qem n est soz ciel peust de ueir 
lu nombre des occis saueir 
mais itant uos di sanz doutance 
q ico fut aperte ueniance 
de noz pecchez tant creminaus 
qui tant par sumes ueins e faus 
car si com li prophete dit 
ezechiel en son escrit 
ou des angles fait mention 
qui firent la grant occison 
q al seintuaire commencoient 
e primes les clers occioient 
de ca refut tot ensement 
car trestot au commencement 
ruot mort lu pape pelage 
e pues desreiot tant a rage 
el poeple la mourine ainz dite 
q a peine en remist nus oem quitte 
en tote la cite romeine 
qui ne ferist la dite peine 
car les maisons tant despoilla 
q omme ne femme n i laissa 
e nis entrinement les rues 
en plusors leus fist totes nues 
desertes sanz abiteour 
mais por co q en cele dolour 
seinte iglise qui ert ueduee 
de son pere e desconseillee 
pas ne pot estre longement 
sanz pastural gouernement 
li senatour e li clergein 
ouec tot lu poeple romein 
concordaument en un uenoient 
e gregoire a pape eslisoient 
com celui qui fut de seinte 
e de uertuz sanz per proué 
mais ueirement molt s escusot 
e raison aperte moustrot 
q il n ert pas digne a tel enor 
ne fort a si tres grant labor 
si com icil qui molt cremeit 
lu monde qui despit aueit 
qe derechef lu sortreisist 
por qei de lui s entremeist 
par fause pompe ou gloire ueine 
mais por noient i metteit peine 
car tant com plus s en escondit 
plus i troua dur contredit 
par co des quant saueit de ueir 
q a nul fuer ne pot eschiueir 
ico que la generaute 
communaument ot esgardé 
a la parfin tant ert constreint 
q il lor pramist ia seit qe feint 
q a lor esgart assentireit 
mais ueirement ico feseit 
portant q il uot si il peust 
destorner sei comment qe fust 
q il n enpreist tant grant office 
car a l empereour morice 
lu qui fiz des seint fonz leua 
endementre un mes enueia 
portant unes lettres priuees 
de son saiel ensaielees 
des queles tale ert la tenor 
  a son seingnor l empereor 
morice gregoire salu 
io toi pri por l amor ihesu 
qe por nuli suggestion 
n assenges a l eslection 
qui faite est en moi des romeins 
uauges en deu sauuement seins  
tot ensi soi quidot guenchir 
gregoire del feint assentir 
quant li prefect de la cite 
qui fut par nom germein clamé 
s en apercut com a deu plot 
tantque lu message entercot 
si fist ses letres pesceier 
e pues errant sanz destourbier 
remandot a l empereour 
par ses lettres com a seingnour 
de gregoire lu debonaire 
en ordre tot icel afaire 
com toz li grant e li menu 
a pape l orent esleu 
unaiement sanz contredit 
si que li grant e li petit 
communaument s i acordoient 
e nis trestoz lu deproieient 
q il confermast l eslection 
  deus eshaucié seit tis seint nom 
d iceste tant douce nouele 
qui tant m est desirouse e bele  
dist l emperere quant l oit 
car ueirement molt s esioit 
q il pot celui tant eshaucer 
lu quel desirot enorer 
si comanda lors sanz demoure 
q il fust sacrez meisme l oure 
car bien sot sanz negun essoine 
q a cel office ereit idoine 
del quer ert dingne e del cors monde 
por gouerner trestot lu monde 
sa charite sa fei non feinte 
ensement od sa uie seinte 
tot sanz lui porent par raison 
confermer cele eslection 
en itel guise ert li serf de 
par l emperere confermé 
mais ueirement n ert pas tant dis 
choumant ne perrecous n oisdis 
car entretant com atendoient 
li romain qui molt desiroient 
l assentement de l emperere 
e la pestilence regiere 
lu poeple ocist e deguastot 
gregoire li serf deu deuot 
trestoz les feseit assembler 
e si lor prist a sarmoner 
qe por la dite pestilence 
feissent quelqe penitence 
senglement chasqun endreit sei 
e dist   chiers freres creiez mei 
granz est li besoing ueirement 
qe ueaus non lu fleiau present 
batuz e tormentez criengons 
lu quel redouter deussons 
ainceis q il par fust auenu 
seit ueaus non redoutez sentu 
qui non sentu despit ereit 
ueaus non esproué cremu seit 
li maus qui tant creist a dolor 
de mal en pis de ior en ior 
seingnors por la de passion 
car feimes satisfaction 
li doels nos face repentir 
dolor face dolor sentir 
angoisse angoisse mort la mort 
einsique par lu de confort 
e ceste mortale sentence 
faicom ueraie penitence 
de nos quers la duresce enfreingne 
tantqe nos amender estreingne 
ueaus non la peine ia sofferte 
car ueirement tot est aperte 
la prophetie de l espee 
dom la chaitiue alme est nafree 
co est la de ire manifeste 
qui por nule arme ne s areste 
ainz trenche par force e porfent 
quanq ele encontre entrinement 
s est ia tant parfont descendue 
qe iesq a l alme est paruenue 
uoiez mon si co n est tot ueir 
rien uiue n i poet remaneir 
toz sont d ire deu feruz 
soudeement morz estenduz 
li haut li bas li fous li saiue 
tant par est communal li glaiue 
e la mort tant par soubitaine 
q auisonc poet sentir la paine 
neguns oem ainz co q il fenisse 
chasqun sei moert ainzqu il languisse 
tant par est forte la dolor 
q ainz uient la mort qe li langor 
trestoz ueions auant morir 
q is puessent lor pecchez gehir 
la subiteine pestilence 
nul ne leist faire penitence 
car toz se moerent desconfes 
pensom donqes seingnors ades 
por la ueire amor de ihesu 
e por nostre ueire salu 
quel parra cil al iugement 
deuant lu iuge omnipotent 
qui nis n en a tant de leisir 
q il soi peusse repentir 
com iugera deus en sa face 
celui a qui nis tant d espace 
ne uot en cest secle doner 
q is peust ses pecchez plorer 
prengez garde de uoz ueisins 
ne s en uont pas soul a lor fins 
par deus par treis par cinc par sis 
ainz s en uait trestot li pais 
enuiron nos entrinement 
a tel fruis e tant nettement 
q ome ne femme n i remeint 
les ioeures od les uielz esteint 
nis ainceis les fiz qe les peres 
e les filles ainzqe les meres 
la pestillence perillouse 
de l ire de orrible hisdouse 
les meisons sont uoides guerpies 
qui ia furent tant replenies 
nis les rues longes e lees 
desertes sont e despoillees 
une e autre poet oem passer 
sanz ome e sanz femme encontrer 
tant se desreie a desmesure 
cist mortaus glaiues qui tant dure 
e por co mes douz chiers seingnors 
fuions a penitence a plors 
ueaus non tant com nos est leu 
plorer onqorors non feru 
car ueirement cil souratent 
qui la soubite mort sousprent 
de noz pecchiez nos en souienge 
negun besoing ne nos detienge 
qe ne facons confession 
od digne satisfaction 
tant qe de lermes seit laué 
quanq auons fait encontre de 
faimes com li prophete enseingne 
ensemble toz nul n i remeingne 
leuons a deu noz quers nos meins 
tant com nos sumes uifs e seins 
co est q od bones oreisons 
bones oeures a deu rendons 
car quer e meins a deu leuer 
est od bone oeure lui proier 
cil son quer lieue qui ben ore 
e cil ses meins qui ben labore 
faimes donc hastiue penance 
car ueirement bone esperance 
uos done contre la timour 
cil qui la mort del peccheour 
pas ne coueite ne desire 
co est ihesu crist nostre sire 
qui par son prophete einsi crie 
melz uoeil qe li pecchere eit uie 
fait s il e q il se conuertisse 
a moi q il merge ou q il perisse 
por co desesperer ne deit 
nus oem ia tant mespris n en eit 
car ionas dit li seint prophete 
les uielz pecchez de neniuete 
terstrent treis iors de penitence 
nis li lerres de la sentence 
de mort enz en la croiz pendu 
al coste lu fiz de ihesu 
por q en la mort ert repentis 
raui fu iesq en paradis 
leuons donqes segurement 
noz quers a deu deuotement 
ensement com si eussons 
ia receu quanqe querons 
car si nos leissons noz pecchiez 
sachiez li iuge ert tost flecchiez  
ia plus tost merci ne querras 
qe tu ne la truisses chaut pas 
quelqe pecchiere qe tu soies 
forsqe soul de tant te poruoies 
qe soies uerais repentant 
q alons nos donqes couardant 
com poourous desesperez 
trop par sumes fous asotez 
quant al besoing qui nos ueions 
e a la peine qe sentons 
deu qui soul est nostre refui 
ne uencons ueaus non par ennui 
par ennui di quant al preier 
non qe deu pussons ennuier 
car souent co q ennuier selt 
a omme deus en gre reqelt 
tant par est pius misericors 
q il uelt qe de lui seit estors 
par preiere e par oreisons 
co qe pas deserui n auons 
par preiere apaié uelt estre 
porq a nos ne se puesse irestre 
segon co q auons deserui 
dont dit li psalmiste daui 
de la part deu al peccheor 
requer moi fait se il al ior 
quant auras tribulation 
d angoisse e de temptation 
si t en ostrai del mal qu auras 
e tu mei magnefieras 
par tant sauons ben sanz essoine 
deus a sei meisme est tesmoine 
q il nos desire esparnier 
desq il enseigne lui proier 
et por ico mi cher douz frere 
iesqu a l iglise a la de mere 
nostre dame seinte marie 
uendrons demein a letanie 
trestoz ensemble unaiment 
en oreisons deuotement 
tantost com l aube ert escreuee 
neguns oem d iceste iornee 
par mon conseil ne se destienge 
li ioeunes e li uelz i uienge 
li clerc li lai li ordenez 
trestoz i soient aprestez 
riches poures granz e petiz 
nuls ne seit osez ne hardiz 
q entende a besoingne foraine 
car la letanie septaine 
si com ia l orrez destincter 
trestoz si de plaist celebrer 
ensemble al ior demein uendrons 
e nos mesfaiz toz amendrons 
qe si com toz sumes mespris 
tot einsi seions ententis 
toz ensemble as amendes faire 
car sachez donc uoudra retraire 
deus la porposee sentence 
quant uoirra nostre penitence 
li clerz en la premiere liste 
istront uers seint iohan baptiste 
e pues li lai qui masles sont 
del moustier seint marcel istront 
li moine e li religious 
deuers les martirs pretious 
seint pol e seint iohan s en uiengent 
pues ordeneement se tiengent 
les noneins en procession 
uers seint cosme e seint damion 
e pues les dames mariees 
deuers seint esteure ordenees 
ueingent si s siguent ben e bel 
les uedues deuers seint uiel 
pues al derrain uengent auant 
la poure gent e li enfant 
de l iglise seinte cecile 
nus n i remeinge en ceste uile 
qui pusse sor ses piez ester 
n i uienge ses pecchiez plorer 
car sachez bien ueraiment 
tant uos pramec segurement 
qe donqes uoudra nostre sire 
sanz nule doute atemprer sa ire 
quant uerais repentanz serons  
iesqe ca dura li sermons 
mais pues quant tot fu assemblé 
al liu e al ior assigné 
li poeple de diuers aage 
tant par se desreiot a rage 
la deuant dite pestilence 
par la deu dreiturale sentence 
qe morz a terre soudement 
oranz trestoz deuotement 
cheirent en une soule houre 
quatre uinz nombrez sanz demoure 
q auisonc fut aperceu 
com soudement furent feru 
mais ueirement onc por itant 
ne se cessa li deu seruant 
ainz les sommonst a plus orer 
car la martire de plorer 
ert co dist tant plus acreue 
quant entre tanz fut auenue 
a quei feroie plus lonc tour 
mais tant fist qe des icel iour 
de la mortalite ainz dite 
escous erent par sa merite 
loez en seit li rois de gloire 
qui par son serf deuot gregoire 
com uelt as peccheors soccoure 
mais onqorors ne sot a l oure 
coment fut de ses lettres pris 
car ueirement tot cerz e fis 
estre espereit qe l emperiere 
eust oie sa proiere 
mais quant s apercut al derrain 
qe li ainz dit prefect germein 
son messagier ot entercé 
e qe sis espeir fut quassé 
erraument sanz plus de soior 
ainceisqe de l empereor 
uenist as romeins li respons 
priueement en tapisons 
fors de la uile s en bingnot 
com cil qui en apert n osot 
car li romein qui co cremoient 
trestotes les portes fermoient 
si mettoient nis garde as rues 
as entrees e as eissues 
de totes parz por lui gueiter 
qe ne s en peust eschaper 
dom li serf de quant ico uit 
erraument muot son abit 
si se perneit a desguiser 
al melz q il pot por sei celer 
sa robe od un poure chania 
e pues itel engin troua 
qe fors lu mist uns peissonier 
preueement en un panier 
pues se reponst as tapinages 
des bruilz des landes des boscages 
parmi les desertes guastines 
quereit les croutes souzterrines 
les chesnes e les fous cauez 
e les autres lius plus celez 
ou por les romeins soi muscot 
al melz q il onqes sot e pot 
com cil qui fuit gloire ueine 
mais por noient i metteit peine 
car en uein sei fereit cuter 
nuls oem qui deu uelt eshaucer 
quant plus s umelie e repont 
tant plus enoure e leue amont 
deu nostre sire son seruant 
oiez por quei li romein quant 
sauoient q il s en ert fui 
tot erraument l ont porsegui 
nut e ior angoissousement 
quant al terz ior soudeement 
uirent une coulompne ardante 
del ciel a la terre ateignante 
qui desus son chief soi pendit 
li poeple cele part tendit 
ou la clarte les amena 
e li serf deu qui soi cuta 
ne se pot donqes maes defendre 
car erraument lu firent prendre 
si lu trestrent a la cite 
trestot estre sa uolente 
iesq a l iglise de seint piere 
e lors iloec si com dreiz iere 
lu firent sacrer apostoille 
qui de toz pecchiez nos asoille 
co nos donst deu par sa merci 
diez co uos en pri 
seingnors einsi com uos ai dit 
fut li serf de eslit 
mais onc plus tost ne fut sacrez 
quant erraument s est demoustrez 
car l orguil de ses ancesors 
par sens par uertuz e par mours 
od meinte autre male coustome 
qui deuant lui selt estre a rome 
tantost abatit e esquassa 
si qe de primes refusa 
lu titre de iohan lu noble 
euesqe de costentinoble 
qui donc al fuer de ses ancestres 
soi nomot principal des prestres 
e s en i fist defension 
par nom d escumunation 
qe nuls ne fust maes tant hardi 
qe soi feist nomer einsi 
por dignete ne por hautesce 
ne por negune autre noblesce 
mais qe trestoz generaument 
soi contensissent umblement 
en mours en oeures en abiz 
e mesmement en lour escriz 
gardassent en humilite 
lour hautesce e lour dignete 
dom por co qe co fust tenu 
einsi com l ot porueu 
entrinement sanz uiolence 
erraument apres la sentence 
lu premier essample dona 
car serf as sers deu soi noma 
pues en trestotes ses epistres 
tot premerains as chefs des titres 
tantqe pues toz sis successour 
en co lu fesoient honour 
e en molz autres documenz 
si com en simples uestimenz 
en umble oneste contenance 
e tant uos di bien sanz doutance 
tant par ert donqes sanz feintise 
amez de tote seinte iglise 
q onqorors retient par coustome 
maismement la cite de rome 
seinement tote sa doctrine 
tant saluement e tant entrine 
com si co fust fe d eritage 
car sachez ben tant par ert sage 
des quant fut enz el trone mis 
e al plus haut degre asis 
de seinte iglise uniuersale 
en la bretesche principale 
com eschaugueite auctorizé 
tant de uertuz enluminé 
q errant moustrot q il n ert pas nice 
ne perrecous en son office 
car tantost prist a sarmoner 
a toz la dreite fei moustrer 
abatre les mahomeries 
esquasser totes herisies 
toz les poinz de nostre creance 
par seine aperte demoustrance 
enseingnot a trestote gent 
si s preechot haut e clerment 
com euangelien bedel 
qui la meistrie e le cembel 
enportot de toz les pastors 
q onc fussent ainz n apres ses iors 
sanz les apostres principaus 
as quels nul seint n est paregaus 
car sor trestoz les seinz del mont 
meistres e princes sanz per sont 
si com cil les quels deu meisme 
en sa persone demeinisme 
ueirs oem de la uirge marie 
espirtaument en ceste uie 
sa seinte doctrine enseingna 
com ceus les quels sor toz ama 
lors quant ot rapelee 
la foi des apostres fundee 
tantost com cil qui entendit 
ico qe li prophete dit 
qe sor lu poeple ereit posez 
e principal pastor clamez 
por tant qe uices esracast 
e pues uertuz edifiast 
trestotes les males asises 
qui eroient ia as eglises 
par tot lu mond enracinees 
coustomes malement leuees 
contre la doctrine anciene 
de la fei apostoliene 
esracer prist e esgrapir 
e bones encontre establir 
pues commencot a redrescier 
quantq en iglise ereit mestier 
com de chanz e de chanteors 
de ministres de seruitors 
e nis des lais priuez seruanz 
qui l apostoile erent siuanz 
del louier por lu pallion 
d euesqal consecration 
des fertres couerz de daumaires 
de besoingnes mendres e maires 
com de non receueir les lais 
a clergal office a eslais 
e meinte autre bone coustome 
de primes establit a rome 
e pues trestotes les iglises 
qui sont parmi lu mond asises 
par lu commun assentement 
de toz clers ordenee gent 
ordeneement redresca 
e l adrescement conferma 
par priuilege auctorizé 
d apostoiliau dignete 
si q onqors retient sa doctrine 
trestot li mond tant parentrine 
q un soul point trespasser n en ose 
car tant par tient a seinte chose 
quanqe de gregoire est uenu 
com si del ciel fust descendu 
tant par ert pide e aumosniers 
gregoire li de amis chiers 
francs deboneires liberaus 
larges despendant hospitaus 
qe sanz chaitis e sanz prisons 
de tant diuerses regions 
e meimement de romanie 
as quelz il sosteneit la uie 
toz les iors ou q il onqes fust 
acoustomeement peust 
a sa table demeinement 
quantq oem trouast d estrange gent 
tantq un ior entre autres plusors 
uns oem semblant de bones mors 
uint pie poudrous com pelerin 
a qui gregoire ert tant enclin 
qe por lu plus ne por lu meins 
ne uot sofrir q a piez n a meins 
lui seruist por negune peine 
autre omme qe son cors demeine 
car umblement par grant franchise 
tant se meteit en son seruise 
qe nis ia les bacins teneit 
dom l aeue doner lui uoleit 
doucement a ses meins lauer 
mais a co q il la uot uerser 
li pelerins qui il seruit 
tant soudement s enuanoit 
par entre eus toz emmi la place 
q onc n i parut sente ne trace 
de lui quel si co fust fantome 
n onc pues ne pot estre par ome 
en negun sen aperceu 
quele part s en fust deuenu 
s en fut gregoire a desmesure 
esbahiz d icele auenture 
quant apres meisme la nut 
en auison lui apparut 
li fiz de nostre sauueor 
qui li diseit par grant doucor 
  gregoire  fist s il   mis chiers druz 
souent as mes membres peuz 
mais ier receus ueirement 
mei meismes demeinement 
un autre tens auint regiers 
qe li sers deu chiers 
qui tant ert plein de charite 
son aumosner ot commandé 
segon costome q enuiast 
pelerins ou q les trouast 
douzze par nombre a son mangier 
e cil qui en ert costomier 
sanz demourer tot erraument 
acomplit son commandement 
mais quant furent a table asis 
gregoire li de chiers amis 
uers les pelerins regarda 
segon costome e si s nombra 
s en dut ben proef aueir grant honte 
li aumosner de son aconte 
car pres del douzisme en nombrant 
lu treszisme i troua soiant 
don s esbahit estrangement 
e por co lors tot erraument 
l aumosner fist a sei mander 
e si lu prist a demander 
comment fust e par quele emprise 
laienz contre sa commandise 
li pelerin trezisme entré 
li aumosnier ert esgaré 
d ico dom l ot mis a raison 
ne sot respondre oil ne non 
mais ia seit q il fust esbahiz 
n ert pas del tot trop estordiz 
car les pelerins regarda 
e derechief les renombra 
si n i troua qe soulement 
douzze par nombre escharsement 
e por co segur respondit 
  sire  fist s il   si de m ait 
quant les pelerins enuiai 
douzze par dreit nombre i nombrai 
n onc qe io sache tant ne quant 
ne trespassai de ton comant 
car onqorors toz saus e seins 
douzze i troefs sanz plus e sanz meins 
e si d ico ne moi uoelz creire 
fai les nombrer tantost en eire 
car tot en sui segurs e fis 
n i troes plus q a la primor fis  
gregoire entent qe cil lu dit 
tot lu ueir si com l entendit 
si s esbahit lors plus q ainceis 
e por co regiers en reqeis 
les pelerins priueement 
nombrot e renombrot souent 
mais toz tens apres lu douzisme 
en nombrant troua lu treszisme 
s en fut sachez forment pensis 
si ert l aumosnier trop entrepris 
qui son nombre trouot entrin 
e neporquant del pelerin 
tot segurs e tot cerz ereit 
qe pas ne lu chalangereit 
sis sire a tort en nule guise 
grant garde endementre en a prise 
li serf de qei co peust estre 
quant soudement garda sor destre 
si tresuit q uns des enuiez 
ioste sei plus proef acoudez 
souent en diuerse maniere 
muot colour e chaniot chiere 
car ors semblot tot uiel chenu 
ors iuuencel e non barbu 
ors fut pales ors rouelenz 
ors bruns ors blons ors gros ors genz 
com s il fust aperte fantome 
s en fut pensis co n est la some 
gragoire com ia uos disoie 
mais plus lonc conte a qei feroie 
apres mangier congie pernoient 
li pelerin si s en tornoient 
graces rendant ioious e liez 
e li papes s est aprochiez 
uers celui qu i tot soul ueieit 
com a celui qui sei soieit 
a l oure plus a sei proechein 
si lu seisit lors par la mein 
e l amenot priueement 
ouoec soi trestot senglement 
en chambre e pues lu coniurot 
al mielz e al plus beau q il pot 
el non de deu q il lui deist 
quel nom eust e q il queist 
e cil lors respondit itant 
  a quei  fist s il   uais enquerant 
mon nom qui est dit merueillous 
mais itant saches a estrous 
io sui li perillié de mer 
qui ia te uenoie tempter 
enz en la celle ou escriuoies 
quant douzze deniers me donoies 
ouoec l escuele d argent 
la quele t enuoiot souent 
la seinte siluia ta mere 
od la uiande polmentere 
la quele usas por t enferte 
e tant saches ben de ueirte 
qe des icele oure t eslut 
deus a pastor si com lu plut 
e espous de s iglise seinte 
por la quele achettee e reinte 
son precious sanc espandit 
car por ico qe ton quer uit 
franc aumosner douz debonaire 
por tant uot qe fusses uicaire 
del glorious apostre piere 
les qui uertuz en ta maniere 
bien as iesq a cest ior segui 
com successor bon escheri 
car icil quantq oem li offrit 
as mesaisiez por deu partit 
de totes parz e proef e loing 
segon qe chasqun ot besoing 
e tu ras fait tot ensement  
gregoire atant respont   comment 
diua se deu te gart par qei 
sauoies tu qe deus de mei 
uot faire espous de seinte iglise 
saches  fist s il   tot sanz feintise 
io qui ci uois sis angles sui 
presentement trammis de lui 
por enquerre tot ton porpos  
a cest mot se tint trestot clos 
li serf deu tremblant de poour 
com cil qui onc mes a nul iour 
n ot angle apertement ueu 
donc dist l angle   diua q as tu 
n aies poour ne t esmaier 
car onqors te pues melz paier 
soies tot cerz segurs e fis 
iesq a tei sui de deu trammis 
qe des ors soie tis gardeins 
tant com seras mes uifs e seins 
com cil qui entre tei e lui 
entrecessor message sui 
a tei nomeement liurez 
qui a ma garde es comandez 
e saches quanqe mes querras 
de deu par mei sanz faille auras  
tant dist e lors s enuanoit 
e gregoire erraument cheit 
ius la terre en oreson 
orant od grant deuotion 
si dist   deu pere glorious 
puissanz misericordious 
si por un mien tant petit don 
moi uols rendre itel guerredon 
q a pape e pastor moi choisis 
sor t iglise quele reinsis 
de ton sanc pretious seintisme 
nis estr ico deus pere autisme 
por mei garder angle enuoias 
sor tot co qei plus me donras 
si des ors mes tot mon poieir 
a despendre icest grant aueir 
segon tes seinz commandemenz 
entrinement en poures genz 
si lu meins uols tant ben merir 
lu plus qui pourra deseruir  
tot einsi li serf de orot 
e sachez des donc commencot 
tant plus large estre e aumosner 
quant plus fut cert de son loiier 
tant large ert des bons temporaus 
quant plus cert des celestiaus 
auers pecunes pensions 
cens rentes patrimoines dons 
nis les iuels d or e d argent 
trestot donot entrinement 
a toz a poures e a riches 
com cil qui n ert n auers ne chiches 
segon qe chasqun ot besoing 
de totes parz e proef e loing 
a clers a lays a abbeyes 
as hospitaus aumosneries 
as solitaires reclusoires 
as desertees ermitoires 
as paumers e as pelerins 
as uedues e as orfelins 
as prisons e as exilliez 
as malades as mesaisiez 
a toz ert peres soccorable 
tot autresi por ueir sanz fable 
com si trestoz fussent sis fiz 
ioeures e uelz granz e petiz 
car itant sachez ueirement 
s il soul eust tot senglement 
engendrez trestoz cels del monde 
s estre peust a la roonde 
charnaument de son sanc demeine 
ne peust il pas maire peine 
mettre as cors n as almes garder 
ne plus n en deu n el secle amer 
s aumosne a quatre termes l an 
segon l istre gelasian 
de qui seguit la seinte uie 
departir seut par establie 
al ior de pasqe ert la premeire 
l autre a la feste de seint piere 
la tierce al ior de seint andre 
qui de s iglise ert auoué 
la quarte fist en remembrance 
del ior de sa propre neissance 
icestes quatre par costome 
tient onqors la cite de rome 
entrinement sanz contredit 
einsi com les establit 
nis estre ico refeseit al 
trestoz les anz al ior pascal 
par matin a l aube escreuee 
soier se seut enz en l entree 
d une chapele enz en la uile 
qui ia fist li papes uigile 
ou is meismes habitot 
quant en la uile soriornot 
iloeqes ere acostomier 
lu poeple en nom de peis beisier 
e ses aumosnes departir 
si com ors lu porrez oir 
as riches donot riches dons 
as rois as princes as barons 
les bons cheuaus destriers de pris 
les samiz e les porpres bis 
les riches pierres preciouses 
od les especes delitouses 
pues redonot as ordenez 
as enoinz euesqes sacrez 
e als deacres cardenaus 
les beubelez e les iuaus 
d or e d argent com francs beningnes 
segon qe iasquns ereit dignes 
nis as cheualers e as contes 
donot sanz nombre e sanz acontes 
les anels d or e les besanz 
as esquiers e as seruanz 
a chasqun segon sa ualour 
donot robe noue a cel iour 
e plusors autres dons onestes 
mais ueirement as autres festes 
si com a la natiuite 
de seint piere e de seint andre 
e a sa neissance demeine 
as aliens a gent loingteine 
donot quanq onc mester ereit 
a chasqun qui a lui ueneit 
as uiscontes as cheualiers 
as uauassours as soudeiers 
donot les robes aceesmees 
ouec meintes autres soudees 
dom ne me pleist plus auant traire 
car trop en i aureit a faire 
trestot li miedre romancour 
qui seit el mond uy en cest iour 
si totes les uousist descrire 
e por itant n en uoeil plus dire 
forsqe sanz co generaument 
a trestote la poure gent 
as chefs de toz les meis donot 
quantq en l an li renouelot 
lu uin lu froment les bacons 
lu lard lu legun les peissons 
lu burre l oile lu fromage 
com oem sené discret e sage 
en tens par ordre proef e loing 
segon qe chasquns ot besoing 
en uendenges donot lu uin 
les bacons a la seint martin 
leun en iuing fruit en setembre 
robes fouailles en decembre 
lu lart en feurer l oile en marz 
enuiron sei de totes parz 
donot a toz a grant foison 
chasqune rien en sa saison 
mais les fromages e les bures 
e lu leit donot totes hures 
en yuer si com en este 
largement sanz escharsete 
a trestoz ceus qi l uoustrent prendre 
mais ueirement a la gent tendre 
si com as prefectz e as maires 
donot pimenz e leitoiaires 
e autres dons plus precious 
si com erent delitious 
a chasqun segon sa mesure 
com cil qui de toz en prist cure 
qe iurer puessés sanz feintise 
q en son tens n ereit seinte iglise 
fors qu ele est grange communale 
a poures a riches egale 
don chasqun prent co qu a mestier 
franchement sanz negun dangier 
d autre part plus feseit asez 
gregoires li deu enourez 
car toz les anz seut par costome 
doner en la cite de rome 
a treis mile poures noneins 
par dreit nombre ainceis plus qe meins 
quinze liures de pur or fin 
por dras faiz de laine e de lin 
por coiltes e por couertors 
nis por lor soudees des iors 
lor redonot tot ensement 
tot dreit uint liures meins de cent 
a sostenir lu deu seruice 
dom a une dame patrice 
par nom clamee theotiste 
rescrit gregoire en une epistre 
disant qe lor uie ert tant pure 
e lor abstinence tant dure 
qe ne fussent lor oreisons 
od lor seintes deuotions 
trestot certeinement seussent 
q as longebarz pas n arestussent 
tote la gent de romanie 
qe ne fust destruite e honie 
plus onqorors fist li seinz om 
car par tote la region 
as uiles as chastels as bours 
as marchiez e as quarrefours 
fist amener les poulmenz quiz 
par ueiturers bons establiz 
qui les liurerent as soufreitous 
mais as enfers as uergondous 
qui por honte ne l porent querre 
trammettre seult ou peis ou cerre 
pleine une escuele d argent 
de sa table demeinement 
d us en us ainceis q il maniast 
si qe nul ior ne trespassast 
nuli q eust en deu creance 
qe de sa seinte porueance 
ne l en donast par charite 
largement sanz escharsete 
segon que sis besoinz fust maire 
por q a deu lu peust attraire 
e ueirement asez moustrot 
q en charite trestoz amot 
car un ior en trespas errant 
un poure mort trouot gisant 
qui fut de robbeours occis 
mais quant lu uit li deus amis 
mort quidot qe fust de famine 
de mesaise non de mourine 
e por co lors tant triste ereit 
tant plorut e tel doel feseit 
qe ueirement si de ses meins 
l eust occis ne fut pas meins 
marriz ne mourne n angoissous 
car tant par ot lu quer pidous 
e tant mat e confus se tint 
qe pues ben longes se destint 
nis de la messe celebrer 
com cil qui n osot aprismer 
a l autier tant soi tint non dingne 
mais ore orras un apert signe 
par quei qenoistras la uertu 
dom uertuous ereit qenu 
uns solitaires eremites 
quant a deu de seintes merites 
qui onqes terrien aueir 
negun ne uot al monde aueir 
enz el desert ou il maneit 
soule une soue chate aueit 
la quele il soul soule nourrit 
por q il l amot e la blandit 
trop poet cel estre a desmesure 
cist tote s entente e sa cure 
mist a requerre nostre sire 
q il lu deingnast moustrer ou dire 
quel loiier esperer deust 
quant d icest secle passé fust 
por ses labors en l autre uie 
car la presente aueit guerpie 
entrinement por soue amour 
com trestot lu monde od sa flour 
auers pecunes temporaus 
nis toz ses delices charnaus 
ses desirs e ses uolentez 
por soue amor ot obliez 
si se fut mis en cel desert 
ou il ot meint ahan sofert 
faim seif e freit temptations 
enfertez tribulations 
e autres mesaises asez 
dom negun nombre n est nombrez 
e por co preot deu souent 
q il lu feist demoustrement 
par quei de ueir peust saueir 
quel guerredon deust aueir 
tantqu une nut en auison 
oit deu sa peticion 
e si lu dist apertement 
  saches  fist s il   segurement 
qe ta merite enz en ma gloire 
auras ouec mon serf gregoire 
qui de rome est papes sacrez  
lors s est cil molt desconfortez 
qui quidot estre deceuz 
ses merites e ses uertuz 
ses ieunes ses oreisons 
ses lermes ses afflictions 
e sa uolontaire pouerte 
od trestote s autre desserte 
prist od gregoire a comparer 
mesurer asmer e peser 
com cil qui trestote sa uie 
ne preisot une bele fie 
por q a celui fust alouez 
qui tant ot de ses uoluntez 
l or e l argent e les iuaus 
les autres aueirs temporaus 
dom quidot estre a aise 
acomparot a sa mesaise 
si s en pleinst de nut e de ior 
si com icil qui sanz retor 
tot en trauers perdre cremeit 
quanqe por deu soufert aueit 
quant eis en auison regiere 
par deuant lui nostre saluiere 
qui lui a dit en chastiant 
  diua  fist s il   qe uais contant 
tes peines e tes enfertez 
tes labors dom tant es greuez 
e tes mesaises infinites 
encontre les seintes merites 
de gregoire qui tant m est chier 
car plus es orguillous e fier 
soul de ta chate senglement 
q il n est de quantq al monde apent 
tu ton chat eimes e nourris 
bailles e beises e polis 
com celui qui par grant deport 
te fait soueaus qelqe confort 
puesq es lassez de tes labors 
mais mi cher seruitors 
ne soi conforte negune hore 
fors soul quant plus por mei labore 
com cil qui riens al ne desire 
mes por m amor sofrir martire 
tu poet cel estre es coueitous 
de co dom te senz sofreitous 
si te dementes e desheites 
por co qe n as quanqe coueites 
car por ico qe riens n en as 
souent diz   deu qe ferai 
las comment cest ior trespasserai 
qui nul sostenement n en ai 
mais icil tot l aueir del monde 
quant plus li acreist e abonde 
tant l ad plus uil e en despit 
meins l eime meins en a delit 
e co demoustre apertement 
car s il l amast ueraiement 
tant largement pas ne l donast 
n einsi pas ne l esparpeillast 
tu riches es en ta destresce 
mais cil est poure en sa richesce 
car a tei est ta destresce aise 
a lui sa richesce est mesaise 
tu es fiers en aduersite 
cil est umble en prosperite 
tu en pouerte es orguilous 
cil en richesce umble e pitous 
portant ne doiz estre esmaiez 
ainceis deiz molt estre apaiez 
quant en mon regne auras paroi 
od celui qui melz ualt qe toi 
li eremite atant s esueille 
de co q oit molt se merueille 
la uerite ot e entent 
e por co lors granz graces rent 
a celui qui de toz est sire 
qui si com lu plaist les soens mire 
e dit   beau sire deus ihesu 
louez aourez soies tu 
graces te renc grez e merciz 
qui uoelz qe io soie acuilliz 
ouec celui qui tant t est chier 
desormes toi pri e requier 
qe co me donges deseruir 
car ueirement sanz riens mentir 
bien l as mostré n en sui pas dingnes 
mais bien sai qe tant es beningnes 
e ueirs qe ia ne mei donras 
se tei plaist meins que pramis m as 
tant es iustes uerais e pis 
ia meins n aurei qe m as pramis  
einsi orot li eremite 
qui tant ert de seinte merite 
e sachez des lors en auant 
alot la uie en amendant 
de mours de uertuz d abstinence 
d umilite de pacience 
e de quanq afiert a prodome 
car ueirement co est la somme 
tant com melz ualeir espereit 
de celui dom sordeire ereit 
tant se penot d estre meillor 
de celui dom fut sourdeor 
uimes uos dierrei des engleis 
as quels deus dont uictoire e peis 
com par gregoire e ses uertuz 
a la deu fei sont conuertuz 
ia fut li tierz an trespassé 
puesq apostoille ereit sacré 
gregoires li deu seruitour 
s iert entrez el quart an meint iour 
quant des engleis soi porpensot 
les quels lonc tens en porpos ot 
a la deu grace conuertir 
lors fist par deuant sei uenir 
augustin od ne sai quanz moines 
qui a cel oes erent idoines 
religious de seinte uie 
endoctrinez de s abbeie 
ensemblement ouoeqes soi 
si s commandot qe la de foi 
portassent iesq en engleterre 
e s is puessent la gent conquerre 
par seinte predication 
erraument augustin par nom 
a euesqe ordener feissent 
e ses commandemenz siguissent 
com de celui qui fut lor pere 
a cest mot se sont mis en ere 
uers engleterre a grant espleit 
mais molt erent en grant deheit 
q is ne sauoient lu langage 
d icele gent rude e sauuage 
a la quele enuoiez eroient 
car por ico se repentoient 
del chemin q is orent enpris 
si erent en tel desespeir mis 
q is uoustrent miez torner ariere 
a rome q en cele maniere 
lor uie mettre en auenture 
entre la gent qui tant ert dure 
contraire enreure e mescreante 
e meimement non entendante 
nis un soul mot de lor sarmon 
dom lors par iceste raison 
lor pastor augustin tranmistrent 
a rome ariers e si requistrent 
la pape el nom de ihesu crist 
qe del chemin les asousist 
e lor deignast congie doner 
q a meison puessent retorner 
mais li serf de tot erraument 
lor rescrist icest mandement 
  gregoire euesqe serf des sers de 
a ses chierz filz en charite 
messages freres compeignon 
saluz sante beneicon 
sachez mi ami mi fiz chier 
mielz uaut negun bien commencier 
q apres commencement retraire 
car commencer e non parfaire 
fait home uein e non creable 
en totes oeures desestable 
e sachez qui desestable est 
sor totes rens a deu desplest 
car escrit est qe meuz uaudreit 
q om fust ou tot chaut ou tot freit 
car cil qui deus tiede troura 
fors de sa bouche lu uomira 
e por co uos lou mi cher fiz 
ne soiez tant espoouriz 
qe por negune couardise 
entrelessiez tant seinte enprise 
ne uos augez pas retreianz 
por les langes des mesparlanz 
ne por labor qe uos sofrez 
car ben uos ert guerredonez 
uers la gloire del guerredon 
n est nul trauail si petit non 
gardez donqes mis chers amis 
lu bien q auez por de enpris 
qe de trestot uostre poeir 
uos esforciez de l acheueir 
car ueirement tot sanz retour 
perdu sera uostre labour 
s il ne seit de meuz acompli 
ensor co uos conmanc e pri 
qe toz soiez obedient 
a augustin uostre abbe present 
qui pastor uos est assingné 
car sachez bien de uerite 
si uoulez sa doctrine entendre 
ne pourrez pas granment mesprendre 
ainceis a grant prou uos tourra 
si faciez quantq is uos dirra 
la grace de trestoz uos gart 
qui me dont ensemble od uos part 
del louier de uostre labour 
car od uos laborer m atour  
od cestes lettres ert paié 
augustin si s est repeirié 
ses compeingnons reconforta 
erraument quant il les troua 
de l apostolial message 
e pues tantost enz el ueage 
ensemble ouec eus se meteit 
uers engleterre a grant espleit 
passent les monz e les ualees 
meintes ennuiouses iornees 
diuers fleues diuerses terres 
par citez de diuerses guerres 
ou souent fussent retenuz 
porq is ne fussent meuz conduz 
mais par toz leus uait a segur 
qui condut a de bon seingnur 
nomeement qui deus conduie 
segur uait en uent e en pluie 
ne doute orez ne male gent 
car par toz leus uait sauuement 
e por itant sauuez eroient 
en toz les leus ou is passoient 
com cil as quels deus ert guiour 
compainz e duitre e sauueour 
par la merite de gregoire 
qui les engleis ot en memoire 
nut e ior en ses oreisons 
en lermes en afflictions 
as quels sauuer furent messages 
ne direi plus de lor passages 
forsqe passee ont lombardie 
borgoingne e france e normendie 
si sont uenuz iesq a la mer 
tot sauuement sanz encombrer 
e si n i demoureient pas 
por tens atendre haut ne bas 
car erraument i ont trouee 
une nef preste aparaillee 
qui dut uers engleterre aleir 
beaus ert li tens e pur li eir 
prospres li uenz soef portanz 
li maringners prouz e uaillanz 
la mer ereit peisible e bele 
la nef forte entrine nouele 
e si n i ot plus qe tarzier 
car tot ert prest quanq ot mestier 
entrent la nef deprient de 
q il les conduie a sauuete 
leuent la ueile al mast amont 
la mer acuillent si s en uont 
si s a portez tant ben li uent 
q ariuez sont breue oure en kent 
co est d engleterre un conte 
q einsi est de la gent nomé 
uers orient proef de la mer 
pleniers de porz por ariuer 
eislors quant ariuez eroient 
erraument plus ne demouroient 
ainz uindrent al roi adelbert 
qui d icel pais sires ert 
e si lu distrent lor messages 
com genz senez discrez e sages 
de par l apostoile de romme 
demostrant la cause e la somme 
brefment por q il erent uenuz 
li rois quant les ot entenduz 
erraument sanz plus demourer 
lu congie lor a fait doner 
de proecher parmi sa terre 
la gent a la deu fei conquerre 
toz ceus qui deu creire uousissent 
par toz les lius ou is uenissent 
segurement toz receussent 
homes e femmes qui q is fussent 
e ensom co plus lor feseit 
car tot quanq onc mestier ereit 
a trestot lor sostenement 
lor fist liurer benignement 
en la cite de canterbire 
dom il ereit princes e sire 
meisons afiementz e rentes 
dom lors sanz plus longes atentes 
augustin li deu ami chier 
lu nom deu prist a proechier 
portant deuant sei hautement 
une croiz petite d argent 
tres parmi la dite cite 
tantqe par la grace de de 
e par la predication 
dom augustin lor fist sarmon 
plusors a deu se conuertoient 
si com ceus qui espris eroient 
de lor uie innocente entrine 
de la celestiau doctrine 
qui tant ert douce e saluable 
si qe lors ueissiez sanz fable 
la gent uenir com a contenz 
a presse par millers par cenz 
qui pristrent a maufe neier 
si sei fesoient baptoier 
el nom de seinte trinite 
dom augustins li ami de 
tot erraument quant ico uit 
arere en france reuertit 
si com li papes commanda 
quant cel message lu charga 
q euesqe se feist sacrer 
porq il peust tant espleiter 
qe les engleis peust conquerre 
lors uint al bon euesqe euthere 
qui la cit arelas gardot 
cil a euesqe lui sacrot 
par lu commant de l apostoille 
dom quant enoint fut del seint oille 
erraument s en reuint ariere 
lu chemin par ont uenuz iere 
en engleterre l auant dite 
s ad tantost a la pape escrite 
des engleis la conuersion 
ensemble ouec sa sacreison 
nis od tot ico lu requist 
qe de ses clers lui tramisist 
saiues idoines couenables 
qui lu pussent estre adiuables 
en mours en uie en sapience 
a seminer la deu semence 
car molt en i ot a sier 
e poi qui puessent laborer 
molt en i ot des blez meuors 
uers co q il i ot poi siors 
grant ioie en ot estrangement 
li papes d icest mandement 
e por co lors desq il l oit 
erraument de ses clers choisit 
trestoz les mieldres proechors 
de sens de science e de mors 
q il seust entor sei enquerre 
si s enueiot en engleterre 
des quels erent li principaus 
estruz en deu fers e leiaus 
iustus melides e rufins 
e li bons preechor paulins 
qui archeuesqe ert pues sacré 
d euerwich la noble cite 
ices quatre od autres plusors 
tramist augustin a soccors 
la fei as engleis enseingnier 
e si lu fist nis enuoier 
ecclesiaus aournemenz 
liures reliqes uestimenz 
ouec meintes autres afaires 
qui a lui furent necessaires 
croce anel mitre pallion 
e si lu commandot par nom 
qe douze euesqes desouz sei 
en kent enz en s arceuesqei 
bons clers idoines ordenast 
ensom co mandot q il sacrast 
un arceuesqe a euerwic 
e ensement un autre eslit 
qui fust arceuesqe sacré 
meist a londres la cite 
si q is eussent par costome 
lu pallion del se de rome 
e qe cil dui tant solement 
par desoz sei tot ensement 
doze esliz suffragans sacrassent 
qui seinte iglise od eus gardassent 
pues commandot q apres la fin 
del bon arceuesqe augustin 
entr eus fust principaus nomé 
icil qui fust en ordre ainz né 
un autre ren uot que feissent 
les temples pas ne destruisissent 
ou oem seut sacrer as mahons 
ainceis fussent muez les nons 
mahomerie eglise faite 
seintefiee d aeue benaite 
e por ico q engleis souloient 
quant as maufez sacrefioient 
occire boefs a desmesure 
ne uouleit pas q icele cure 
fust en trauers entrelessee 
ainceis uot q einsi fust muee 
q as festes des dediemenz 
s asemblassent totes les genz 
e as hautes sollemnitez 
si com ainz furent acostomez 
e se feissent tabernacles 
pauillons tentes habitacles 
de foilleies e de ramiers 
tot par enuiron les mostiers 
des seinz martirs de precious 
si q od conuiues religious 
les seintes festes celebrassent 
q ensemble od deu ses seinz paassent 
einsi uot q el fust establi 
e sachez bien trestot de fi 
qe nostre sire al men espeir 
ben s acordot a son uouleir 
car tant donot grace as sarmons 
d e de ses compaingnons 
qe quanq is de bouche disoient 
d apertes uertuz confermoient 
si q en poi de tens itant firent 
qe toz a deu se conuertirent 
li baron li conte e li rois 
tantqe diz mile des englois 
el premier an e plus asez 
furent en deu regenerez 
dom por co qe la conuerson 
des engleis dom faz mention 
ert faite par cestui gregoire 
bien est raison qe la memoire 
des uertuz qui de lui sont dites 
par trestote engleterre escrites 
uimes uos seit denontiee 
une matrone renomee 
manante en la cite de rome 
un ior ueneit segon costome 
si offrit ses oblations 
a la pape as estations 
ou il la messe celebrot 
mais a co qe doner li uot 
lu sacrement apres la messe 
cez moz dist a la peccheresse 
  cist seint ueir cors de crist ihesu 
garge t alme en ueire salu 
e toi dont uie pardurable  
a cest mot lors com non creable 
icele se prist a sozrire 
e li papes sanz rens li dire 
erraument quant la uit riante 
pensot q ele ereit mescreante 
e si retraist tantost sa mein 
de sa bouche od lu seint ueir pein 
si l remist sus l auter ariere 
pues uers li se uirot regiere 
e li dist   di fole prouee 
dont te uint icele risee 
por qei reisis tant folement 
quant t offri lu seint sacrement 
di mei lu ueir ne me mentir  
de honte se prist enrougir 
la matrone a ceste parole 
e si se tut com nice e fole 
ben longes sanz negun mot dire 
neporoec a la fin par ire 
com mescreante respondit 
  io m en ris a bon dreit co quit 
car une rien qe ne crei pas 
certement por ueir affermas 
disant qe cil demeine peins 
qe io fis de mes propres meins 
ereit li ueir cors de ihesu 
qui por nos fut en croiz pendu 
por cest dit m en ris a bon dreit 
car quels oem d ico uos crereit 
sanz co q il ne fust enchanté 
ou del tot fol e asotté  
tant dist e li deu cher ami 
com oem compunct e esbahi 
d einsi tres forte mescreance 
dom oit la regehissance 
tantost par grant deuotion 
sei mist a terre en oreison 
od trestot lu poeple present 
e si ne demoura fors brefment 
quant sus de terre se dresca 
lu pein qe sus l auter posa 
trouot mué en char sanglante 
lors a la femme mescreante 
ueiant lu poeple la mostrot 
si fist tant q il la ramenot 
a la grace de dreite fei 
s en fut tot li poeple co crei 
en sa creance confermé 
e deus en ses uertuz loué 
pues se mist li deu ami chiers 
a terre en oreison regiers 
ensemble od trestote la gent 
s orerent tant deuotement 
qe la charnale creature 
reuint ariere a sa nature 
si fut de chief en pein muee 
la char e dingnement usee 
autre miracle merueillable 
qui a cest est asez semblable 
refeiseit par un autre tens 
si uos dirrei bien en quel sens 
une ne sai quele haute gent 
manante deuers l occident 
par ses messages l en requist 
qe reliqes lor tramisist 
des pretious martirs de rome 
e cil tantost segon costome 
sus l autier prent une touaille 
s en trenche fors d une cisaille 
ne sai quantes beles cincettes 
si s mist en boistes petitettes 
pues si s ad ben ensaelees 
e as diz messagers liurees 
qui erraument od digne enour 
graces rendant al creatour 
uers lor terres les aportoient 
quant el chemin se porpensoient 
e disoient par entre sei 
  nos aportons ne sauons qei 
trop semes partiz folement 
quant ne sauons certeinement 
quel seintuare od nos portons 
car feimes ben si pesceons 
les boistes qui nos sont baillees 
car tost seront raparaillees 
por saueir s il i a dedenz 
ou char ou sanc ou ossement 
de confessor ne de martir  
atant par commun asentir 
totes lor boistes pesceierent 
mais de tot co q is espererent 
n i ont troué qe uausist maille 
fors les pieces de la touaille 
les queles li papes i mist 
  par les reliqes qe deu fist  
fesoient lors li messagers 
  engingnez sumes en trauers 
onc mes gent ne fut si traie 
beau sire deus la uostre aie 
a nos seignors qei respondrons 
quant en noz terres reuendrons 
a bon dreit por fols nos tendront 
des quant la uerite sauront 
car por lanterne la uessie 
lor aportons n i ad qi l nie 
qe ferons sofrirons l einsi 
ne place a deu car uif honi 
serions a trestoz iors mes 
ainceis reuertirons ades 
sanz demourer uers rome ariere 
si saurons par quele maniere 
e par qui sumes si gabbez  
a cest mot s en sont retornez 
lu chemin par ont is pleingnoient 
par ordre a toz les cardenaus 
si distrent qe molt par ert faus 
li papes ueins e ypocrites 
quant uiles cinces por reliqes 
de uielz dras lor ot fait doner 
n erent pas enfanz por gaber 
lor seingnors qui la les tranmistrent 
n erent trestoz co distrent 
riches mananz e poestis 
pailles samiz e porpres bis 
en orent asez plus sanz gas 
qe toz li romein de uiez dras 
e por co pas si lu pleust 
li papes gaber n es deust 
car seust il de uerite 
si co ne lor fust amendé 
onc feupe n ert plus cher uendue 
trestote en fut la court esmue 
de la grant noise qe fesoient 
li messager qui se pleingnoient 
tantqe nis li de ami chier 
gregoire amont iesq a l autier 
ou donqes la messe chantot 
la noise e la pleinte escoutot 
ensemblement od les manaces 
e por co lors apres les graces 
quant fut dit 
erraument sans plus de respit 
les cincettes deuant nomees 
ad par ensom l autier posees 
si sei mist ius en oreison 
a terre par deuotion 
ouec tot lu poeple present 
deu deproiant omnipotent 
qe signe apert deingnast monstrer 
dom al poeple peust prouer 
qe co q ot enuoié de rome 
segon l anciene costome 
des seinz q einsi lu solent faire 
dut reliqe estre e seintuaire 
e si com reliqe enoré 
pues quant orent asez ouré 
sus de la terre sei drescot 
e les messages apelot 
qui n orent pas entrine fei 
si s fist ester plus proef de sei 
ou toz porent apert uoier 
les cinces par ensom l altier 
pues fist com li papes de leion 
qui tant par ert de grant renon 
erraument prist un coutelet 
trenchant a pointe petitet 
s en poinst les cinces souent menu 
dom lors i fist deus sa uertu 
car parmi totes les pointures 
si com de uiues creatures 
en issit fors li sancs uermeilz 
  deus tant est haut tis seinz conseilz  
fesoient lors li messagiers 
qui ainceis tant par erent fiers 
qui dont furent plus poourous 
quant ainz erent plus orguillous 
e plus confus e plus matez 
quant furent ainz plus sorquidez 
ensemble od trestote la gent 
qui uit cel miracle present 
a une uoiz toz escrioient 
com cil qui esbahiz eroient 
  beau pere deus hautisme sire 
la qui uertu tant par est mire 
qui tant es pides e puissanz 
de nous chaitifs las repentanz 
en eies s il te pleist merci  
lors quant co uit li de ami 
regiers od eus se mist a terre 
si pristrent toz de a requerre 
q onqes d ourer ne se cesserent 
tantqe trestotes closes erent 
les plaies e li sancs estanchiez 
dom toz en deu ioious e liez 
a nostre sire omnipotent 
graces rendoient deuotement 
e a gregoire son serf chier 
si pristrent lors li messagier 
del pape les cinces nomees 
en boistes si com ainz fermees 
si s portoient liez e ioiant 
a lor terres graces rendant 
a deu de ses seintes uertuz 
e lors quant furent reuenuz 
tantost a lor seingnors contoient 
des reliqes q is aportoient 
trestote la dite auenture 
e cil errant od digne cure 
deu merciant lu creator 
les recurent a grant enor 
si s mistrent en leu seint e dingne 
un autre apert merueillous signe 
uos pues reconter de gregoire 
qui ben deit mis estre en memoire 
uns riches oem romein ereit 
li quels sa femme despiseit 
a tort e a grant desraison 
si fut por iceste acheison 
par nom del pape escumungié 
uers qui tant par ereit irié 
qe por poi ne dut aragier 
car ne se pot de lui uengier 
tant ert de grant auctorite 
pas si com il uot a son gre 
neporoec tot son poeir fist 
q en quelqe guise l occeist 
ou par force ou par traison 
par art ou par subduction 
mais des quant par force ne pot 
de trahison se porpensot 
si quereit adiue et soccors 
a ne sai quels enchanteors 
qe par doner qe par pramettre 
tantq is se durent entremettre 
a gregoire tolir la uie 
par engin d art de sorcerie 
tant soutifment en trahison 
q oem n eust de lui sospecon 
li sorcere erent tenebrous 
de la premesse coueitous 
car qui sereit tant alumez 
ne fust de pecune assorbez 
por qei q il l esperast aueir 
par sens par art ou par saueir 
quel qe fust a dreit ou a tort 
lu pape lui rendreient mort 
co lu pramistrent ueirement 
e si diseient nis comment 
  s a cheual s en ueit quelqe part 
tant lu ferons d engin e d art 
por qei qe lu cheual ueions 
ia seit ico qe ne peussons 
a son cors faire negun mal 
q espirt maligne en son cheual 
entrira par enchantement 
si l crucira tant cruaument 
q ensemble amdui trubucheront 
si qe les cous lor briseront 
molt par ereit d icest couant 
li dit auoiltre lez e ioiant 
quant un ior la uoie agueitot 
par ont li papes passer uot 
segon coustome en oreisons 
sarmoner as estations 
si fist ses sorceors ester 
ioste la uoie ou dut passer 
en un haut leu tant eminent 
qe ben porent apertement 
lu pape od son cheual choisir 
ors porrez ia merueille oir 
pas auant autre belement 
errot li papes simplement 
uquant uint endreit les sorceors 
mais onc co quid leons ne ours 
ne torz ne tigre ne lepart 
n autre beste de male part 
plus cruaument ne desreia 
qe li cheual q il cheuaucha 
car lors en diuerse maniere 
saillit auant e pues ariere 
com iugleres qui se debrise 
pues erraument en autre guise 
soi uirot trestot enuiron 
plus uistement qe champion 
qui souz l escu se mosle en champ 
si arbrot nis des piez d auant 
com chieure quant rampist por ierre 
q a poi ne reuersot arierre 
od co se prist tant a escoure 
hisdousement e sanz demoure 
qe negun frein ne l pot tenir 
si l oissez nis tant henir 
qe ben puessez iurer sanz fable 
q en son uentre ot lu uif deable 
car ueirement s en lui ne fust 
tant desreier pas ne peust 
ne quidessez co en est la somme 
qe iames fust dantez par omme 
ne qe cil qui sus lui se sist 
ia uif de lui s en partesist 
non eust il fait ueirement 
si nostre sire omnipotent 
ne l eust de la mort gardé 
mais onc por co li ami de 
n estriu ne saele ne guerpit 
ainceis lors par seint esperit 
s en auertit de l enemi 
dont sis cheuaus ereit saisi 
si se seingna de sa mein destre 
ors poez oir uertu de prestre 
onc plus tot ne se fut seingné 
qe sis cheual n ereit sané 
plus simples ne seit aingnels 
si ert nis li miracles tant bels 
q od lu seint signe de la croiz 
as sorceors tolit les oilz 
autresi com d une tariere 
lor fust percee la lumiere 
si commandot erraument lors 
q oem les eniettast uilment fors 
del leu ou is erent cutez 
einsi fut par les assorbez 
tote aperte la traison 
car tantost en confession 
la uerite reqenoissoient 
regehissanz com is eroient 
par cel auoiltre deceuz 
pues furent nis tant conuertuz 
q is pristrent deable a neier 
si se fesoient baptoier 
el nom de seinte trinite 
mais ueirement onc li serf de 
ne lor uot lor ueue rendre 
por tant co poet oem ben entendre 
qe maes la male art ne leussent 
par quei lu poeple deceussent 
ainceis les leissot assorbez 
mais ueirement tant ert discrez 
qe pas ne uot q is sofrisissent 
mesaise dom is perississent 
ainceis les fist iesq al mourir 
de seinte iglise sostenir 
reconter soelent de seint gregoire 
li dit engleis un altre istoire 
qui ne fait pas a trespasser 
un ior co dient al passer 
del noble marcheil traian 
qi emperiere ereit roman 
en trespassant soudeement 
se remembrot d un iugement 
lu quel li dit traian feseit 
icist traians empereiour 
en ost s ert esmeu un iour 
sour ne sai quele gent conquerre 
quant es uos tres parmi la guerre 
encontre lui enz el chemin 
une uedue de poure lin 
ueneit plorante escheuelee 
com femme de doel forsenee 
e si se pleinst tot en plorant 
  mis fiz  fist s ele   est tei regnant 
a grant dolor occis a tort 
mais por ico qe de la mort 
ne me poez faire recourer 
fai la soueaus par dreit uenger  
donc respondit li emperiere 
soefre tei  fist s il   fille chiere 
tantqe io soie reuenuz 
de l eire ou ors sui esmeuz 
e saches ia ne reuendrai 
plus tost qe ne te uengerai 
a ton talent e a ton gre 
por qe io uif soie e sené  
donc dist la uedue   ors deus i uaille 
si tu te moerz en la bataille 
qui me fera dreit apres toi 
icil  fist s il   qui apres moi 
prechein empereour sera 
ico  fist s ele   qe te uaudra 
s autre qe tei me fait lu dreit 
e ta corone en tant receit 
quele merite auras d itant 
ne quid  fist s il   qe tant ne quant 
s issi auient de prou en oie  
respondit la uedue   ors deu l oie 
ne te uaut donqes asez miez 
tant com tu es seins e heitiez 
qe d icest grief iustice faces 
s en aies les grez e les graces 
q a scient ta merite perges 
e tes loiiers autrui reserges  
li emperere s auertit 
qe ueirs est co qe lui a dit 
s en ot el quer compunction 
de ses plours e de sa raison 
tantqe lors sanz plus de demoure 
de piete meisme l oure 
de son cheual se mit a terre 
e si feseit tantost enqerre 
del dit murdre la ueire estrace 
si q onc del liu ne de la place 
ne se mut por negun besoing 
ne sus ne ius ne proef ne loing 
s ot rendu lu dreit iugement 
par sei meisme outreement 
icest fait adonc remembrot 
quant par lu marcheil passot 
gregoires li chier ami de 
s en ert compunct de piete 
del prince qui tant ert pitous 
iuste e misericordious 
qe damnez fust com mescreant 
e por co lors erraument quant 
iesq a seint piere ert paruenu 
tant se perneit por la salu 
del dit prince tant debonaire 
fors del quer chaudes lermes traire 
q apres en la seconde nut 
en auison lu apparut 
un angles qui li dist de fi 
q is ert de son desir oi 
meismement por lu roi traien 
par si qe por negun paien 
ne proiast en sa uie maes 
mais tant uos di tot a espraes 
ia seit qe les uertuz ainz dites 
tant soient leues e escrites 
com celes qui sont ueires prouees 
par tot lu mont auctorizees 
qe nul n en pusse estre doutant 
neporoec li romein auquant 
d icest miracle escrit derrain 
mescreant sont ia seit q en uain 
soul por itant nomeement 
qe ia li seint ueraiment 
qui tant ert saiue e sein doctor 
por lu paien empereior 
deu ne deproiereit co dient 
e co prouent e tesmonient 
par tant qe is meisme dit 
el dialoge auant descrit 
enz el quart liure tranlaté 
ou est apertement troué 
q il proue e moustre par raison 
qe par meisme l achaison 
ne uoudront pas li seint orer 
quant deus uendra lu mond iuger 
por ceus qui donc damnez seront 
par quele cil qui ores sont 
iustes e bons en ceste uie 
por les defunz en felonie 
qui en pecchie mortal se moerent 
deu ne deprient ne requerent 
car honte ont de deu rens proier 
q il lor puesse par dreit uoier 
por tant n est pas grant mal co quit 
s aucuns ceste uertu desdit 
mais ueirement qui la mescreit 
une raison entendre deit 
ne lisons pas qe il orast 
einsi qe negun mot sonast 
ainceis plorut tant soulement 
por lui molt angoissousement 
sanz faire de parler semblant 
q onc ne mut leure tant ne quant 
quel li prophetes moyses 
a qui deu dist   ua car te taes 
qe deit q einsi cries sor mei  
si ne dist il ne co ne quei 
par tant resemble q autresi 
poeit gregoire estre oi 
de son desir sanz mot soner 
car ueirement tant par ueit cler 
cil qui les quers cerche e les reins 
q a son serf lu plus e le meins 
souent otrie e done e mire 
co q is com oem charnal desire 
e neporquant ne l ose pas 
mettre a raison ne haut ne bas 
dom li psalmiste einsi nos dit 
  deu lu desir del poure oit 
ico  fait il   deus ot t oreille 
qe li quer del poure appareille  
d autre part asez miez poons 
resoudre icestes questions 
ne trouons pas escrit en liure 
qe traians fust ensi deliure 
d infern qe s alme fust en gloire 
par l oreison de seint gregoire 
car co sereit tot sanz aruaire 
a l euangile apert contraire 
ou est apertement escrit 
  oem qui n est del seint esperit 
e de baptesme regeneré 
ia n enterra el regne de  
ainceis lisons qe simplement 
deliure ert d infernal torment 
des peines soulement sentir 
car ico mostre sanz mentir 
icist serf de dom nos parlons 
es diz dialogaus sarmons 
enz el quart liure auant nomé 
ou est apertement troué 
q alme poet estre en infern close 
e neporquant si se repose 
car en tal liu estre porra 
ou negun mal ne sentira 
dom il dit del feu infernal 
qe seingles est e desegal 
sengles en tant qe toz comprent 
qui damnez sont par iugement 
diuers et desegal en tant 
qe toz pecchors n est pas ardant 
unaiement d une maniere 
ainz i sont li damné pechiere 
par lu deu iuste iugement 
qui sa desserte a chesqun rent 
diuersement ars e penez 
e en diuers lius alouez 
segon lor diuerses merites 
por tant di qe des peines quites 
bien poueit estre icist traien 
mais q en ciel onc estrast paien 
ne uos poet nus oem affermer 
sanz co q il ne uoille passer 
entrinement la dreite fei 
huimes d icest plus ne direi 
car de la fin de seint gregoire 
uos recontrei la ueire ystoire 
tant ert penible e curious 
pensis ueillanz estudious 
de garder la cite romaine 
ensemble od sa salu demaine 
od tot lu mond dom ert clamé 
pastor e pere e auoué 
qe del penser qe del labor 
cheit en tant forte langor 
qe lu prophete ezechiel 
lu quel espondre emprist tant bel 
ne poeit pas del tot parfaire 
ainz l estut son porpos retraire 
d autre part nis tant ert greuez 
d enemis e d auersitez 
sor tot la corporau feiblesce 
q a force e par uiue destresce 
trestot l estude entrelessa 
e ses durs iors pleinst e plora 
com cil qui n ot autre desir 
forsqe del cors peust transir 
car ne quist al ne ior ne nut 
tantq a la fin quant a de plut 
qe sa proiere fust oie 
transit en pardurable uie 
l an de son sacre quatorzisme 
quart ide en marz entrant di disme 
regnant fouqei l empereour 
el second an de son enour 
si fut sis seint cors enterrez 
tost apres q il ert deuiez 
enz en l iglise de seint piere 
al forein porcheiz qui ere 
deuant lu uiel sacraire asis 
ou plusors cors seinz furent mis 
meismement li papes leons 
qui tant ert bons clers e seinz ons 
simach e danz gelasius 
et li simples simplicius 
qui toz furent papes sacrez 
od ces fut gregoire enterrez 
dignement od molt grant enor 
s ot sis epitaphes la flor 
de trestotes les escritures 
escrites sus les sepultures 
car tals est del latin li titre 
co poet entendre asez li litre 
qui desus la tombe est escrit 
com la siuante lettre dit 
cist epitafe ensom la piere 
escrit ereit ou sis cors iere 
fourmez a lettre d or burnie 
e sachez tote romanie 
s en apercut tost en apres 
quels ert li dolorous deces 
del patron q ele aueit perdu 
car tantost quant li fut tolu 
ne demoura fors molt brefment 
quant l an meisme soudement 
soruint einsi tres grant famine 
qe la gent metoit a mourine 
sanz nombre a si tres grant dolour 
qe del retraire en ai hisdour 
mais onqes ueirement por tant 
tant par ert la malice grant 
ne l reqenoistrent li enuious 
aincais distrent tot estrous 
qe gregoires ereit boulieres 
del commun tresor destruieres 
porq oem dut quanq il fist desfaire 
e por co lors li auersaire 
quant a son cors ne porent nuire 
ses oeures pristrent a destruire 
s orent ia molz de ses escriz 
ars e destruiz e parhouniz 
quant li ainz dit diacre piere 
qui tant familier lu iere 
od qui lu dialoge ainz dit 
en desputant mist en escrit 
arestut a tot son poeir 
e si lor dist itant por ueir 
q is s entremistrent de naient 
car seussent is ueirement 
qe ia por ardeir ses escriz 
meins ne sereit sis noms cheriz 
ne sa fame plus abatue 
ne sa memoire meins tenue 
car tant par eroient semez 
en essemplaires recitez 
parmi lu munde loing e pres 
qe par nule auenture mes 
ne seroient parabatuz 
tant par erent par tot qenuz 
d autre part od co lor diseit 
qe ueirement molt par sereit 
icele lor tres grant enuie 
tenue a grant forsenerie 
car grant sacrilege fesoient 
qui tanz e tels escriz ardoient 
les quels cil fist nomeement 
sor lu qui chief personaument 
souent uit seint espirt ditant 
en semblance d un coulon blanc 
qui lui espirot e moustra 
quanq il escrit e enseigna 
d icest tesmoine ert esmeu 
li poeple quant l ot entendu 
en tant qe les diz enuious 
contredistrent tot a estrous 
a contenz as espees traire 
meimement por le dit libraire 
qui mis fut a destruction 
dom lors par ceste occasion 
danz pierre li diacre ainz dit 
trestot lor contenz departit 
e dist   seingnors mi frere chier 
de uostre contenz n est mestier 
car sachez bien ueraiment 
prest sui a proueir erraument 
sanz delai e sanz nul respit 
quanqe i ai de gregoire dit 
sour seintes reliqes iurrai 
de ma mein destre e si mettrai 
ma uie en gage par einsi 
qe deus eit de m alme merci 
qe cist apostoiles gregoire 
deit estre de seinte memoire 
e entre les seinz anumbrez 
com cil qui dignes est prouez 
de la celestre compaingnie 
od qui il ia regne en la uie 
qui mes ne finira nul ior 
as ciels od nostre creator 
e si iurrai nis ensement 
por ses escriz demeinement 
q is deiuent estre autorizez 
par tot lu mont de lonc en lez 
com cels qui sont seinz e parfiz 
enditez del seint esperiz 
personaument mes oilz ueanz 
s en ert itels li couenanz 
ensom co lu quel uos ferai 
qe s en cele oure quant aurai 
lu serrement paracompli 
auient par auenture einsi 
qe io me moere enz en la place 
e uos tantost sanz plus d espace 
cesserez des liures ardeir 
si crerrez co q ai dit por ueir 
e si io soie uifs troué 
apres lu sacrement iuré 
itant uos pramet leiaument 
sor meisme lu sacrement 
qe io meisme a mon poeir 
uos aidrai des liures ardeir 
s en serai principal autor 
sanz mal engein e sanz poor 
d es ardeir de ma propre main 
mais ueirement tot sui certain 
e segur si com de la mort 
q il ne me fera ia lu tort 
q en la confession ueraie 
de son nom a sei ne m atraie  
a ceste sentence assentoient 
trestoz cil qui presenz eroient 
ioures e uiez petiz e granz 
e cil tantost trestoz oanz 
iurot sanz male art e sanz guile 
sor lu sient texst de l euangile 
trestot le sacrement ainz dit 
si com io lu uos ai descrit 
a haute uoiz apertement 
mais itant uos di ueirement 
q apert miracle i ert mostré 
qar onc plus tost ne l ot iuré 
quant ueianz toz l espirt rendit 
si q onc de la mort ne sentit 
peine n angoisse ne dolor 
dom lors parut ueir confessor 
e ueir tesmoine de ueirte 
e si fut tantost enterré 
enz en meisme icele place 
s en i pert onqorors la trace 
de son sepulcre ou il iura 
proef de la basse ou il poia 
les degrez al serment iurer 
por cest tesmoine confermer 
seut om depeindre par costome 
par tote la cite de rome 
un colum seint espirt notant 
par desus gregoire escriuant 
por co qe li sient esperit 
lu espirot quanq il escrit 
sachez por itant fut perie 
des liures la maire partie 
car par l arson furent perduz 
q om ne seit q is sont deuenuz 
neporquant la somme en auons 
en un escrit ou nos trouons 
q il meisme escrit a iohan 
son sozdeacre rauennan 
car en icel liure est troué 
q un sis deciple endoctriné 
qui apelez ert claudion 
les prouerbes de salemon 
le xxx 
les prophetes e lu xxx 
les epistres canoniaus 
par ordre les set principaus 
par son sen ot mis en escrit 
si com il de lui les oit 
mais ueirement apres l arson 
s is fussent recourez ou non 
ne seit om pas certeinement 
mais ceus qi sont presentement 
en seinte iglise plus usez 
par tot lu mond auctorizez 
nomez sont en son euescal 
li dialoge e li xxx 
l ezechiel les omelies 
li pastorals es quelz noz uies 
si com en mireors mirons 
si seinement les entendons 
autres escriz refist asez 
qui onc pues ne furent trouez 
car par l arson furent perduz 
ainceisqe ceus fussent seuz 
seingnors ici finist la uie 
qui ia ne n ert el ciel finie 
del pape glorious gregoire 
or preions deu qe a la gloire 
ou il ensemble od lui habite 
nos donst uenir par sa merite 
