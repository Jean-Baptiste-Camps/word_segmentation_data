el deser pres d egypte uns bon hons demorat 
mult par fut sainte choze uie d angle menat 
un iour nostre saignor de tot son cuer proiat 
que son peir li monstraist et il li enseignat 
un home li fist querre qui iugleours estoit 
qui faisoit notelete car flahusteir sauoit 
et par itel mestier sa uiande queroit 
entendre li fist deu que cil le ressembloit 
li hermite le quist et quant il le trouat 
des affaire del siecle et de deu i parlat 
et queil bien il faisoit apres li demandat 
 en moi  fait il  beas sires nulle bone oueure n at 
uoleis sauoir ma uie boscaige leires fui 
puis a cest lait mestier moi mis ou i encor sui 
asseis ai de mal fait ains bien ne fi nului 
del mien ne donai gaires souent pris de l autrui 
mais quant a cest mestier ou ie sui m atornai 
uoirs est que par besoing a la foi flahustai 
mais onke lecherie ne lait mot ne parlai 
cant ai ma garison plus ne wel asseis ai 
nos auiens une glize une foi desrobeie 
une uerge i fut prise qui fut none uelee 
celle dame aidai iu que ne fust uiolee 
et salue fu por moi en son lieu rameneie 
autre foit uint sor nos une feme plorant 
maintenant la presimes ne s esmaiat niant 
occiés moi fait elle ie uois el querant 
malewirouse femme por c as tu uescus tant 
i ai mon signor fait elle trois beaus fils qui sunt pris 
et mes maris lor peires est en la chartre mis 
n en puis nus rachateir por quantque i ai conquis 
grant tormens les fait on puet c estre or sunt occis 
moi miesme uont querant moi uelent tormenteir 
cuident que i aie auoir mais n ai plus que doneir 
grant almone i auriés se moi uoliés tuer 
car mies uient tost morir que lonc mal endureir 
sire pieteit m en prist ueriteit uos dirai 
et c on li demandoit trois cens sols li donai 
ensi par mon auoir les prisons deliurai 
dite uos ai ma uie et plus de bien n i sai 
ne fis ainc si grant bien  li hermite li dist 
puis li priat forment que le siecle gerpist 
ietaist ius cel mestier et son consel creist 
ou li en l ermitage maintenat en uenist 
trestot fist li iugleres ce qu il li comandat 
en totes bones oueures mult forment s amendat 
en un petit buiron tot trois ans demorat 
puis se partit del siecle et deus l arme emportat 
dont soi prist li hermite mult fort a trauilhier 
de longement iuner d oreir et de ueilhier 
et deu nostre signor recomence a proier 
que son peir li uosist ou qu il fuist ensaignier 
et deus li ensaignat une uille 
un hom de sainte uie qui mult riches estoit 
et tote la iustice de la uille tenoit 
dist li de bones oueure que cil le ressembloit 
lor se mut li hermite uint a celui maison 
esgardat cha et la et n i uit se bien non 
n i uit eschac ne tauble ne ostoir ne faucon 
ne rote ne uielle iugleour ne garchon 
mult bien se maintenoit trestote se mainie 
de bon seruice estoit ades appareilhie 
en sa court li proudons tenoit a uilonie 
s on i fesist ia choze que deus ne plawist mie 
tote ensi faite uie maintenoit sa moilhier 
n auoit soing de carole ne de nus ious legiers 
dras auoit de mesure ne trop uis ne trop chier 
ce n auoit elle gaire dont n astoit nus mestiers 
li sires uit l ermite et par le main le prist 
et deleis lui en halt mult bonement l asist 
priat li qu acun bien aprendre li uosist 
et li sains hons de deu che que il sout li aprist 
puis li dist  ie sui mis de uos en bone espoir 
dite moi de uostre estre et de uostre manoir  
li sires li respont  uolés le uos sauoir 
uns pechieres hons sui ne sa plus dire uoir 
sire  fait li hermite  trop puet li hon celeir 
le bien que deus li welt par sa grace doneir 
bien le puet sens orguel et sens pechies conteir 
celui qui lies en est et deu en welt loweir  
dont li comence a dire par grant humiliteit 
 par ma foi beaus dous sires bien sunt trente ans passeis 
que ie m ai de ma feme tot ades consireis 
et tot par son congier nus s elle non ne l seit 
nului n est escondis mes pains ne ma maison 
tot est comunauls choze de quantque nos auons 
poures floibes estraignes uolentier reciuons 
solonc nostre poioir lor mesaise adrechons 
nullui ne tollis onke ne maille ne donier 
ne par iustice faire ne pris onke lowier 
mainte paine ai sofferte par le mal abaissier 
mes amis ne puet estre qui mal welt porchacier 
deuant moi n ouse nus par engien plaidoier 
ia n iert mes escheuins qui a tort welt plaidier 
un autre comant metre qui droit weille adrecier 
et se ie l puis sauoir mult tost le fai changier 
quant mal amor ou guerre se lieue entre ma gent 
dont me paine et trauailhe de faire acordement 
bien endure a aleir et cheualchie souent 
et par acorde faire doneir de mon argent 
se nus fait l autre tort ie li pri qu il l ament 
s il ne l welt dont se gart que ie ne l entreprent 
ne l laroi par nului que ie le droit n en prent 
ia si n escaperat que ie chier ne li uend 
ne l lairoi par proiere ne par nullui menace 
que ie del malfaitour la iustice ne face 
n ai cure c on m en die n ai cure qui m en hache 
mais que ie si l ament que nostre signor place 
mais si m at deus aidiés si ai le deus droit pris 
c onque par ma iustice nul home ne deffi 
autrement l amendai mal nullui n a occis 
tot ades m aidat deus en cui ie me fui mis 
bien le sachiés beaus sires que por auoir conquerre 
ne ting onke iustice ne l onour de ma terre 
mais la petite gent ne l porroient sofferre 
s il n iere qui le mal abaisaist ne la guerre 
ie n ai pas mise al siecle m entente ne m amour 
mais par la poure gent maintie ge cestre honour 
quar bien uoi quant il ont mal et auer signor 
mult sueffrent d encombrier de paine et de dolour 
ma terre qui mies porte ain tote ne semai 
mais a ceaus qui peor auoient la prestai 
as ueues et as orphenes souent l abandonai 
de quantque deus i uolt doner tot les laissai 
mes bues et mes cheuaus tos sunt apparelhiét 
a mes poures uoisins qui sunt mesaaisiés 
cel iour ne me uoit onke nus hons ioans ne lies 
que ie n ai aucun de queque soit aidiés  
cant ce oit l ermite le proudome embrachat 
et la teste et la face doulcement li baisat 
 une choze  fait il  te faut ne plus n i at 
ne domourat nuares que hucherat 
guerpis quantque tu as  tot maintenant laissat 
li proudons quantqu il ot et l ermite ensiwat 
menat mult sainte uie fist quantqu il comandat 
bons hons iert il anchois mais encor s amendat 
mult par iere li sains hons quant il al siecle estoit 
et nekedent li siecle souent le destourboit 
et le seruice deu a la foi li toloit 
mais ore iere il en pais et nus ne l destourboit 
apres un pou de tens li hermite seoit 
tot soul en sa maison car chascuns une auoit 
uit que l ame al proudome en paradis estoit 
et tote la mainie del ciel s enioissoit 
mult fut lies que cis duy en repos mis estoient 
mais pensat que ses oueures nuaire ne ualoient 
tresque cis qui enmi le siecle conuersoient 
lui qui le siecle auoit tot laissiét ressembloient 
dont encomence sa uie a ensacier 
trauaille soi en guise de hardit cheualiers 
qui welt estre en l estour deuant el front promier 
et mult grant honte en at s il est ueus derier 
quant longement se fut trauilliés main et soir 
tierce foit proiat deu qu il li laissaist ueoir 
l ome cui il poist a compaignon auoir 
 is for  dist nostre sires  or le porras ueoir  
fors issit li hermite et uit tot maintenant 
encontre lui uenir un home marcheant 
qui uint milhes soldees auoit d auoir uailhant 
sis grans nef d alixandre le uenoient portant 
dyz serians deuant lui de sa mainie aloient 
qui del bien qu il auoit les cous chargiét auoient 
et s almone al hermite qui la iere portoient 
si faisoit il a tos qui besoignous estoient 
li hermite le prist et deleis luy l assist 
la parolle de deus al mies qu il pot li dist 
puis li priat que tot por amour deu gerpist 
et del regne celeste marcheans deuenist 
ilh li dist  beaus dous freire la merchit deu auras 
ne demorrat nuares que tu ihesum uerras 
n as gaire de mestier de l auoir que tu as 
desconbre toi de tot car a deu tost iras  
li proudons maintenant ses serians appellat 
et doner tot as poures son auoir comandat 
nes une soule fois arier ne retornat 
mais al comant l ermite trestot s abandonat 
n ot gaire longement la miesme demoreit 
dont li autre dui furent lassus a deu porteis 
si rendit a deu l arme qui la rechut en greit 
deus doit on bien seruir car oblier ne l seit 
mult fait gentil seruice qui sert nostre signor 
il n oblierat ia ce c on fait por s amour 
par lui ne lairat ia nus hons si grant honour 
ne posteit ne richece qu il ne li doinst mellour 
hui at bien esleueis ces trois et essauciés 
de lor essaucement li hermite fut lies 
puis li fut de part deu uns angles enuoiét 
qui li dist qu il estoit a la grant court huchiés 
quant il sout li sains hon que sa fin aproichat 
les freires qui manoient entour lui assemblat 
che que deus li auoit ensaigniét lor contat 
et qu il nului n awissent en despit lor proiat 
 nus ne cognoist  fait il  les homes se deus non 
teil cuid on traitour que il heit traison 
teis est mult merciauble c on cuide mult felont 
teils ressemble maluais qui le corage at bon 
teis at guerpi le siecle qui ia deu ne uerrat 
et teils est qui conuerse al siecle et deu aurat 
teils siet sor son cheual qui mellour coraige at 
et miels pense a deu que teils qui a piet uat 
deus n aime ne ne heit nului par uesteoure 
con maluaise con bone il n at mie grant cure 
mais iustise demande et neteit et droiture 
et bon cuer car il seit de tot auoir mesure 
por le uos di signor nullui ne despitiés 
la gent qui sunt al siecle gardeis ne deiugiés 
car maint saint home que uos ne cognisié 
teils est melhour de uos que uos peor cuidiés 
ne uos dirai or plus mais a deu uos comant  
lor cant il out ce dit eique uos auenant 
les angle deu qui l arme emportent en chantant 
uoiant ceus qui la furent qui remesent plorant 
che les faisoit ploreir que lui perdut auoient 
mais de la grant bealteit qu il a lor oues ueoient 
k a si grant signorie li angle l emportoient 
de che auoient ioie de ce se confortoient 
bien auoit deu seruit et mult iere sains hons 
qui si bon defin prist panuncius ot non 
et souenroit nos ia de cel panuncion 
qui sainte taisit traist de la perdicion 
asseis en auons dit n en uolons plus parleir 
la dont nos cha uenimes nos couient retorneir 
che uos uoloi iu dire ce uoloi iu conteir 
que mains hons est al siecle qui bien se puet salueir 
qui emi le siecle est et sens le siecle uit 
qui des delis del siecle ne fait pas son delit 
qui ensi uit con cil don nos uos auons dit 
qu il ne se puist salueir ne fut escrit 
mais iceste parole se nus welt renfuseir 
par la sainte escripture le poons demoustreir 
qui bien seit l ewangille entendre et exposeir 
moi semble qu il i puist ce que ie di troueir 
si con sains lucas dist quant ihesu reuenrat 
et la maluaise gent des bons deseuerat 
en un lit dous gisant ensemble trouerat 
li uns en iert porteis li autre remenrat 
ensi serat d eaus dous qui en un champ seront 
et des dous qui la muele el molin torneront 
ne andui s en iront ne andui m remandront 
dui et dui sunt nomeit or oiés qui ce sunt 
trois manieres de gent nos uolt deus ensegnier 
par ceaus qui el lit sunt ceaus uolt signefiier 
qui promis ont le mal et le siecle laissier 
et soulement en deu se doient delitier 
ce sunt moines rendus cler conuers et renclus 
qui doient tote auoir lor entente en ihesu 
cis ne seront pas tos salueit ne tot perdus 
car de teils i aurat qui bien aront uescut 
por ceas qui se trauailhent el champ sunt deuiseit 
archeuesque et euesque prestes doien abbet 
et tot cil cui deus at son pueple comandeit 
de cui nos deuons estre apris et doctrineis 
cis doient le bien faire et as autre moustrer 
le deus droit essaucier et as autres conteir 
en la terre deu doient la semence ieter 
et de bon fruit a faire mult se doient peneir 
et cil ne seront pas tot perdut tot salueit 
car de teis i aurat qui bien aront oureit 
et asseis plus de ceaus qui mal aront gardeit 
ce que deus nostre sires les auoit comandeit 
mais aprochons or la dont nos couient parleir 
cil qui le molin suelent torner et retorneir 
par ceaus welt nostre sire celle gent demoustreir 
qui onke ne se finent al siecle de peneir 
car quelles gens qu il soient cil qui al siecle sunt 
soient buens soient mals ades en paine sunt 
l unne fois en dolour et l autre en ioie sunt 
nes plus que li molins tornans en pais ne sunt 
ne nos couient or mie dire coment ch auient 
ailhours en auons dit si nos en resouient 
ne dirons se ce non qu a cest affaire atient 
n ierent pas tos perdus cis cui li siecle tient 
car nostre sires deus quant del molin parlat 
celle gent qui al siecle sunt signefiat 
 li uns en iert porteis li autre remandrat  
ce dist il car des bons et des mas i aurat 
nuls hons qui soit al siecle ne soit en desperance 
sals serat s il bien fait s il at droite creance 
mais que plus est li siecle mouans et en balance 
tant doit auoir li hons en soi plus grant fiance 
kar li siecles est mult frailles et lowerians 
ki drois i puet aler mult est prous et uaillans 
et des drois i at pou et mult des trebuichans 
a paine pass on l eaugue qui trop est rauinant 
bien l estuet estre prous et uallant cheualiers 
qui emi la batailhe emmi l estour planier 
fiert ocit et abat ne ne seit tresbuichier 
celui doit on loweir celui doit on prisier 
qui bien seit del cheual et puignier et guenchir 
cembeleir de la lance de l espee ferir 
ou qu il uiegne qu il face les anemis fuir 
celui doit on soldeies doner et chier tenir 
mais en chascun estour at mult de mal armeit 
mult i at de coars et de floibes asseis 
tes i at qui mies welt estre pris qu eschapé 
et teils ainsqu il s en fui mies welt estre tués 
teils se porroit deffendre qui pas ne soi deffent 
n al fuir n al combatre uiuement ne soi prent 
ses armes iete ius as anemis se rent 
relenquit son signor qui d autre part l atent 
mais qui si par est prous qui ne fuit ne ne chiet 
qui ne soi repouse onke desci que descochiét 
sunt tos li anemis uencus et detrenchiés 
celui uoit clers ses sires et deleis lui l assiet 
ne cel ne het il mie qui souent est cheus 
qui souent soi relieue qui souent est ferus 
cui haubers est derous perchoiés so escus 
qui grant cos at doneit et grant cous recheut 
li hardis quant il woit la bataille uenir 
sor les estrier s apoie n at talant de fuir 
enbrace son escut dont bien se seit courir 
ses compaignons conforte n es lait pas departir 
n en lait nul departir mais ensemble les tient 
 ueés ici signor la batailhe ou uos uient 
fereis enmi baron dehait ait qui les crient 
tos sunt uencus li glos et quantqu a eaus atient  
dont hurte le destrier et apres lui s apoient 
tot cis qui si bien faire et si hardit le uoient 
par uiue force l ost embrisent et desloient 
tantque tos sunt uencus onke ne soi recroient 
li desarmeis li floibes cis s en suelent fuir 
fuent s en et fuant les autres font fuir 
pensent que mies lor uient coment que soit garir 
que malement combatre et combatant morir 
quant li anemis sunt dechaciét et uanchus 
et li cheualiers sunt en maison reuenus 
cil qui dont bien fait bien sunt combatus 
cil sunt li mies loés et li mies receus 
dignes sunt de grant dons dignes sunt de grant pris 
par cui force et uertus pais est des anemis 
ca se li prous n astoient tost seroient ocis 
li desarmeis li floibes ou affoleit ou pris 
et ceaus qui s en fuirent par angoise de mort 
n en doit on nul rechoiure ie cui on feroit tort 
car al uis at encor et seruise et confort 
que noier enmi l aigue mies uient noier al por 
mies uenroit que tos cis qui sunt pris et tuét 
se fuissent de l estour tot fuiant eschapeis 
car qui pris sunt a paines seront mais deliureis 
et li mors cil ne puelent onke estre recoureis 
por ce ne doit on mie si con ie cuit blameir 
celui qui pot de mort tot fuiant eschapeir 
se ses sires ne l uoelt autrement honoreir 
entre ses amis lait il demoreir 
et dene li uient mies en sa terre manoir 
ses parens ses amis et ses uoisins ueoir 
k entre les ennemis trebuichier et chaoir 
morir ou en prison grant torment reciuoir 
s il amendeir ne l pot mies fist qui en fuit 
fous est ou riens n aiwe qui la se fait hardis 
reuenir encor puet a son signor s il uit 
tost li rendrat sa grace cui il auoit seruit 
mais li coars li mols qui ne soi welt deffendre 
qui de ligier soi rent de ligier soi lait prendre 
longement li puet on puisqu il est pris ratendre 
car teis le puet auoir qui ne l uorat pas rendre 
cui sers est deuenus celui l estuet seruir 
de ce c on li commande li couient acomplir 
ie cui de la bataille li uenist mies fuir 
que teil mal et tel honte et tel paine soffrir 
mais or oiés meruelle tes est en prison mis 
cui la prison delite cui bel est qu il est pris 
mies welt il uiure a honte entre ses anemis 
qu a honour son signor seruir en son pais 
a celui qui pris est mealdre esperance i at 
car il puet eschapeir puet c estre il reuenrat 
encor raurat sa terre son signor seruirat 
mais cis qui occis est mais ne repairerat 
puet c estre uos cuidiés que ie uaniteit die 
ie dis des cheualiers mais ne di pas folie 
l escripture le dist ie ne l contrueue mie 
que la uie de l home semble 
kar il sunt dui signor qui ades se font guerre 
entr eaus n ont onke pais li home de la terre 
qui la grace de l un welt auoir et conquerre 
la male amor de l autre li couient a sofferre 
li uns de ces signor est de grant felonie 
si con il est maluais est male sa mainie 
c est orgues auarice hayne ire et enuie 
luxure uaine gloire yuroigne glotenie 
cis maintinent le regne et le siege roiaul 
cis sunt confanelier et li plus principal 
cis conselhent ades et font faire le mal 
il ne sunt mie souls ceaus seruent maint uassal 
li orgues at serians asseis en sa mainie 
uaniteit uaine gloire ultraige lecherie 
halt corage uengnance forfait dangier folie 
tos cis et plusour autres sunt en sa compagnie 
auarice at issi serians cui elle guie 
pariurement menchongne usure tricherie 
musdre rober tollir fasseteit larrenie 
iuner uoilhier puor laidesteit uilonie 
hayne ire et enuie ce sunt trois compaignons 
qui mult rei soi departent n ont c un soul confainon 
en lor compaignie tamain cuiuert gloton 
felonie mal dire mal penseir traison 
cis comencent l estour cis iostent al promier 
apres point mal amour discorde destourbier 
puis uient guerre bataille occire trebuichier 
ardoir rober famine trauauls et encombrier 
que dirons de luxure qui maint proudome at mort 
c est uns uisce hais lais et de mal aors 
el siecle n at nul home si uallant ne si fort 
qui bien s en puist deffendre s il n at de deu confort 
cui orgues auarice ne puent encombreir 
ne ire ne haine ne enuie greueir 
celui suet la luxure desor ses pies ieter 
ne lait moines ne clers ne conuers eschapeir 
elle n est mie ensi con autre uisce armee 
si con orgues ne ire n at lance ne espeie 
mais elle est si de feu et de flame embrasee 
durs est qui puet auoir encontre li duree 
asses at compaignons mais de noise n at cure 
n aime mie trauailh labours ne oueure dure 
ioie welt noteletes oizerie enuoisure 
la ou cil sunt ades la maint elle segure 
apres uient adulteire et fornicacions 
et mult de lait pechiet que nomeir ne sauons 
par ses aduerserie si con lisant trouons 
sor gomorre et sodome uint la dampnacions 
li hons en mainte guise suet son cor delitier 
tot ce appell on luxure qui le cors fait pechier 
quant en ce soi delite dont deu puet correchier 
en uestir en gisir en boire et en maingier 
cis mals refait mult d armes et perdre et condempneir 
il fait dras a orfrois et de paille porteir 
pellicons et manteauls de chier sable engolét 
esporons fait et frains et selles dyorer 
dont welt les gros aneals dont la gemme soit gente 
manteauls dont li taiseaul uaillent uint mars ou trente 
ne qu il forface cui tel choze attalente 
qui pent a un soul col de dis home la rente 
cil qui en tel forfait de tot lor cuers s apoient 
qu atre paradis fuist s en lor creance auoient 
si hals si gens pallais ne si grant ne feroient 
ne par une maison cinq cens mars ne donroient 
cis mals fait les grant dras par terre traineir 
tant en trait une dame qu a paine puet aleir 
or oiés grant forfait mies se welt encombreir 
que reuestir un poure cui elle uoit trembler 
cis uisces at le gent par lo siecle aueugleie 
nus ne siet or en selle se bien n est sororeie 
ne chaude n est pelice s elle n est egolee 
deus con il font danarde cui teil folie agree 
dras ne uat riens s il n est de graine coloreis 
ne puet durer manteals s il n est aligoteis 
ne les chanses des dames s il ne sunt triboleis 
s on par le rider n at cinq sols ou sis doneit 
telle est qui fait chainture d or ou d argent oureir 
ses solers fait d orfrois ou de sauble engoleir 
ou par dedent de paille ou d ermi enforreir 
s a flour n est la semelle n en dengne nus porteir 
tos ces mals fait cis uisces c on apelle luxure 
tel i at qui le noment delit ou enuoisure 
coment ses drois nons est ne sai ne n en ai cure 
mais bien sai qui s i tient ne puet tenir mesure 
elle fait clers et lais en oiseaus delitier 
chacier fait par delit plus que par gaangnier 
a honour cuide aleir cui siwent si leurier 
sa dame deles lui son poing se spreuier 
n aroi mais la folie qui de la uient conteie 
a grant paine trueue on mangier qui li agreie 
or welt aillie or salze or comin or peuree 
treze mes ui i un home doner une uespree 
certes ne uos men mie ie miesme les contai 
et deus le me pardoinst car de chascun maingnai 
al dist li sires  bon laituare ai 
et muskades et clou dont encor uos donrai  
teil forfait puet on bien glotenie appelleir 
car bien se porroit on de trois mes conreeir 
mais teis gens sunt a festes qui s en font set doneir 
sens pasteis et rusoles c on ne doit pas conteir 
li mals de glotenie fait uenir iureteit 
ceste n est onke plaine ne saisier ne soi seit 
or welt le uin tot symple or le welt ysopeit 
or le blanc or le roige or moraul or clareit 
ne bien ne li agree s en cope d or n est mis 
ou en hennap d argent ou en mazere de pris 
mais qui si at al siecle tot son corage mis 
n at cure d autre deu ne d autre paradis 
ne seit tenir mesure mainte fois tant en prent 
qu a grant honte li uient ne bien ne mal n entent 
mais on en pert s onour et tot son tenement 
iurece fait tos biens metre en obliement 
lais geus le uont ades et lais mos parsiwant 
gaire souent n est onke sens ire et maltalant 
tencons et homecide uont apres li criant 
mains pechies adulteire et maint maluais serians 
asseis aueis oit qu iurece et glotenie 
font faire mult la gent de mal et de folie 
cis mals c on dist luxure les tient en sa mainie 
et uaniteis adeis est en lor compaignie 
uaniteis est legiere por welt po aler 
entre les autre uisce se welt ades mesleir 
a paine se puet on de uaniteit gardeir 
ou al fait ou al dit welt estre ou al penseir 
or uos auons conteit quel li anemis sunt 
qui contre l arme ades guerre et bataille font 
encor i at mult d autre qu il en lor mainie ont 
mais cis sunt li plus aspre et qui plus de mal font 
ueriteis est qu il ont mult grant cheualerie 
et trop armee gent et combatant mainie 
mais nostres sires deus les siens n oblie mie 
et plus grant uertut at li siwe compagnie 
contre orguel se doit on d umiliteit aidier 
tost fait li et sa gent saillir et tresbuichier 
mult est prous largeteit et mult fait a proisier 
contre li ne se puet auarisce drecier 
ki larges est en deu n encouist nulle rien 
nului ne fait damage ne tot le sien 
uolentie ce que deus li done alowe en bien 
car en uain rien ne done qui est bons cresteiens 
nos auos lassus dit s il uos en puet membreir 
cui on doit escondire et cui on doit doneir 
car qui en bones oueures welt le sien alower 
celui fuit auarice celui n ose enconbrer 
mais li hons qui welt estre larges en uaniteit 
celui tient auarice plus fer en sa poesteit 
par cui sunt dont li poures si souent encombreit 
se par ceaus nont qui ont le lor mal alowét 
por le di ie qui welt bien auarice occire 
si uoie quel largece deus aime nostre sires 
nos l auons lassus dit ne fait ore a redire 
et nos uolons un pou d umiliteit descrire 
par humiliteit sunt mains proudome essauciés 
ia si n aurat orgues son aparilhiét 
c on par humiliteit ne l ait tost descuchiét 
ou qu elle soit dyable n i puet metre son piet 
nulle riens ne heit tant dyable ne ne crient 
que uraie humiliteit et quantqu a lie atient 
par niant assat l ome par niant a lui uient 
qui par l amour de deu humiliteit maintient 
de ce uos porrat on belle exemple ensagnier 
et courte est la parole ne uos doit anoier 
uns hons de sainte uie fut que deus ot mult 
mais li culuert le uolt une nuit correcier 
uint a lui con uns angle mult bien aparelhiés 
et dulcement li dist  bons sires soiés lies 
ie sui sains gabriel a toi sui enuoiés 
tamains biens est par moi as amis deu nunciét  
li sains hons li respont  mespris i as ce cui 
uoies que tu ne soies enuoiés a autrui 
bien l estuet estre prous et saint home ce cuit 
a cui li angeles uient iu pas digne n en sui  
lors cant li fes l oit si humelement parleir 
maintenant s en fuit ne pot plus demoreir 
car qui welt qu il ne l puist de niant encombreir 
humiliteis maintiegne ia ne l porrat greueir 
sainte choze est d amour qui de part ihesu uient 
haine et sa uertus et sa force mult crient 
et mult tost est uanchus de quantqu a li atient 
quant li hons uraiement en l amour deu se tient 
li bons serians qui at l amour deu enamee 
et quant il at s entente tote uer lui torneie 
ia de si fortes armes n iert haine atorneie 
qu enuers li puist auoir ne force ne duree 
haine ne puet estre la ou l amour deu est 
mais quant elle la uoit lors fuit et uenchue est 
dont primes est en pais en cui l amor deu est 
qui haine maintient onke sans paine n est 
l amour de deu fait l ome mult sues reposeir 
la ou l amours deu est ne puet haine aleir 
ne ire ne enuie n i puent demoreir 
elle les fait la place widier et desconbreir 
d enuie suet et ire et maltalant uenir 
et tot ades soi welt haine a eaus tenir 
ire suet maintes fois la soffrance assailhir 
mais a la fait par li miesme morir 
mult est gentis uertus et mult uaillans soffrance 
car elle at pres de li sa compaigne esperance 
et quant bien est armee de foit et de creance 
ne li puet greueir ire d espee ne de lance 
nen at nulle uertus ne puet auoir duree 
se soffrance ne l at aidie et conforteie 
totes bones uertus ont cestie enameie 
nulle n entre en batailhe se de li n est fermee 
bone choze est soffrance et mult fait a loweir 
sens soffrance ne puet nus hons s arme saluer 
qui de ses armes puet bien son corage armeir 
ne ire ne haine ne li puet encombreir 
luxure fait maint cors et mainte arme morir 
mais on li puet sa force par casteet tollir 
casteiet doit ameir qui a deus welt uenir 
sens casteeit ne puet nul oueure a deu plaisir 
casteeit et bon oueure doit on acompaignier 
car li une sens l autre ne puet riens esploitier 
casteeit sens bone oueure ne fait pas a proisier 
ne bone oueure ne puet sens casteeit aidier 
onke nulle bone oueure nostre signor n agreie 
se casteeit ne l at de sa uertut orneie 
l arme qui tres bien est de casteeit armee 
ne puet greuer luxure ia si n iert enflamee 
casteeis est mult belle et delitauble choze 
plus sues odours rent que flors de lis ne rouse 
qui aurat casteeit dedent son cuer enclose 
de maint mals est deliure mult sues se repouse 
certes mult puet luxure qui droit sens hair 
car mult souent fait l ome male paine soffrir 
et ia soit ce qu il puist son desir acomplir 
ce qu desireit lor li couient hair 
tantqu il n at che qu il welt s est ades en tormet 
s a chief em puet uenir maintenant s en reprent 
fouls est qui teil choze aime dont al comencement 
sueffre paine et dolans est al deffinement 
luxure tot les fos le boire et le maingier 
et nuit et ior les fait follement trauilhier 
mais en ce ne se doit nus proudons delitier 
dont il mesme se lasse et deu puet correchier 
qui welt hair luxure qui s en welt deliureir 
as mals qu elle fait faire doit son cors destorneir 
se ses laides constumes welt bien cler regardeir 
legierement se puet de ses loiens osteir 
de quantqu a li atient mult est de mal affaire 
ne ne fait tot a dire mies me uient ie cui taire 
mais saueis cui ressemble qui ne s en welt retraire 
le porc qui soi delite en la boe qui flaire 
teis woit gesir le porc emi la purreture 
cui desplaist que il est de si orde nature 
que mies aime a gesir el tai qu en l aigue pure 
la mue beste blame de son uisce n at cure 
a l exemple qu il uoit s il uoloit bien penser 
et a ce qu il suet faire les oils del cuer torneir 
tost porroit enlaidir che qu il mal suet ameir 
car tantqu il bien n i pense ne s en puet deliurer 
mais quant la laidesteit regarde a oil ouert 
et deuant son cuer met le mal tot descouert 
dont primes entent il che qu il fait cui il sert 
dont prime uoit il bien par cui s arme et deu pert 
quant bien i met sa pense et bien se uisce entant 
la male uoie lait a la bone soi prent 
dont comence a hair le mal delitement 
dont eslonge dont fuit quantqu a luxure apent 
dont prime li comence casteet embelir 
quant il puet sa bonteit et sa bealteit choisir 
dont prime puet entendre dont prime puet ueir 
que mult sues puet uiure qui la welt maintenir 
car casteeit fait l ome en grant pais reposeir 
netement le fait uiure a deu le fait penseir 
mais tantque la luxure suet l omme emprisoneir 
uers l amor deu ne puet son coraige esleueir 
tantque cis maluais uisce la chaitiue arme enlace 
ne puet faire nulle oueure qui nostre signor place 
ne tant con il s i tient faire que deus ne l hace 
s il ne s en welt partir perdus est quequ il face 
trop est grans cis malice qui tos les biens deffait 
qui bien i welt penser mult est durs s il ne l lait 
et saueis par quel choze li fous ne s en retrait 
car il ne welt penseir al malice qu il fait 
mais cest mals si poissans que tos les biens empire 
puet on par casteeit legierement occire 
ki casteeit maintient qui casteeit desire 
ne cuidiés que celui faille onke nostre sire 
qui welt cest mal guerpir et ameir 
de quantqu a lui atient doit chascuns eschiweir 
ne doit oir parolle ne doit oir chanteir 
n i doit metre le main ne n i doit regardeir 
s escaper welt n i doit ne aleir ne uenir 
ne massaige enuoier ne son messaige oir 
de quantque la atient doit tot ades fuir 
qui ce ne fait ne puet casteeit maintenir 
asseis at ci que dire mais mies par l escripture 
puet on cest mal cognoistre que par nostre apresure 
laisson or si parlons de celle autre luxure 
c on appelle forfait delit ou enuoisure 
c est uns uisce qui fait tamaint arme perir 
prous est cui il ne puet ne naurer ne ferir 
car bien l estuet celui sa main droite tenir 
qui ne forfait en boire en maingier en uestir 
les mals qui de li uinent auons nos lassus dit 
confaitement le siecle et honit et occit 
mais ihesus ne met pas ses homes en oblit 
qui bien en lui s affient ia n ierent desconfit 
nostre sires seit si la soie gent 
les armes qu i les done se bien wellent gardeir 
ia uenchus ne seront nus mas n es puet greuer 
ne guerre dechachier ne bataille affoleir 
cis mals c on dist luxure qui si at longe lance 
que tot le siecle tient bien pres en sa poissance 
legierement uechus puet estre par temprance 
mais c on ait soulement en deu uraie fiance 
on se puet par la grace de deu si attempreir 
et d une part et d autre si bient amesureir 
que gaire ne l estuet for de la uoie aleir 
felix celui cui deus welt tel uertu doneir 
qui soi welt atemprer et mesure tenir 
de cest mal puet et d autre soi et autrui garir 
ire fait lon de lui et enuie fuir 
ne orgues ne luxure ne l osent assailhir 
car qui mesure tient ne puet estre orguillous 
ne li plaist nus forfais qui de li est soignous 
gaire ne se corroche n est pas enuidious 
quel escus de mesure con il est precious 
bor fut nés cui deus welt courir de son escut 
car qui uont en bataille s il ne l ont trop sont nus 
tost puent estre pris affoleis ou uenchus 
bien seit deus ses amis armeir de tel escut 
car li pius sire il est ades apparilliés 
qui s aide demande ia n iert arrier chaciés 
il seit bien que nos faut et si l en prent pietiet 
bien seit que sens s aide ne puet nus estre aidiés 
l aide de deus est uertuouse et uallans 
et buen mestier nos at car mult est li os grans 
qui a nos se combat trop est fors et puissans 
lor princes at mil ars et mil engien nuysens 
c est uns mals dont nos sires suet les pecheor batre 
mult est de grant uertus et bien se seit conbatre 
cui il ne puist par force et par engien abautre 
a paines en puet trouer entre cent quatre 
il absorbist le flueue si c on trueue lizant 
ne se ne s en merueille si at il force grant 
en ses engien soi fie et en se uertus grant 
que bien cuide engoleir trestot le flun iordan 
ce dist dies a saint iob quant il li ensaignat 
queil est nos anemis et con grant force il at 
et par parole ce qu il signefiat 
uos dirons a teil sens con ihesu nos donrat 
li fluns qu il absorbist celle gent signefie 
qui en ihesum ne croient ne bapteme n ont mie 
ne se merueille pas s il sunt en sa baillie 
cil qui ne wellent estre de la ihesu mainie 
car qui en deu ne croient n ont force ne uertus 
encontre l anemi mais mult tost sunt uencus 
quantqu il welt lor fait faire car a lui sunt rendus 
ne soi puent gardeir de nul mal sens ihesu 
en nostre signor deu qui at uraie creance 
de l anemi ne puet auoir nulle dotance 
il n ier ia si armeis ne il ne sa poissance 
qu il puist al urai creant faire nulle greuance 
mais si pou est de ceaus qui en ihesum croient 
de la boiche s i tinent et des fais se deuoient 
es uaniteis del siecle si estroit s i apoient 
qu en trestote lor uie ne font s il ne deuoient 
et por qu il ne se welent bien a ihesum tenir 
s es fait li anemis faire tot son plaisir 
par cest escrit qu il cuide le flun iordan sorbir 
car il ne lait a deu crestieneteit uenir 
les cresteiens li flun de iordan signefie 
et li anemis tant en sa uertut s affie 
que tos les cuide bien atraire a sa bailhie 
mais deus nos en deffande li fis sainte marie 
ne saueis si hardit si cuiuert ne si halt 
car ia ne uerrat on ne si saint ne si baut 
c un trestour ne li face et s uns engiens li faut 
a un autre soi prent et d autre part l assat 
les cyteis assat on en tamainte manieres 
or i at arbalastes or mouton or perrieres 
or assat on deuant or assat on deriere 
or i fait on agais or bataille pleniere 
berrefrois et font drecier contremont 
or font foir en terre desous le murs parfont 
quant on si les assat cis qui par dedent sunt 
s il bien ne soi deffendent tost perdent quantqu il ont 
ensi bataille ades uer nos li anemis 
maint at par luxure et par orguel conquis 
mult at de gent par ire et par enuie occis 
par auarice clers moines et lais soppris 
les eglises sunt faites par les armes salueir 
la doit on deu proier seruir et honoreir 
il i fait tant d uysouses les fous dire et parleir 
que plus ont de pechies al uenir qu a l aleir 
bor fut neis qui bien puet a l autel deu seruir 
plus ne puet nus seruices ne tant a deu plaisir 
la n ouse li dyable approichier ne uenir 
contre celle sainte oueure n ose il l uel ourir 
a cel saint sacrefice ne puet il approichier 
mais les ministres fait quantqu il puet plus pechier 
c est ses conseaus c on chante la messe par lowier 
c on les eglizes uent et les prouende chier 
ci at asseis a dire coment il les soprent 
bien seit c on doit seruir a l autel saintement 
bien seit qu il iert ietés es plus aspres torment 
qui s en ouse entremetre s il ne l fait netement 
por ce se paine ades que mal les fait ourer 
que par grant pechiet puissent es grans torment entreir 
qui en si haut seruice n ont le cuer net et cleir 
si faitement seit il le bien en mal torneir 
festes sunt comandees par deu a honoreir 
dont doit on deu seruir dont doit on deu lower 
il n est mie pechies si con dis d oureir 
mais par le deu seruice s en doit on consiereir 
qui de s arme at paor qu elle soit soprise 
les festes doit aleir uolentier a l eglize 
car la puet on oir si con la loi deuise 
confaitement on doit faire le deu seruice 
quant la parole deu at li preudons oie 
plus uolentier soi gart tote ior de folie 
et ce qu il at apris reconte sa mainie 
puis n es lait nul mal faire ne nulle legerie 
dont uient li iours de feste nostre signor en greit 
quant le seruice deu at li hons escuteit 
se puis ne s emtremet de nulle uaniteit 
de geus ne de tauerne ne d autre lasqueteit 
ki ce premier trouat c on tot le iour seruist 
a deu nostre signor grant comandement fist 
mais belzebuth li fes cui nus biens n abelist 
de tel bien li pesat et encontre se mist 
pensat s on tote iour nostre signor seruoit 
que mult greual damaige et grant perde i aroit 
car li hons al bien faire si torneir se porroit 
qu en tote samaine a li ne l retrairoit 
pensat que celle choze qui par son saluement 
l omme estoit comandeie li torroit a torment 
esgardeis s il uos plaist ce que la fole gent 
suelent faire les festes et ueés se ie ment 
un pou uos en dirai se deus m en welt aidier 
car nus bien ne puet on sens s aide ensaignier 
mais premier esculteis ce c on fait al moustier 
car en bon lieu doit on bon oueure commenchier 
quant il ont en l eglize a paine tant esteit 
que les seruices deu at li prestres fineit 
auant uient li iugleires que li fes at lowét 
cil chante cis uielle celui ot on a greit 
quant asseis at chanteit des pastour et d ogier 
 or le laissons  fait il  saignor s alons mangier 
et puis si uos dirons de charlon et d ougier 
ou nos menrons la danse se che uos est plus chier  
esgardeis qui ce font cui tes folie agreie 
quant il ont tote iour la charole meneie 
ne partir ne s en puelent desciqu a la uespree 
ont il bien deu seruit et sa feste gardee 
autes est qui ne welt a la charolle aleir 
mais bien welt tote iour oir d ayul chanteir 
ne cuide nul mal faire s il ot bien uieleir 
mais ie cuid qu il puist sen pechies esculteir 
kar ce c atient a l ame ce qu atient a ihesu 
se bien seit li iugleres les dois mouoir menu 
s il moi dist que rolant abatit fernagu 
et qu ayu fut gabeis de son ancien eschu 
bien croi queque nus die que rien ne puet aidier 
car li fos qui l escute trop s i suet delitier 
et dist  car ewist ore en moi tel cheualier 
tot le tornoiement froi deuant moi ploier  
or i at teis qui dist  pechies est de danseir 
ne m en weil entremetre ailhour m estuet aleir  
dont uat a la tauerne et tant i suet esteir 
tant boit qu il pert le sens et qu il n en puet raleir 
celui i at qui tote trespasse 
et tant que le diemenche nes un iour ne soi lasse 
cel iour suet il iuwer deciqu a la nuit basse 
cel ior pert il de quantqu a la samaine amasse 
si faitesment suet on la feste deu gardeir 
car li cuiuert qui welt tos les biens mestourneir 
cel iour quant on deuroit mies faire et deu loweir 
tant est plus lies que plus les fait de mal oureir 
encor uos weil un pou d un autre affaire dire 
qui par bien fut troueis mais maintes armes empire 
car tel choze i fait on dont damerdeu s aire 
et bien souent en suet li fes d anemis rire 
che c on suet apres paske le reliques porteir 
et d une uille a autre apres les crois aleir 
ce fisent li sainte home par grant bien comandeir 
que deus de nos angoises nos dengnaist deliurer 
kar nostres sire est contre nos correchiés 
et il uoit l ome aler en lignes et nus pies 
se solonc le cors est li cuers humiliés 
de son mal le deliure quar donc l en prent pietiet 
cest bien quant il le uit hait mult li dyauble 
bien sot qu il i perdroit se il estoit durable 
de fi sauoit que deus est ades merchiauble 
et teis biens si con autre mult li iert acceptauble 
mais tant at fait li fes et tant at trauilhiét 
que cest bien at muét et malement changiét 
teil i at qui soi fait de ceste feste liet 
car dont cuide uenir a chief de son pechiet 
cis iours fait liet le fol et ioiouse la fole 
car s il anchois ne puent dont uinent a parolle 
et cant li uns tient l autre as main en la karole 
mais pres lor est li fes qui de ce tient escole 
cuidiés uos qu il ne suelle grant ioie demeneir 
quant il uoit en gabant les relique porteir 
al mostier ou il uont petit les lait esteir 
mais maintenant les fait a la danse raleir 
ceste choze qui fut par grant bien comandeie 
at li anemi si malement mestourneie 
que tamain arme en est confondue et dampneie 
car ensi se seit il armer d autrui espeie 
les uigille c on iune soloit on ia uoillier 
et par que la soloient li fol trop foloier 
si plot il als preudomes tel constume changier 
mais encor i at teils qui dansent el moustier 
la uoille saint iehan coment suet on gardeir 
n i finent tote nuit de sallir de tripeir 
mais s encor pis i font bien l esgarde a oil cleir 
cis qui les pecheour si soloit regardeir 
n est iustice nes une s on la welt maintenir 
c on n en puist bien a greit nostre signor seruir 
mais cis a cui nus drois ne puet onke plaisir 
le tort les fait amer la iustice hair 
ki iustice maintient mult desert grant lowier 
mais li cuiuers les fait si ameir le donier 
qu il les fait en enfer descendre et abaissier 
dont deuant deu porroient les armes essaucier 
le franc fait orguillier le fol demesureir 
le ligier folement sailhir et trestourneir 
le bel cointe et le poure fait tollir et embleir 
delit et enuoisure le riche demeneir 
se pais est dont fait uiure la gent trop affiance 
plus les fait de mal faire con plus ont d 
es chier tens et es guerres ne lait auoir pietance 
les mesaisiiés fait chaoir en desperance 
tot fait en uaniteit le bel tens aloweir 
les tornois maintenir les caroles xxx 
l yuer fait as eschauc et as tauble iuwer 
tos les biens deus s il puet fait il a mal torneir 
es eschac et es taubles at trop de uaniteit 
mult fut lies li dyable cant cel geu ot troueit 
par cest geu sunt mains home confundus et dampneis 
et en terre et en ciel en sunt desireteit 
ki poures est de sens qui ne se seit aidier 
tant l at plus tost uancut con main se seit gaitier 
celui qui alkes seit fait orgues en drecier 
si enpire tos biens et torne a encombrier 
keke face li hons il s i welt aiosteir 
s il est lies il li fait trop grant ioie meneir 
s il le uoit en dolour tost le fait despereir 
n est nulle al siecle qu il ne s en saiche armeir 
se il est combatus et il et sa mainie 
que pres ont tot le siecle torneit en sa baillie 
tot est de quantqu on uoit uaniteit et folie 
auarice orguel ire luxure enuie 
de quantc on uoit et ot tot torne a enconbrier 
al proudome qui at le seruice deu chier 
bor furent neis cui deus dengne si auoier 
qu il en plus de cent uoie ne seuent desuoier 
a paaine puet li hons si le iour trespasseir 
que cent fois ne l conuiegne fors de la uoie aleir 
ou en fait ou en dit ou en oisous penseir 
de ceaus di iu qui welent al sicle conuerseir 
car qui al siecle met et s entente et s amour 
contre l anemi n at ne force ne uigour 
c est cil qui ne trespasse nes une hore del iour 
que souent ne forface contre nostre signor 
nos desimes lassus que li hons en sa uie 
si c on trueue lisant semble cheualerie 
car ades se combat sauoir contre folie 
mais il n iert ia uenchus qui a ihesu s afie 
teis est qu il het le mal et le pechiet qu il fait 
bien seit et dolans est qu il enuer deu forfait 
souent s en welt retraire et pas ne s en retrait 
car li fes d anemis qui pres le tient ne l lait 
teil hore que li hons de son mal soi repent 
bat son cuer tort ses mains et pleure tenrement 
uient a confession et sa penance prent 
nonparcant al pechiet ci apres soi reprent 
car cant li anemis woit qu il le welt guerpir 
tant i met plus de force qu il le puist retenir 
par ce uoit on souent de maint home auenir 
que mialdres est deuant qu apres le repentir 
souent suet auenir s on penseir i uoloit 
que mains de pechiet et de mal se recroit 
en encloustre se met ou en autre destroit 
encomence a hair che qu il ameir soloit 
mais quant li culuers uoit qu il at celui perdut 
dont souent auoit fait son ami et son drut 
encontre lui soi drece par tote sa uertut 
ne fine ne ne cesse tant qu il l at abatut 
et cant le chaitis puet remetre en son destroit 
souent li fait plus faire de mal qu il ne soloit 
ceaus qui d encloistre rissent qui esgarde bien uoit 
que cis font asseis plus de mal et de desroit 
souent uoit on aleir l ome en peregrinage 
et quant reuenus est asseis fait plus de raige 
qu il anchois ne fesist en trestot son eage 
ce fait li fes qui welt recoureir son damaige 
car quant il l ome woit en aucun bien entreir 
et dont a celle fois ne l en puet desturneir 
tant atent qu il li puet son coraige muer 
puis li fait tos mas faire et tos bien oblier 
esgardeis con il est couert et de mal aire 
par ce ne lait l omme de son pechiet retraire 
et par ce li fait il tos les mals qu il puet faire 
qu il puist trestot les biens qu il auoit fait deffaire 
et por ne se doit pas molement maintenir 
qu il de mal soi retrait et ihesu welt seruir 
al bien que deus li moustre mult fer s i doit tenir 
se fer s i tient ne puet a s aide fallir 
mains hons est qui mult est dolans de son pechiet 
a la foi s en retrait a la foi i renchiet 
dolans est que li mals l at si fer enloiét 
que del tai ou il est ne puet ieter son piet 
souent pense coment del mal se puet osteir 
proie deus fait almones qu il s en puist deliureir 
et de ceaus qui ce font suet asseis eschapeir 
que tost puet on laissier ce c on ne puet ameir 
mais qui bien soi combat et bien fort soi trauailhe 
si con nos auons dit lassus en la batailhe 
ne doit paour auoir que ia force li faille 
pres de lui est ades ihesu qui qui l assalle 
et deus qui par sa grace li fait le mal hair 
quant il le uoit ades uistement maintenir 
force et uertut li done quar il ne seit degerpir 
ne degeter celui qui a lui welt uenir 
et quant il uoit a terre gesir son cheualiers 
uolentier le redrece s il se welt redrecier 
mais de celui n at cure qui ne soi lait aidier 
cui li mals abelist qui soi welt delitier 
car qui del bien s eslonge qui del mal s esioist 
qui en mal soi delite cui pechies abelist 
il ressemble celui qui ses armes gerpist 
as anemis soi rent son signor relenquist 
ceaus puet on bien cognoistre que soi recroient 
ce sunt cil qui al siecle de tot son cuer s apoient 
ki si fer as delis et as pechies s apoent 
ke nes s estre pooient partir ne s en uorroient 
car asseis sunt de gent qui si fort sunt sopris 
et si les at li siecles abbatus et conquis 
que s il pooient estre a lor ioie a tos dis 
ne querroient mellor ne plus bel paradis 
mais ce sachiés par uoir qui ont tel uolenteit 
qui si for ont le siecle et le mal enameit 
s il n ont anchoisqu il muirent tel coraige muét 
ne porront ia ueoir ne deu ne sa clarteit 
car nus ne puet a deu s il ne l aime uenir 
et qui si le siecle aime qu il ne s en welt partir 
qu il deus ait ne l porroit la iustice soffrir 
tresqu il ne l welt ameir ne lui ne welt seruir 
qui son cor abandone a pechiet a luxure 
qui auoir ne welt onke de nul delit mesure 
qui tot ades fait mal qui de nul bien n at cure 
que deus bien li fesist seroit ce dont droiture 
seroit ce dont droiture ke deus bien li fesist 
tresqu onke ne uot faire qui a greit li uenist 
chaitis qu il est de ceas cui li siecle honist 
qui lor saluement heent cui li mals enbelist 
si sunt li mals del siecle criét et multepliiét 
que s acuns proudons est qui hace le pechiet 
ne li lairont bien faire cils qui ens sunt plongiét 
car lies est qui autrui uoit chaoir quant il chiet 
s il est ore nus hons cui li mals ne delite 
qui les pechies del siecle et la ioie despite 
quant on le uoit bien faire on le claime ypocrite 
s il le mal welt blameir se l tient on a hyrite 
cant il uoit ses uoisins maintenir folement 
ne a lor uaniteit ne ne uient ne n entent 
dont dist li uns a l autre  cis hons croit malement 
il ne welt onkes estre ne uenir entre gent 
la ou proudomes sunt ne welt il onkes estre 
mais deus face merchit dant ioffroit nostre preste 
bien sauoit maintenir chascun solonc son estre 
de geu ne de reuel n ot il onke son maistre 
si bien sauoit ostoirs et espreuiers nourir 
si bien en soloit clers et cheualiers seruir 
il sauoit si bien ioie et reuel maintenir 
mais cis hons ne welt onke de sa maison issir 
a lui ne puet plaisir li iouene ne li uies 
si petit ne puet estre li hons ioians ne lies 
que maintenant ne die signor c est grant pechies 
se salueir uos uoleis tel folie laissiés  
or esgardeis le siecle com il est mestorneis 
car li biens est descris et li mal esleueis 
s il est nus qui bien face maintenant est gabés 
ou il est ypocrite ou mescreans clameis 
s il les mals qu il uoit faire encomence a blameir 
s il welt les desuoiés a uoie retorneir 
s il ne welt tantqu il est entre les lous uler 
n i porrat bien auoir ne en pais demoreir 
si est li tens mués qui droit welt maintenir 
s on le fiert s il ne welt quatre fois referir 
s on li tot ne ne welt quatre tant retollir 
il ne puet pais auoir ne le sien retenir 
mais cui tos mals assat et si grant encombrier 
dont uout on li queils est ihesu tes soldoiers 
car en pais ne seit on queil est bon cheualiers 
qui par toi soi combat gens en est li lowiers 
li hons cui on dist lait et orguel et ultraige 
qui on souent fait tort et souent fait damage 
quant nus ne l reconforte et nus ne l rassuage 
se dont prent tot en bien mult est de for corage 
qui de rien c on li face ne se seit correchier 
qui par ses mals faitours suet ades deu proier 
cil ressemble le prout et le fort cheualier 
qui ne seit en l estor guenchir ne trebuichier 
cui li delis del siecle ne puent essaucier 
ne les auersiteit ne contraire abaissier 
se dont ceaus qui desuoient seit la uoie ensaignier 
cil fait mult a amer car il puet mult aidier 
cui deus done tel force ne doit mie fuir 
mies doit entre les mauls del siecle mal soffrir 
que ceaus qui mestier ont d aide relenquir 
car plus en greit ne puent nostre signor seruir 
nus ne puet plus en greit seruir nostre signor 
que cil fait qui retrait de mal le pecheour 
qui por ce sueffre plus de mal et de dolor 
tant aurat deuant deu et de ioie et d onour 
que plus forte est la guerre que plus stunt li os grant 
tant ont mellor mestier li cheualiers uallans 
hui cest ious est des mals des anemis tant 
que nus hons n est segurs ne derrier ne deuant 
et mains hons est al siecle qui ne se seit gardeir 
ne puet mie le mal que il uoit esciwer 
mais s il iere la uoie qui li uosist moustreir 
del mal porroit issit bien porroit eschaper 
ie croi qui atrui seit bien la uoie ensaignier 
se ses conseaus li puet et ses confors aidier 
par son prosme a saluer bien se doit trauilhier 
cis cui nostre sires at sens et sauoir doneit 
qui les autres aprent et les biens fait et seit 
cil semble le proudome le fort le bien armeit 
par cui confort de mort sunt main home eschapeis 
teis hons ne se doit onke de sa gent departir 
car qui l ost doit mener qui le doit maintenir 
droit li couient le confanon tenir 
ne doit ceaus qui lui sunt comandé relenquir 
ki de la bone gent la parolle deu oient 
et le bien font qu il dient et qu il faire les uoient 
ce sunt cil qui apres le confanon s apoient 
qui de nul mal affaire onke ne se recroient 
mais cil qui desarmés et qui floibe se sent 
et la bataille uoit uenir trop asprement 
il n est mie bien saige ie cui s il trop atent 
car que fait desarmeis encontre armee gent 
de tant mals at le siecle li anemis armeit 
si con nos uos auons coment que soit conteit 
que mult prout l estuet estre qui bien gardeir s en seit 
teis se cuide bien fort cui il at affoleit 
qui ne puet al siecle estre que li siecle ne l traie 
il est li miens conseaus que par tent s en retraie 
ietet tot ius uoit s en une autre essaie 
la ou li mal del siecle ne crie ne ne braie 
uoirs est que cil del siecle uiuent mult lascement 
et deus ont et sa loi mise en obliement 
mais se deus plaist encor est de la bone gent 
qui font le deu seruice et son commandement 
des seriant damerdeu n est mie si petit 
puet c estre que on cuide mais on trueue en escrit 
que deus ot ia se peuple desnoiét et guerpit 
ce fut quant helyas por gesabel fuit 
car quant sains elyas li prophetes uiuoit 
mult estoit mals li pueple et mult de mal faisoit 
la loi auoit guerpie et en deu ne creoit 
astaroth et maloch et baal aoroit 
ch astoient dont li deus en cui les gens creoient 
baal il quatre cens et cinquante seruoient 
et mult grant sacrefice nuit et iour li faisoient 
nuef cens en i auoit quant tot ensemble estoient 
trestos ceaus en un iour sains elyas occist 
puis ot paour de mort a la soi mist 
redotat gezabel qu elle ne l occesist 
repoist soi en une roiche or oiés que il dist 
 beaus sires deus  fait il  ie sui en grant dolour 
par les fis israel qui si sunt en errour 
qui si sunt desuoiés qu il ont lor creatour 
desnoiét et s unt fait de baal lor signor 
tes auteis ont destruis tes prophetes occis 
et ie soul sui remeis de trestos tes amis 
sens moi soul qui t aort n at un soul el pais 
gezabel n ier ia lie tant con ie serai uis  
ke nus bons hons ne fuist cis sains hons le cuidoit 
mais encor cinq mil homes nostres sires auoir 
dont nus d eaus ne moloch ne baal ne seruoit 
mais qui tot comandat deu del ciel aoroit 
et deus miesmes li dist  encor ai cinq milliers 
qui mon seruice font et mes comans ont chier  
ensi est hui cest iour mains qu i n en soit mestier 
mais plus at c on ne cuide deus de bon cheualiers 
ilh est de bones gent plus que nos ne cuidons 
nos qui enmi le bruec del siecle demorons 
ceaus qui bon homes sunt cognoistre ne poions 
mais tamaint saint hom at es congregacions 
en l ordene benoit at mult de sainte gent 
les comans de la riegle qui garde entierement 
s il ne se puet salueir dont ne sai ie coment 
nus crestoiens de s arme puist trouer saluement 
ki la est les delis del siecle relenquist 
et mult pou fait de ce que le cors abelist 
tresqu il ades soi paine por l amor ihesu crist 
qu i salueir ne se puet pechies fait qui le dist 
il iunent si souent uie mainent si dure 
si ont dure litiere si aspre uesteoure 
trop chaut ont en esteit l iuer trop grant froidure 
se tot ch iere perdut qu astroit grief auenture 
et par coi di ie chu car il est de tel gent 
qui parolent de moine un pou trop asprement 
il dient chu qu il welent ie pas ne m i assent 
car maint proudome i at qui uiuent saintement 
ie cuid qu il fait pechiet qui des moinnes mal dist 
car tes est cui la riegle qui bon est abelist 
mais que pis en ot dire tant plus les enlaidist 
puis remaint en es mals del siecle si perist 
si fers s at li moines par amor deu loiét 
qu il ne dort ne ne weille ne n estat ne ne siet 
ne mangeut ne ne boit ne ne uat sens congier 
qui mieldres est al siecle mult at bien esploitiét 
qui n est mie si fors qu il saiche al siecle esteir 
si ke li mal del siecle ne l puissent encombreir 
a saint benoit s en fuie bon i fait demoreir 
ou a saint augustin et bien puet eschapeir 
il est teils qui al siecle ne se welt delitier 
ne n i est se por non qu il autrui welt aidier 
mais cant bien ne soi seit de tote part gaitier 
laidement le uoit on tes fois est trebuichier 
si fais hons est trop floibes qui ne s at dont armeir 
et bien uoit qu il ne puet par se force eschapeir 
ne entor li n at home qui le puist deliureir 
mies li uint qu il s en fuie qu il se laist affoleir 
ancor est de teis gens qui si recreans sunt 
bien uoient que li siecle tot ades confont 
del fuir s aparellent mais si perichous sunt 
que ne soi retornent tantque tot perdut on 
 tot getrai ius  fait il  mais un pou ai affaire 
se ce qu a mon cuer gist a chief poioie traire 
tantqu il uouroit le siecle laroi crier et braire  
ce dist il chascun iour ne ne s en wet estraire 
li hons qui souent prent de bien faire respit 
il semble le uilain si c on trueue en escrit 
qui diet passer une aigue mais pont ne nef n i uit 
or oiés dont qu il dist  ci serai un petit 
cest aigue court si tost ne fine d aualeir 
quant elle iert escorue dont porrai bien passeir  
qui attendent et prendent respit de bien oureir 
bien puent le uillain qui ce dit ressembleir 
kar ausi c on uoit l onde l une sor l autre aleir 
tot ausi fait li uns l autre affaire apresseir 
ainsc on puist d une choze bien la moitiet finer 
trois ou quatre plus grant suelent l omme encombrer 
c est uns loiens qui suet la gens trop fer tenir 
c est ce que plusors homes ne laist del siecle issir 
car teis at uolenteit del mal a relenquir 
qu il ne puet troueir l ore qu il s en puist departir 
ie dis que li hons doit fors del siecle issir 
mais puet c estre a plusors ne uient pas a plaisir 
car tot ne puent mie hermite deuenir 
lors mainie lassier si grief uie soffrir 
mais on puet al siecle estre et le siecle laissier 
ce fait cil qui al siecle ne se welt delitier 
qui nostre signor at plus que le siecle chier 
qu il del siecle ne prent rient s il n en at mestier 
qui en totes manieres seit mesure gardeir 
il puet bien tot par tot ou qu il welt conuerseir 
s il bien fait ou qu il soit bien puet mercit trouer 
li lieus ne fait pas l ome mais li bons cuer saluer 
ce que dauid dist se ie puis uos dirai 
 qui moi donrat  fait il  pennes si uolerai 
ques pennes de colon si moi reposerai 
iu m eslongai fuiant el desert demorai  
li sains hons ueoit bien les grans mals c on faisoit 
le male gent as bons retorneir ne pooit 
et tresque ses consiaus de rien n es amendoit 
desiroit le repos d eaus partir se uoloit 
penes de mal oisel ne demandoit il mie 
mais pennes de colon por coi il signefie 
le simple home qui est sens mal et sens enuie 
qui dolans est de ce c on fait tant de folie 
car cant li sans hons uoit les maluais mal oureir 
d eaus soi welt departir quant n es puet amendeir 
mais del cuer ne se puet onke d eaus desseureir 
des mauls c on fait s eslonge l omme suet il ameir 
bien s eslonge bien fuit bien demoure el desert 
qui des mals dont li siecle deus coroce et lui pert 
ne se welt entremetre mais ou qu il soit deu sert 
ne a uaniteit n at le cuer ne l uel ouert 
rois iere sains dauid son regne gouernoit 
et disoit nekedent qu il el desert manoit 
ce que proudons doit faire en lui miesme mostroit 
del cors iert il al siecle del cuer s en eslongoit 
kar uoirement del siecle se doit on departir 
et qui del cors ne puet del cuer en doit issir 
ensi doit on le siecle eslongier et fuir 
que nes s il tient le cors le cuer ne puist tenir 
ki al siecle soi tient del cors et del coraige 
qui aime les delis del siecle et les folage 
entre les mals ne puet conuerseir sens damaige 
c est cils qui fait grant perde ne n entent son damaige 
kar li delis del siecle con plus li abelist 
tant aime il plus le mal et le bien enlaidist 
et la chaitiue d arme tant plus parfont perist 
en con plus grant delit son delit aemplist 
qui ce fait il ressemble celui en la bataille 
qui uolentier soi rent anchoisque nus l asaille 
celui qui pris i est et qui ne soi trauaille 
ne peneir ne soi welt qu il deliureis s en aille 
mais qui si abandone al mal et a luxure 
de quantque deus comande que c est lor menor cure 
tot ensi qu il ne uourent de mal auoir mesure 
ensi en prendrat deus plainement sa droiture 
et quelle est la droiture que deus en welt auoir 
es tenebres obscure les estourat manoir 
les mals qu il sofferont nus hons ne puet sauoir 
el feu les conuenrat sens nulle fin ardoir 
de lor mals n aront mais ne confort ne mecine 
gesir les conuenrat en la flarour saintine 
tos iours burront ardront en l infernal cuisine 
ne il porront auoir ne lor paine termine 
ades i sunt qui suelent les autres tormenteir 
et qui les torment sueffrent ne puelent definer 
ne ne list les tormens onkes entrecesseir 
ne les tormenteis list nulle hore reposeir 
kel angoisse qu il aient queil torment quel dolor 
tot ades sofferont si maluaise flairour 
se nus n i auoit paine ne angoisse grignor 
on cuidroit que soffrir ne poist on piour 
grief paine et grief torment li chaitif sofferont 
des mals qu il aront fait mult soi repentiront 
mais par tel repentance ia mains de mal n aront 
car trop tart soi repentent cil qui en enfer sunt 
ueés en con grief point seront mis li dampneis 
ia si fort ne seront batus ne tormenteis 
que plain n aient le cuer de male uolenteit 
ne iustise ameront ne deu ne sa bonteit 
car qui nostre signor ne ses comans n amat 
mais tos iours le dyable seruit et parsiwat 
celui qu il ot ameit celui ressemblerat 
tant hairat il plus deu que plus de mal arat 
kar qui ensemble deu en paradis serat 
ensi con l amour deu sa ioie li crestrat 
tot ensi qui ensemble le dyable arderat 
par male uolenteit plus de mal sofferat 
ensi n i at repos ne cha fors ne la ens 
la male uolenteit les tormente dedens 
et par deffors angoisse le cors li grant tormens 
iamais ne lor uaurat nus rassuaigemens 
les tormens qui la sunt ne puet nus hons sauoir 
grans paine est en enfer sens nulle fin ardoir 
mais encor est plus grant le dyable ueoir 
si suet il pawerouse et laide chiere auoir 
les mals d enfer ne puet nus hons conteir ne dire 
totes les mains del siecle ne l porroient escrire 
or estuet les chaitis en sulfre et en pois frire 
or soffrir de froidure le dolerous marrtyre 
quant il sunt angoissiés de froidure asprement 
tormenteis de gresil de noif de trenchant uent 
dont cuident que ne puissent soffrir plus grant torment 
mais apres la froidure la flame les atent 
las con dolerous plait con dolerouse ardour 
con dolerousement recaingent lors dolour 
apres la chalour grant les destrent la froidur 
et apres la froidure les rostit la chalour 
mais nus ne doit cuidier qu cest caingement 
ait onke nus repos ne nus respitement 
ia si tost ne seront rosteit fors d un torment 
ainsc on puist l uel ourir uns autre les reprent 
et par ce c on lor paine les uat entrechaingant 
par ce n es assuage lor mals ne tant ne quant 
car con plus les uat on cha et la desruant 
tant ont il la dolour et l angoise plus grant 
quar al siecle auient il et on le tient plus chier 
ioie c on puet meneir en plusoure maniere 
plus delite la ioie et plus est elle entiere 
qui uat de ioie en ioie qui est de mainte tiere 
bien croi qu ensi auient a la chaitiue gent 
cui on trait en enfer de torment en torment 
che c om en mainte guise le tormente et souent 
ch angoise les chaitis plus angoisousement 
mais sains augustins dist c on le puet bien cuidier 
qu a la fois lor lait deus lor paine assuagier 
li prophetes le dist ne l doit nus calengier 
que deus ne se seit mie sens merchit correchier 
uoirement il le dist on le trueue en escrit 
que deus ne met pas tote sa merchit en oblit 
par ch aront mains de mal qu il n en ont deseruit 
li maluais qui tos iors orent deu en despit 
mais si con l escripture le tesmoigne et on croit 
tant i aurat de paine d angoise et de destroit 
qui les mals de cest siecle trestos assembleroit 
le menour mal d enfer ressembleir ne porroit 
car s il n i auoit nul qui autre mal awist 
ne tormens ne angoise nulle ne sortenist 
mais que ueoir la gloire damerdeu ne poist 
n at nul torment al siecle qu il anchois ne soffrist 
si par est grant torment c on deu ne puet ueoir 
ne sa bonteit cognoistre ne sa doulcour sauoir 
c o ne porroit al siecle plus grant torment auoir 
que font dont qui ne l uoient et cui couient ardoir 
qui de la coulpe adan pas ne sunt desloiét 
enuert deu n ont forfait par nul autre pechiet 
s il soffrent si grief paine dont ont mal esploitiét 
qui par lor culpe sunt el feu d enfer plonchiés 
kar se la menour paine ne puet nus deuiseir 
s elle est si grans que nus n en puet asseis parleir 
cui tos iours couenrat les grans torment porteir 
chaitis qu ier de celui coment porrat durer 
coment porrat durer qui tos iours paine aurat 
quel mal qu il onque sueffre durer li couenrat 
c iert ses plus grant torment que finer ne porrat 
tos iours frat male fin ne finer ne porrat 
quant on fait en cest siecle l ome torment soffrir 
en bolante eaugue cuire et sor charbons rostir 
et bien uoit qu il ne puet eschaper ne fuir 
dont ne desire il tant nulle rien que morir 
car maintenant que l arme est del cor deseuree 
puist ne desplaist la char nulle rien ne n agree 
mais quant l arme serat a son cor raiosteie 
ne par bien ne par mal n en serat mais rostee 
k ferat dont li cors li chaitis que ferat 
quant il les grant tormens tot ades sofferat 
ades iert en la mort ne morir ne porrat 
tos iors iert uis morans tos iour morans uiurat 
ca la ades ou est sulfre et pois bollans 
la froidure ens el feu el froit li feu ardans 
ades est li tormens ades li tormentans 
la est la uiuans mors et la uie morans 
ke feront li chaitis li chaitis que feront 
qui uiuront tot morant et tot uiuant morront 
qui feront male fin ne ia ne fineront 
et tos iour en enfer le tormens sofferont 
quant nostre sires deus al dearrain ior uenrat 
tos li pueples qui fut qui est et qui serat 
plus tost c on l uel puist cloure deuant lui amenrat 
et solonc son merite chascon son lieu donrat 
ki bien l auront seruit a son comandement 
a iceaus parlerat suef et doulcement 
 ueneis cha li benois mon peire il uos atent 
reciueis ioie et gloire sens nul definement  
mais a ses anemis durement parlerat 
 aleis en li malois el feu qui uos ardrat 
reciueis le torment qui ia ne finerat 
ne uos ne les dyable mais dolour ne faudrait 
poures fui deuant uos ne pieteit n en ewistes 
ne boire ne maingier doneir ne me uosistes 
uos me ueistes nut ne ne moi reuestistes 
en prison fui malade ne a mo ne uenistes  
a ce que deus dirat doit on mult bien penseir 
car il n est mie escrit que deus doit reproueir 
as felons ce que suelent les poures despiteir 
mais ce que lor mesaise ne uourent amendeir 
car se deus fait celui el feu d enfer plongier 
que de son propre auoir ne welt le poure aidier 
u ira qui tout ce qu il deuroit mangier 
durs est qui ci ne welt son coraige cangier 
ki le poure ne welt uestir se cil ardrat 
qui sa roube li tout chaitis que deuenrat 
dampneis iert cui pieteit del prison ne prendrat 
que fait dont qui a tort en prison le ietat 
uoirement qui pitiet des mesaisiés n en ont 
se bien n es wellent faire ne se nus mals n es font 
si que deus miesme dis en infer descendront 
et qui onkes n es laissent em pais dont ou iront 
tuit iront male uoie robeours et larrons 
orguillous dangerous et li riche felons 
li useries qui onke ne fait se tollir non 
il ne porrat mie estre sens grant dampnacions 
a la foi entrecessent li autre malfaitours 
mais li useriers robent et la nuit et le iour 
tot dormant tollent il la poure gent le lour 
mais uoillant en ynfer le rendront a dolour 
cis qui s acesment de sable et d orfroit 
de piere preciouse et de paille grigois 
tos seront nus chaitis n i aront nul defois 
cant sor eaus descendrat froidure ploige et nois 
de fornicacion qui ne soi welt retraire 
qui plus se delite ore de lait pechiet affaire 
iert plus parfont plongiés el tai d enfer qui flaire 
la ne lait la dolour nului coisier ne taire 
cui glotenie plaist qui si salt par yurece 
n entent pas uer enfer con forment il s adrece 
la serat li chaitis si tos iours a drestece 
que ia ne se mourat c on ne l angoise et blece 
qui deus met par la ioie de son cor en despit 
qui ses comans oblie por faire se delit 
quant il iert en enfer n ier pas mis en oblit 
la l en rementoiurat sulfres et li poix fris 
qui a son anemi ne soi welt racordeir 
mais ades le desire occire ou affoleir 
des anemis d enfer ne porrat eschaper 
ce sunt cil qui ne seuent nullui riens pardoneir 
tuit iront en abysme et cointe et orguillous 
forcuidier sens mesure homecide 
sensfege mal parlant auer enuidious 
beueour mageraus glos et luxurious 
tot auant en iron li dyable et li siens 
ce sunt li felons gyu et li cuuert paien 
apres lui chanteront tuit li maus cresteiens 
et tuit cil qui amerent le mal plus que le bien 
ensi con uos l aueis bien souent oit dire 
cil cui la conuenrat el feu ardoir et frire 
tant i auront de paine de torment de marrtyre 
que nus ne l porroit ia ne penseir ne escrire 
tant i ont li chaitis de paine et de destroit 
ke nes se nulle ioie de paradis n estoit 
et se li hons mil ans et mil uiure poioit 
qu en enfer ne uenist bien pener se deuroit 
et deuant deu ra gier tant de delitement 
que s en enfer n auoit ne paine ne torment 
tot iours se deuroit on trauillier uiuement 
c o ne falist as biens que deus done sa gent 
