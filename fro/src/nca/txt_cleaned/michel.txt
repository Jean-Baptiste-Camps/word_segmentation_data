molz pelerins qui uunt al munt 
enquierent molt e grant dreit unt 
comment l igliese fut fundee 
premierement et estoree 
cil qui lor dient de l estoire 
que cil demandent en memoire 
ne l unt pas bien ainz uunt faillant 
en plusors leus e mespernant 
por faire la apertement 
entendre a cels qui escient 
n unt de clerzie l a tornee 
de latin tote et ordenee 
par ueirs romieus nouelement 
molt en segrei por son conuent 
uns iouencels moine est del munt 
deus en son reigne part li dunt 
guillelme a non de seint paier 
cen uei escrit en cest quaier 
el tens robeirt de torignie 
fut cil romanz fait et troué 
li romanz dit apertement 
de l igliese le trouement 
e pois del clers cum il i furent 
e des moines qui encore durent 
les miracles resunt escrit 
deioste cen que i ei ai dit 
celz uers ici or fenirai 
e mon romanz commencerai 
quant childebert eirt reis de france 
qui molt aueit ample poissance 
out un euesque en normendie 
qui molt esteit de seinte uie 
li escriz dit que albert out non 
si li donna dex si grant don 
que d aurenches une cite 
dum il aueit la dignite 
li fist aueir la segnorie 
a bien prof le lonc de sa uie 
bien conueneit a cel seignor 
tel dignite e tel ennor 
quer de sa grant religion 
tote amendaut la region 
il fist meint feit qui a deu plout 
entre les autres un en out 
que len ne deit mie celer 
ainz le deit len manifester 
quer a conter est glorious 
et a oir molt meruellous 
desouz aurenches uers bretaigne 
qui toz tens fut terre grifaine 
eirt la forest de quokelunde 
don grant parole eirt par le munde 
cen qui or est meir areine 
en icel tens eirt forest pleine 
de meinte riche ueneison 
mes ore il noet li poisson 
dunc peust len tres bien aler 
n i esteust ia crendre meir 
d aurenches dreit a poelet 
a la cite de ridalet 
en la forest aueit un mont 
en um planistre alques rount 
dunc capeles aueit es leiz 
del mont feites beles asseiz 
de seint estienure l une esteit 
qui uers le haut del mont seieit 
aual el bas cen sei ien bien 
resteit la seint simphoriein 
en ermitage illuec esteient 
moigne plusor qui deu serueient 
le numbre d els ne treus en liure 
escharsement uiure 
la forest eirt grande et oscure 
la ou li moine eurent en cure 
de deu seruir e ior e noit 
en cen aueient lor deliet 
aseiz maneient loinz de gent 
meseisais granz orent souuent 
home ne fame ne uisitout 
ne mes uns prestres qui s amout 
d une uille eiert astre out non 
par un asne sanz nul guium 
lor auoieaut quant il poiet 
de tel sustance cume aueiet 
li asnes iert si enseigniez 
que quant tornout d astre chargiez 
ia en nul leu ne s eisteust 
ne forueier pas ne peust 
desique a cel mont ueneit 
ou ses meistres tramis l aueit 
eisi ala e uint souuent 
tant que a un ior ne sei comment 
uns lous alout par le chemin 
qui l acontra si mist souuin 
estrenglei l a pois le menia 
quant cen out fait si s en torna 
molt se merueilleit li serf deu 
de lor asne quant n est al leu 
a icel ore cum soleit 
quant atendu l orent li moine 
molt longuement ne il ne uint 
ne il ne sourent qu il deuint 
uunt au mostier por deu preier 
qui conseil lor selt enueier 
que si li pleit or le secore 
de lor asne qui trop demore 
a oreisons s eirent tuit mis 
quant deus lor a le lou tramis 
qui lor sommier mangié aueit 
grant senblant fait de faire dreit 
tant s umilie dolcement 
que bien sourent apertement 
qu il out lor asne deuoré 
dunc li unt dit e commandé 
que meis les serue del mestier 
dont li asne serueit l autrier 
si cum dit l unt et il fait l a 
longuement pois le sac porta 
en la ueie se mist en eirre 
qui plus dreite eirt chies le proueire 
prest de porter sor sei la somme 
que desirrouent li deu homme 
li lous fut forz e granz e gros 
le sac porta desus son dos 
uenuz en est a la meison 
de connoisance out achaison 
li beus buens prestres quant il le uit 
crere poiez molt s esbahit 
mes por le sac que out ueu 
ensor son dos e conneu 
sout que de deu uertu esteit 
qui tel sommier li trameteit 
qui li faiseit de l asne eschange 
par tele beste qu ert estrange 
renueie l en chargié arriere 
sanz cop de uerge dont le fiere 
issi uint et ala 
tant cum deu plout e commanda 
ia par les chans tant n en alast 
ne par uiles que il trouast 
home ne fame ne enfant 
qui le huast ne poi ne grant 
einz l apelout qui que l ueieit 
quer cum un chiens priueis esteit 
contre nature ce espeir bien 
se ioouent ou lui li chien 
o els ieseit ou els alout 
mais ie ne sai si li maniout 
aprofqu ai fait de cest memoire 
repairier me pleist a m istoire 
e si dirrai de seint autbert 
quant li angres la uint ou ert 
a aurenches ert une noit 
ou se dormeit enz en son liet 
iluec li uint angles des ciels 
qui l esueilla e pois li dist 
que l endemein au mont uenist 
que desus edefiast 
une chapele e commenchast 
en le non deu e seint michiel 
qui poeste a grant el ciel 
que preuoz est de pareis 
e fut et est et ert toz dis 
quant seint autbert out entendu 
bien cest message e retenu 
trestot le mist en non chaleir 
tant que auint que a un seir 
s eirt endormi de somme grief 
quant li uint l angle derechief 
si l a de son sonne escité 
e par son dreit non apelé 
e li recommande ensement 
cen que dit out premierement 
donc se porpense seint autbert 
que se deus uelt qu en seit plus cert 
de cen que angles dit li a 
la tierce feiz encor uendra 
quer plusors feiz est auenuz 
que deable a deceuz 
en tel maniere mainz ermites 
et autres genz de granz merites 
e li apostres cen diseit 
que nus hoem creire ne deueit 
esperit tresque prouei eust 
s il iert leals ou de deu fust 
por icen l a encor ceu 
qu il en cuide estre deceu 
pois auint si qu il se dormeit 
enz en sa chambre cum soleit 
li angles uint cen li sembla 
iriement e si bouta 
d un de seis deiz enmie le front 
encore il piert feiz en rount 
icil pertus que il li fist 
quant le bota icen li dist 
que il alast seinz demoreir 
le mostier faire e commencier 
en son le mont la ou ueirreit 
lié un tor qui iluec esteit 
menez i fut en larrecin 
li tors aueit feit le chemin 
tot entor lui la ou sereit 
li fundemenz que il fereit 
quant cen out dit si s en ala 
donc sout tres bien pas ne douta 
li euesques que dex uoleit 
que ce fust fait que cil diseit 
en l endemain matin leua 
ses chanoines a sei manda 
quant il furent tuit assenblei 
sa uision lor ad contei 
enpreis lor mostre le pertus 
qui li fut faiz el chief desus 
tuit li dient communement 
que il face hastiuement 
cen que dex li ad commandé 
e par son angle ammonesté 
quer bien uiaz en encorreit 
l ire de deu se il ne l faseit 
chascun par sei molt s esbahit 
de cel pertus que el chief uit 
quant ce unt dit en lor conseil 
sainz autbert fait son apareil 
a ses barons icen mostra 
et ad uileins trestoz manda 
que ouec lui par ban alassent 
e lor ostuiz ou els portassent 
uooges besches e piscois 
e cognies a trenchier bois 
il uint al mont si l amonta 
le tor emblé desus troua 
cil qui l aueit illuec mucié 
l out d une corde lonc lié 
por cen l out fait que il peust 
e par le pestre se teust 
li lerres s ert bien porpensez 
se il muisist qu il fust trouez 
molt fut sages qui l i lia 
asseiz fut plus qui l enseigna 
allant uenant entor la place 
li tors out fait une grant trace 
li euesques la ueie uit 
si cum li angles li out dit 
lors prent le tor si l a rendu 
au proudomme qui l out perdu 
que li angles dit li aueit 
qu il le rendist quant il l aureit 
donc fist uenir les ouuriers sus 
si commanda a metre ius 
et ad abatre et ad trenchier 
cen qui noiseit ad commenchier 
cele igliese que faire deit 
chescuns de els oure en son endreit 
quant li leus fut aplanié 
dous roches unt enmie leissié 
que il ne poest fors geter 
par nul engieng ne remuer 
sainz autbert est donc esmaié 
meis damledeu l a conseillié 
pres d iluec out une uilete 
iz aueit non molt petitete 
bains il mest uns paisans 
qui d enfanz ert assez mananz 
douze filz out granz e petiz 
od lui esteient tuit a iz 
en son dormant l angles li dist 
qu il leuast sus e si uenist 
o ses enfanz la pierre oster 
qui a autbert tout son ouurer 
faire ne uelt demorement 
lieue temprunment 
pois prist ses filz si sunt alé 
la ou dex li out commandé 
quant il uint la si reconta 
a seint autbert cen que oi a 
quant li sainz huem cen out oi 
dex gracia molt s esioi 
dunc uint bains si s est segniez 
a li grant perron apoiez 
lui e si filz s i uunt botant 
mais il n esmuet ne poi ne grant 
molt par se peinnent de l boteir 
mais il ne puent remuer 
botent de cha botent de la 
mais onc la pierre ne crolla 
donc si rapresment li uillain 
mais quantque il funt si est en uain 
de l angoisse sunt tuit sullent 
mais de l oster est il neient 
tirent e botent e hasloent 
mais por neient se trauelloent 
li uns d els l autre semmonneit 
 a fel bote de la endreit  
quant seinz autbert a cen ueu 
que ne lor uaut rien lor uertu 
ne nus engiens qui onques seit 
a bain est uenuz tot dreit 
 diua  fait il  as tu enfanz 
ne meis ces unze ici ouranz 
oil  dit il  un sol petit 
mais em berz est  li seint li dit 
 si t ait dex ua tost por lui 
ou de tes filz i algent dui 
aporte le i isnelement 
tant cum cil pueples ci atent  
si cum autbert l out comandé 
l enfant li unt tost aporté 
ou tot le berz ou il esteit 
au perron l ont apoié dreit 
donc ua bain et si enfant 
la pierre unt prise en solzleuant 
aual le mont l ont roolee 
roelant uait tant qu arestee 
s est enz el ual qui desoz ert 
encore i est tres bien apeirt 
alquanz l apelent le tombel 
ci out miracle e grant e bel 
ci ouura bien la uertu de 
qui od un berz a cen osté 
que esmoueir sol ne poieit 
tout le pueple qui esteit 
l autre pierre est tost remuee 
quant la granz fut d iluec ostee 
quant a oe orent le mont 
congie demandent si s en uunt 
li boens bains e si enfant 
s en uunt a deu grace rendant 
quer seint autbert franchi li out 
trestout son feu ou que le sout 
forsque de tant que le mostier 
seit feiz an deueit iunchier 
e si en areit ses liuraisons 
deniers pain uin e poissons 
li buens bain por tel seruise 
de seint autbert rechut franchise 
encor ore tienent si heir 
tout lor feu franc a belueier 
por iunchier tote l abeie 
iert lor feu franc tote lor uie 
ionchier deueint dedenz le cor 
e la cherche l eriere cuer 
le chapitre e le refector 
e le cloistre trestot entor 
les croiz ne la neif del mostier 
cel n en est pas de lor mestier 
plus unt encor que dit ne ai 
liureisons ont teles cum sai 
sainz autbert est ce m est auis 
iluec remeis trestoz pensis 
quer li angles li commanda 
la tierce feiz que od lui parla 
que ia del mont ne se meust 
desique s oure fait eust 
une noit eirt trestot pensis 
de cele oure que out empris 
en son liet ert quant il oit 
la uoiz de l angle qui li dit 
 os tu autbert quant leueras 
en son le mont demain iras 
e si uerras cum faitement 
dex ad merchié ton fundement  
l angles s en uait enestlepas 
cil s endormi quer molt ert las 
l endemein est matin leueiz 
en son le mont est tost monteiz 
plein de rosee un cerne il ueit 
qui de defors toz seis esteit 
dex li mostra apertement 
la mesure del fundement 
la terre esteit enmie molliee 
et enuiron bien essuiee 
de l autre part mon escient 
molliee esteit tote ensement 
cist miracles de la rosee 
qui sor le munt esteit leuee 
ressemble a un que nos luison 
de gedeon de la toison 
qui fut molliee e puis secha 
si comme il le demanda 
a damledeu qui l enueiout 
a la bataille ou il alout 
qui uelt saueir apertement 
cen que tochon ici briement 
quierge le liure 
si uerra cen en la lecon 
quant seint autbert sout certement 
que issi ireit son fundement 
les macons fait en l oure entrer 
or n i uelt mais plus demorer 
desiqu a la qu acheuei seit 
toz li mostiers que faire deit 
a grant plente i out ouuriers 
meis n ert mie grant li mostiers 
de tel grant fu qu il n i poiet 
que cent homes a grant destreit 
il fut roont fait comme crote 
dex compassa cele oure tote 
monte gargaigne est ia fundez 
quant ci de cha fut demostrez 
a la mesure de cel la 
fut li mostiers refait de cha 
quant seint aubert oureir feiseit 
a son mostier seier soleit 
sor une pierre molt souuent 
gardee fut pois longuement 
por soe amor et ennoree 
meis ore crei ien qu ele est emblee 
dierre soleit li anceisor 
que li mostiers a icel ior 
que seint autbert le commencha 
fu enmie cest lu oue a 
soz une uolte une chapele 
de nostre dame si est bele 
or feron ci digression 
quer un petit conter uolum 
quel fut li monz primes e pois 
ueier en dirrai si con ie l lieis 
deus cenz cotes out de hauteice 
desoz est leiz desus estreice 
a l arche semble ou garirent 
bestes e gens que ne perirent 
tumbe l apelent el pais 
por sol itant cest m est auis 
que il apert desus l areigne 
en la facon de tumbe humeine 
peril de meir rest apelez 
quer molt souuent i sunt trouez 
pelerins passanz perilliez 
qu el gort de mer aueit neiez 
ou a l aleir ou au uenir 
donc ne se puet neient tenir 
que entre le ior e la noiet 
ne mont douz feiz sanz nul respiet 
des aurenches desicqu al mont 
aueit seit miles a roont 
de pleine terre e de boschasge 
qui ore est tot greiue e riuage 
dous eues douces i coreient 
qui molt a loig d iluec sordeient 
e des le mont tresq a la meir 
autretantes en rout par peir 
des la en cha a feit tel guerre 
li floz de la meir a la terre 
as prez as bois as la forest 
que n i a beste ne n i pest 
de la forest a feit areine 
entor le mont e bele e pleine 
entre dous eues dont uos dis 
seune e coisnon est assis 
la tierce i rest qui siee ad non 
deuers bretaine cort coisnon 
le autres sunt en normendie 
si est le mont ie n en dout mie 
molt prof d iluec est tumbeleine 
qui por cen ad le non d eleine 
que eleine morte illuec fut 
quant le iaiant ouec lei iut 
fille hoel esteit le conte 
en poriesant l oscist a honte 
auquanz dient que niece esteit 
le rei artur qui n prist grant dreit 
entre le mont e tumbeleine 
cort tost la meir parmie l areine 
plente i a de granz saumons 
de lamprees d autres peissons 
quer len i prent e muls e bars 
bons esturgons e grant sabars 
torboz plaiz congreis harens 
porpeis graspeis quant en est tens 
e tanz menuz peissons de meir 
que n es uos sei demies nommeir 
cil qui ueient le mont 
le hesmeit estre tout roont 
e que l igliese tor ressemble 
ou l abeie tote ensemble 
es iorz d estei i a touz tens 
doud guez ou treis si com ien pens 
ia ne ceindra meir la grant porte 
uers ardeoum quant ele est morte 
e quant ele est de grant poignant 
aurenches passe e ponz auant 
de riue en riue tot porprent 
par le pais amunt s estent 
en la marche siet l abeie 
de bretaigne e de normendie 
de cest lerrei si reuendrai 
a ma matiere que leissei 
li buens euesques espleita 
de son mostier tant que fait l a 
quant le uit fait forment li plout 
mais ce lei peise que n en out 
de seint michiel aucune rien 
mais molt li auint de cest bien 
quer une noit quant se dormeit 
l archangle uint la ou esteit 
cen li a dit que il aprestast 
dous de ses clers si s enueast 
en puille au mont dreit de gargaine 
qui en l issue est de campaigne 
des reliques la demandassent 
cen qu il auurunt en aportassent 
quant seint autbert out cen oi 
del noinz de l angle s esioi 
a damledeu grant graces rent 
pois apresta hastiuement 
cels qui deueient aler la 
cum li archangles li commanda 
lor dras a fait costre e tallier 
molt se hasta de l enueier 
deniers ad quis tant cum il ueit 
que sofiere puent par dreit 
li soller sunt fait tuit faitiz 
huesels orent por les euiz 
li brief sunt fait e seiellé 
briement i sunt tuit recunté 
li miracle de chief en chief 
et estre cen si unt un brief 
qui des reliques demandout 
si cum li angles commandout 
quant apresté sunt li message 
d une rien unt fait molt que sage 
quant de l euesque desseureirent 
beneicon li demandeirent 
quer ne sourent si renuendreient 
ou en la ueie tuit morreient 
molt dolcement les a besiez 
li euesques e puis seigniez 
cil qui en uunt plorent forment 
la ou departent de lor gent 
si refunt cil de l autre part 
au desseureir out maint regart 
molt se saluent dolcement 
la ou departent de lor gent 
quant a peine sunt deseurei 
lor chemin ount tant cil esrei 
que il iessent d aurenchein 
d oiesmeis e d auge e de liesuin 
canz trespassent un sec pais 
e ueulguessin cen m est auis 
normendie ont tote adossee 
quant l eue d epte ont trespassee 
passent ponteise e seint denis 
deuers destre leissent paris 
marne passent endreit laingne 
parmie brie s en sunt alé 
dreit a sezane sunt uenu 
plaierre ueient e uertu 
tote france trespassee unt 
parmie borgoigne uenu sunt 
au premier mont si l ont passé 
de l autre part pois sunt entré 
en la conte de moriaigne 
le lac trespassent de losaine 
a grant espleit ount amonteiz 
trestoz les monz et aualeiz 
quant des monz furent descendu 
en lonbardie sunt uenu 
trespassent la isnelement 
toscane aprof tot ensement 
parmie rome s en sunt alé 
pois en campaigne sunt entré 
donc ount esré tant par campagne 
que il ueient monte gargaine 
lors mercient molt damledeu 
qui es a menez tresqu a cel leu 
e seint michiel tot ensement 
qui lor a fait auiement 
d ilueques sunt alei auant 
dreit al mostier uienent esrant 
dedenz en entrent liement 
lor preieres funt belement 
deuant l autel a genoillons 
quant faites orent lor oreisons 
sor piez s esdrecent si s esturent 
puis se signierent cum il durent 
a l autel sunt tuit aprismié 
deuant se sunt ragenollié 
lor offrendes desus 
quant beisié l unt si lieuent sus 
seignié se sunt puis ount diné 
parfundement si sunt ralé 
a lor bastons la ou il ierent 
a cels qu il trouuent demandeiren 
ou ert dans abes s ert en aiese 
quer requis l ont a grant mesaise 
uolentiers od lui parlereient 
priueement si li 
que il sunt illuec uenu querre 
quer message sunt d autre terre 
 seignors  funt cil  or uos souffreiz 
un sol petit nos attendez 
ne uos peist pas que nos irons 
querre l abei si li dirrons 
que uos uolez od lui parler 
puis se li pleist porreiz aler 
parler od lui ou se il uelt 
a uos uendra si comme il selt 
uenir receiure autres messages 
comme prodom riches e sages  
quant il furent d iluec torné 
enestlespas trouuent l abe 
si li unt dit que pelerin 
qui n en esteient pas frarin 
sunt el mostier si l attendeient 
quer ouec lui parler uoleient 
 e donc sunt il nos ne sauum 
ne demandei ne lor auum 
aleiz molt tost si s m ameneiz 
de grant dolcor les salueiz  
donc en sunt cil alei por cels 
primes sunt beisiez entr els 
pois a l abei les unt 
quant le uirent salué l unt 
refait els ensement 
comme seinz huens molt humlement 
deuant lui sunt agenolliez 
trestoz lor bries li unt balliez 
il leis a leiz et esguardez 
les messages a rapelez 
 seignors  fait il  uos remaindreiz 
et ouuec nos herbegerez 
quer se dex pleist nos n auum rien 
qu aueir poissiez que n eiés bien 
mais or uos prie par charite 
que me conteis la uerite 
de ceste chose comment uait 
cist bries m on dit dont molt me hait  
lor demande la uerite 
et il li unt trestot conté 
de chief en chief quer en memoire 
aueient bien tote l estoire 
desque li abes out oi 
que cil distrent molt s esioi 
desque il sout qu en occident 
roout seint michiel herbergement 
damledeu ad lors gracié 
la nuit sunt cil bien herbergié 
en l endemain eneslespas 
lor fait muer trestoz lor dras 
uait as sipont cele cite 
sun euesque ad illuec troué 
si li a dit e conté tot 
quantque cil dient mot a mot 
li euesque en fut molt lie 
que dex aueit apareillié 
que li preuoz de paradis 
en plusors leus sereit requis 
des pecheors qui par la terre 
ses oreisons ireient querre 
li euesque l abei preout 
e dolcement li commandout 
del enorer les messagiers 
quer molt les deueit aueir chiers 
por cen lor face miels assez 
quer de long sunt illuec alez 
ensorquetot e si lor dont 
de seint michiel de cen qu il l unt 
del roge paille que laissa 
desus l autel quant dedia 
il e li angles le mostier 
e del marbre qu il ont molt chier 
sor quei li angles tint ses piez 
quant li mostier fut dediez 
poisqu il orent assez parlei 
pris a congie e demandei 
li buens abes de seinte uie 
si est alei a s abeie 
li messagier ont seiorné 
a grant plente lor ad troué 
cen qu il sout que buen lor fut 
e que par dreit faire lor dut 
quant cil ourent assez estei 
si a li abes aprestei 
les reliques honestement 
que il ont quis tant longuement 
de cel seint drap un poi i a 
que sor l autel l angles leissa 
quant li mostiers fut dedieiz 
e de cel marbre out tint ses piez 
encore il sunt apareissant 
li leu des piez cum d un enfant 
quant cil ourent le seintuaire 
dist lor li abes debonaire 
 seignors por deu or uos preions 
que desormais nos entramons 
bien deuun estre d une amor 
quant tuit seruum a un seignor 
si serom nos mais se dex plaist  
respondent cil quant il se taist 
congie ont pris si s en reuunt 
en lor pais quant trestot ont 
quantque il ourent demandei 
et estre cen sunt soiornei 
mais en maint leu ou sunt uenu 
cen dit l escrist que ai ueu 
damledeu fist moltes uertuz 
por seint michiel qui est sis druz 
maint beal miracle ueu unt 
en plusors leus ou uenu sunt 
li porteor del seintuaire 
tant cum il furent el repaire 
douze en i out qui escriz sunt 
de douze cels qui ueu unt 
assez i out d autre plusors 
que ie ne sei raconter uos 
quer ie ne l liez ne ne soi 
ne mais eissi cum ien uos di 
tant ont alei par lor iorneies 
que uenu sunt en lor contreies 
la merci deu e seint martin 
el pais sunt d aurenchein 
desus un tertre sunt poié 
dont le mont ueient si sunt lie 
auis lor est quant l ont ueu 
ke nouel siecle seit deuenu 
ueient les monz e les ualeies 
les eues dolces e les preies 
les bois les uiles les chasteals 
e le pais qui molt est beals 
li iorz ert cleirs e serains 
e li pais ert bas e plains 
ueient la meir e les forez 
les champaignes e les deserz 
bones seit lieues enuiron 
la terre ueient a bandon 
ueient le mont e le mostier 
molt se prenent a meruellier 
toz ert mué de tel cum fu 
a icel ior que sunt meu 
hosteiz en eirt le bruihairez 
les espines le buissonneiz 
li bois esteit trestoz hosteiz 
et el planistre roeleiz 
aual el bas el pie del mont 
qui loing lor semblout roont 
en son le mont tot cleir pareit 
cele igliese que faite esteit 
deforz esteit tote blanchie 
uers le soleil molt reflambie 
maisontz i out faites noueles 
qui de loing perent estre beles 
quant asseiz ourent esguardei 
e tuit se furent reposei 
auant enueient isnaument 
por denuncier lor uenement 
la ioie fut le ior doublee 
quer au mont out grant assembleie 
de clers d euesques de barons 
e de normans e de bretons 
que seint autbertz aueit mandeiz 
li pueples eirt granz assembleiz 
quer dedier idonc uoleit 
cele igliese que faite aueit 
grant eirre i out de pelerins 
qui errouent par les chemins 
molt ueneient espeissement 
li iorz iert clers e sanz grant uent 
les meschines e les uallez 
chescuns d els dist uerz ou sonnez 
neis li uiellart reuunt chantant 
de leece funt tuit semblant 
qui plus ne seit si chante outree 
e dex aie u asusee 
cil iugleor la ou il uunt 
tuit lor uieles traites unt 
laiz e sonnez uunt uielant 
li tens est beals la ioie est grant 
cil palefrei e cil destrier 
e cil roncin e cil sommier 
qui errouent par le chemin 
que menouent cil pelerin 
de totes parz henissant uunt 
por la grant ioie que il unt 
neis par les bois chantouent tuit 
li oiselet grant et petit 
li buef les uaches uunt muant 
les forez e repaissant 
cors e boisines e fresteals 
e fleutes e chalemeals 
sonnoent si que les montaignes 
en retintoent e les pleignes 
que esteit dont des plaiseiz 
e des forez e des larriz 
en cels par a tel sonneiz 
com si ce fust cers acolliz 
entor le mont el bois follu 
cil trauetier unt tres tendu 
rues unt fait par les chemins 
plentei i out de diuers uins 
pain e pastez fruit e poissons 
oisels oubleies ueneisons 
de totes parz aueit a uendre 
assez en out qui ad que tendre 
