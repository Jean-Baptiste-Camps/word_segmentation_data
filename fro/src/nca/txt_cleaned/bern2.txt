
o cum es riches 
em misericorde chier sire 
cum granz en iustise et 
cum larges en grace nuls 
nen est qui semblanz soit 
a ti tres larges doneres tres 
droyturiers rewerdoneres et tres pis 
deliureres tu reswardes 
les humles sens nule 
lor desserte tu iuges droituriement 
les innocenz et si salues 
nes les pechors per ta misericorde 
ce sunt chier frere cez choses 
k e nos met hui dauant 
molt largement en la taule de cest 
riche signor si cum nos les auons 
diliantrement encerchieies par les 
tesmognages de la sainte escriture 
certes ceste habundance nos donet 
li sainz quaranme et li 
tres saintimes iors de l anoncement 
nostre signor hui auons oit en la 
sainte ewengele ke li misericorde 
de nostre signor assolst la femme 
ke reprise estoit en adultere 
hui auons assi oit qu il 
deliurat lo sanc de l innocent 
sussanne hui raamplit il assi la 
bienaurose uirgine d une singuler beneiceon 
k unkes mais ne fut oie 
granz est uoirement cist 
conuiues lai ou li misericorde li 
iustise et li grace nos 
aperent ensemble n est dons 
misericorde uitalle des hommes 
awil uoir et uitalle 
molt saine et ke molt at 
grant uirtut por mediciner nen est dons 
assi li iustise li pains del 
cuer awil certes et pains qui molt 
bien lo confermet si cum uitalle 
ke molt est forz 
por nurir et bienaurous 
sunt cil qui famellos sunt 
de cest pain car il serunt solleit 
et li grace de deu nen est 
il dons li uiande de l ainrme 
awil certes et uiande tres douce 
et k en lei at la sauour 
de tote suauiteit et de tot deleit 

aprochons a la taule chier frere 
et d un chascun de cez mes 
assauorons a moens cum petit ke soit 
moyses comandet en la loy lapider 
tel maniere de gent ce dissent 
li pechor de la pecherise li 
phariseu de celei k estoit reprise en 
adultere mais ceu dist moyses por 
la durece de nostre cuer nostre 
sires si s enclinat encline chier 
sire tes ciels et si dessent 
il s enclinat et il flochiez 
a misericorde escriuiuet de son doit 
ne mies iai en la piere mais en 
la terre et ne fist mies une fieie 
soulement anz fut assi ci 
li escriture doule si cum furent 
douules les taules moysi il 
escriuoit la ueriteit et la grace 
selonc ceu ke li apostles dist 
li loys dist il fut doneie per 
moysen et li grace et li 
ueritez est faite per ihesu crist 
or eswarde s il de la 
taule de ueriteit nen auoit leit ceu 
dont il conuenkit les phariseus cil 
dist il de uos qui est 
sens pechiet gizet la primiere 
piere en lei o parolle abreuieie 
mais uiue et uirtuose 
et plus tresperzanz ke nule speie 
trenchanz d ambedous parz li honte ke 
li phariseu orent et ceu k il 
coiement se departirent monstret bien 
cum durement fusent ferut de 
cest soul dart li front dur 
cum piere et cum griement fusent tresforeit 
a ceste parolle li cuer dur cum roche 
li femme ke reprise fut 
en adultere ot uoirement bien deseruit 
qu ille lapideie fust mais 
encuuisset a penre la ueniance cil 
qui nen est mie dignes 
ke ueniance soit prise de lui 
cil se tracet auant por 
requerre la ueniance de la pecherise 
qui nen at mies deseruit 
ke cele ueniance mismes checet 
sor lui et s il est dignes 
de tel ueniance il est plus pres 
de lui mismes ke nuls altres 
a lui l encomenst en lui gizet 
primiers la sentence et se 
pregnet primiers ueniance de lui mismes 
ceste est li ueritez 

mais nen est mies ancor 
assez si ceste ueritez conuent les 
accusors et ille ancor 
nen absolt la colpaule 
escriuet lo parax escriuet 
la grace leset ensi ke nos 
l oiens femme dist il nuls 
ne t at damneie nuls sire ne 
iu ne te damnerai mies uai et si 
ne uolles mais pechier o uoiz 
de misericorde o oie de santiule 
leece fai m oir chier sire al 
matin ta misericorde car iu ai aut 
espirance en ti certes li soule espirance 
tient en aier ti lo leu de 
mercit 
ne tu ne mas allors l oile 
de misericorde s ens uasseas de fiance nun 
mais une non foyaule fiance est 
ke ne receoit en lei si maleiceon 
non c est quant nos pechons 
en espirance et tel fiance ne doit 
om mies apeler fiance mais anceos 
un endurement et une malote ypocrisie 
quel fiance puet auoir cil qui 
son peril nen eswardet ou quel 
remede de crimor puet lai auoir 
ou om ne sent la crimor 
ne la matiere nes de la 
crimor fiance est solaz mais cil nen 
at mestier de solaz qui liez 
est quant il mal at fait et 
qui en pesmes oyures s esioist 
preuns donkes chier frere k en 
nos respondet quanz mals nos 
aiens et quanz pechiez et 
si derisons ke nos felenies 
et nostre forfait nos soient 
monstreit encerchons nos uoies et 
nos estudes et si pensons 
cusencenosement a toz les 
periz ou nos summes diet 
chascuns en sa crimor iu irai 
as portes d enfer ensi ke nos 
ne respiriens iai s en la 
soule misericorde de deu nun ceste est 
li uraie fiance de l omme 
quant il de lui deffiet et il 
s apoiet sor deu son 
signor ceste est uoirement li uraie 
fiance a cui om ne desnoiet 
mies la misericorde si cum tesmognet 
li profetes car li plaisirs nostre 
signor est sor ceos ke l 
dotent et en ceos qui 
unt espirance de sa misericorde 
ne petite nen est mies li 
pitiez qu il uos fait en uostre 
crimor et en uostre espirance car 
il est douz et sues 
et de molt 
grant misericorde faisanz bien encontre 
mal et larges por pardoner 
creons a moens ses enemins 
qui en lui nen atrouerent altre 
chose dont il poissent panre okeson 
d enformer la uoysouteit de lor 
malice il auerit dissent il pitiet 
de la pecherise ne ne soferrit en 
nule maniere k en l ociet quant 
om li auerat amoneit dauant dons lo 
porons nos tenir por manifest aduersaire 
de la loy quant il celei 
absorit ke selonc la loy doit 
estre damneie o signor phariseu certes 
tote ceste contreueure de uostre 
malice retornerit sor uostre chief 
poic auoiz de fiance en uostre 
cause qui fuiz lo iugement certes 
celei absolt om sens la torture 
de la loy cui om dewerpist sens 
accusor 

mais eswardons chier frere ou li 
phariseu s en allent de ci 
li plus uellart encommenzarent tot dauant 
fors a issir et ne uos 
donez dons warde coment li 
dui uellart se reponnent el 
iardig ioachin certes il 
querent sussanne sa femme seuons 
les kar il sunt plain 
de felenesse pense encontre lei consent 
a nos dient li uellart 
dient li phariseu dient li 
louf qui um petit dauant furent 
osteit del deuorement d une altre barbix 
ia soit ceu ke cele 
aust essareit consent dient il a 
nos et si geis auoz nos 
o uellart enuiezét em malice orrendroit 
accusastes l adultere et or lo 
semonoz a faire mais ceste est 
tote uostre iustise ke uos 
ceu faciez receleiement per daiere 
ke uos arguez et reprennoz en 
aouert dauant la gent por 
ceu si issestes fuers de dauant nostre 
signor li uns apres l altre 
quant il qui seit toz les secrez 
ot si fierement ferues uoz conciences 
per la parolle qu il dist 
ke cil qui sens pechiet estoit 
getast la primiere piere en lei 
por ceu dist a droit li ueritez 
a ses deciples si uostre iustise n en 
habundet plus ke li iustise 
des escriuains et des phariseus uos 
nen entarroiz mies el regne de 
ciel et si tu ceu ne fais 
dient il nos porterons tesmognage 
encontre ti o semence de canaam 
et ne mies de iuda comandat ceu 
moyses en la loi cil qui comandat 
c om lapidast l aueutrenesse comandat 
il c om accusast la chaste 
ou comandat cil c om 
portast tesmognage encontre la niant colpaule 
qui celei k en adultere 
seroit reprise comandat a lapider certes anz 
comandet ke li fals 
tesmognages ne remanust mies sens 
ueniance si cum li adulteres mais 
de cai uos gloriiez uos en la 
loy uos qui deu desonrez 
per lou trespassement de la loy 

dons engemit sussanne et si dist 
de totes parz suis en angusteit 
certes uoirement li estoit de totes 
parz li morz de zai cille del 
cors et de lai cille de l 
espir si iu ceu faz dist ele iu 
morrai et si iu ne l faz 
iu ne porai mies assaper de uoz mains 
o phariseu certes de uoz mains ne 
puet assaper nen uns nen altres 
ne iustes ne pechieres de 
uoz mains ne pot assaper ne cele ke 
cheut en adultere ne de uostre 
accusement cele ki chaiste estoit 
uos cuuriz uoz pechiez lai 
ou uos atrouez les altrui 
et si ancuns est ki 
par auenture nen ait mies pechiét 
si li amattoz uos lo uostre 
pechiet mais ke fait susanne entre 
la mort de l ainrme et 
l angusteit del cors miez me ualt 
dist ele ke iu sens oyure 
enchece en mains d ommes ke ceu 
ke iu dewerpisse la loy 
deu certes ele sauoit bien ceu 
cum horrible chose 
soit et cum redotaule de cheor 
en mains de deu lo uiuant car 
quant li homme ocient lo cors ultre 
ceu ne puent il nule chose fare 
a l ainrme mais celui doit 
om doter qui puet et l ainrme 
et lo cors ocire en enfer 
por kai s atarzet li maisnie ioachin 
il sallirent ultre per lo postiz el 
iardig quant il orent oit lo crit 
c est lo crit assi cum des tres 
gries lous et de la barbix k entr 
ous bahalleuet mais nostre sires 
ne lor uolt mies sofrir 
qu il l innocent deuorassent 
qui per sa grant pitiet deliuret 
assi de lor geuses ceos mismes 
qui ne desseruent mies k il 
deliurét soient por ceu auoit a 
droit fiance ses cuers en nostre 
signor lai ou en la moneuet a la 
mort cui ele auoit dauant si doteit qu 
ille per sa crimor auoit mis aier dos 
tote la crimor des hommes 
et sa uie et sa 
nommeie por la loy a warder car 
tels parolle nen auoit unkes mais esteit 
oie de susanne et ses peres et 
sa mere auoient esteit iuste et ses 
mariz estoit li plus honraules de 
toz les geus por ceu la ueniat 
a droit li droituriers iugieres des 
non iustes qu ille si 
ardanment ot faim de iustise qu 
ille por lei mist a nonchalor 
la mort de son cors 
lo reproche de sa lignieie et 
lo plour el solaz de ses amins 

nos mismes chier frere si nos 
auons oit ceu ke nostre sires 
dist ne iu ne te damnerai mies 
si nos iai ne uolons mies pechier 
encontre lui et si nos 
piement uolons uiure en lui 
certes il nos couarrit 
sostenir persecution ensi ke nos 
mal ne rendiens por mal ne maldit 
por maldit car cil qui n en auerit 
wardeit la uirtut de pacience perderit 
la iustise c est la uie c 
est son ainrme a mi laiez 
la ueniance et iu rewerdonerai ce 
dist nostre sires ensi est il 
sens falle il renderit lo werdon mais 
ke tu li wardes la ueniance mais 
ke tu ne li tolles lo iugement 
et ne rendes mies mal 
a ceos qui mal te funt 
il ferit iugement mais a celui 
lo ferit qui torture soffret il 
iugerit en droiture mais ceu ferat il por 
les sueis de la terre mais ce 
me semblet ke ceu uos est 
iai a greuance ke les delices 
uos atarzent ne uos 
meruilliez mies ce sunt delices 
et por ceu ke ce sunt 
delices eles ne uos chargerunt mies cum 
solleit ke uos soiez ne ne 
porunt estre a anui as relutanz 

tramis fut gabriel li angeles de deu 
en une citeit de galileie qui at 
a nom nazaret meruelles tes tu 
ke nazareth c une petite citez 
est est essalcieie per lo misage 
de si grant roi mais en ceste 
citet est recelez uns 
granz tresors rezelez est uoirement 
mais as hommes est recelez ne mies 
a deu n est dons marie li 
tresors de deu ses cuers et sei 
oyl sunt sor lei ou k ele soit 
tot par tot rewadet l umiliteit 
de son ancele li filz del pere 
conost lo ciel et s il 
conost lo ciel dons conost il assi 
nazareth et por kai ne coneisseroit il 
som pais et son heritage s il lo 
ciel at de par lo pere il 
at assi nazareth de par la mere 
car il mismes dist qu il est 
filz dauid et sires dauid li ciels 
del ciel est nostre signor mais 
la terre at il doneit as filz 
des hommes or couient donkes ke 
li uns et li altres 
c est li ciels et li terre 
li uignet en sa possession qui nen 
est mies soulement sires mais nes 
assi filz d omme wels oir 
coment il trait a lui la 
terre si cum filz d omme et 
encomunet si cum espous 
les flors dist il aparurent en 
nostre terre de ceu ne se 
descordet de niant ceu ke 
nazareth ualt attant cum flors celui 
pais qui flors portet aimmet li 
flors de la racine de iesse et 
molt uolentiers 
past entre les liz li flors 
del champ et li liz des ualleies 
de trois choses funt les flors mult 
a preisier de la beateit de la suef 
odor et de l esperance del 
fruit ti mismes tient deus a flour 
et forment li plais si tu as 
en ti la beateit d oneste conuersacion 
et l odor de bone nommeie 
et l intention del rewerdenement qui est 
a auenir car li fruz de 
l espirit est li uie permenanz 

ne doter mies marie ce dist 
li angeles car tu as atroueit 
grace en aier nostre signor et 
cum grant grace certes grace plaine 
et singuler et 
dirai iu singuler ou 
general et l un 
et l altre puis dire 
per ceu qu ille est plaine 
tu receus chiere damme ceste general 
grace singulerment et de ceu singuler 
k ille generas est 
car tu soule atrouas grace a 
ues toz les altres singulere de 
ceu ke tu seule atrouas 
ceste planteit general de ceu ke 
tut receouent de ceste planteit benote 
soies tu entre les altres 
femmes et benoz est li 
fruz de ton uentre singulerment est 
uoirement fruz de ton uentre mais permei 
ti est il peruenuz as cuers de 
de toz les altres ensi fut za 
en aiere li roseie tote el uerre et 
tote en l aree 
mais en nule pertie de l aree 
ne fut ille mies ensi tote cum 
ille fut el uerre en ti soule 
s umiliat et abreuiat cil tres 
riches et cil tres halz rois 
urais deus toteuoies et filz de deu 
est cil qui en ti prent char 
et por quel frut certes por ceu ke 
nos tuit soiens enrichit 
de sa pouerteit et essalciét 
de son humiliteit magnifiét de 
son amanrement et de son incarnation 
ensi ahers a deu ke nos 
iai encommenciens a estre uns espiriz ensemble 
lui 

mais en quel uassel porons mettre ceste 
basme c est ceste grace si li 
fiance si cum nos disimes la 
desoure est uasses a ues la 
misericorde et li pacience 
a ues la iustise quel 
uassel porons nos iai aministrer 
a la grace qui couenaules 
soit por lei a recollir cist balsimes 
est tres purs et por ceu 
li couient tres ferm uassel et quels 
chose est si pure et si 
ferme cum est li humilitez del 
cuer por ceu donet om a droit 
la grace as humles et por ceu 
rewardet a droit deus l umilitet 
de son ancele et demandes tu 
por quel desserte certes por ceu ke 
l umle cuer n en auoit mies porpris 
li humains merittes per cui li 
plantez de la diuine grace entrast moens 
deliurement en lui mais a 
ceste humiliteit nos couient monter 
per uns greiz si nos i 
uolons uenir tot a primiers 
enscrombent lo cuer sei propre uice a 
ceu qu il la grace ne puist 
recollir quant li pechiers li 
deletet ancor nen il encor 
nen at chaingiét sa 
chaitiue costume per mellor proposement et 
quant il iai proposet qu il 
amenderat sa uie et qu il des 
or mais ne retornerat a sa maluestiet 
toteuoies ne laient mies entrer 
la grace li pechiet trespasseit 
tant cum il en lui mainent 
ia soit ceu qu il semblent iai 
estre en une maniere talliét en 
lui mainent li pechiet de ci 
atant qu il per confession sunt laueit 
et qu il osteit sunt per 
dignes fruz de penitence mais wai 
a ti si tu apres ceu deuiens 
non greiz sachanz ke peix 
ualt ancor ke uice ne ke pechiet 
car quels chose est si aouertement 
contraire a la grace ateuant 
alons l un ior apres l altre 
de la feruour de nostre conuersacion 
petit a petit refroidet 
li charitez et habundet li felenie 
ensi ke nos en char 
perfenons nos qui en esperit auiens 
encommenciét de ceu auient ke 
nos iai ne conessons mies bien 
celes choses ke de part deu 
nos sunt doneies tut sens deuocion 
et non greit sachanz nos dewerpons 
la crimor nostre signor et si 
entrelauns la religiouse cusenceon plain 
de iangleries et de 
curiouseteit plain de detraction de 
murmure et d oyseuie fuant lo fax 
de la labor et de discipline 
totes celes fieies ke nos lo pouns 
faire sens note de cai nos 
maruillons si li grace nos est 
deffalie cui nos en tantes manieres 
bottons ensus de nos mais si 
ancuns est en cui li grace 
habitet qui deuoz soit et 
cusencenos et feruenz d 
espirit dognet se warde qu il en 
ses merites n en at fiance nen 
en ses oyures car en tel cuer nen 
entret assi mies li grace 
plains est tels cuers et 
por ceu nen atroueuet iai poent 
de leu li grace 

nen auoiz uos dons oit lere 
de celui phariseu qui el temple orat 
il nen estoit roberes ne non 
iustes nen il ne faisiuet 
adultere et cudiez uos qu 
il fust sens frut de penitence 
il ieuneuet dous fieies en la semaine 
il doneuet deme de tot ceu 
qu il teniuet mais ceu aasmez 
uos per auenture qu il non greiz 
sachanz fust oiz ceu qu 
il mismes dist sire dist il 
iu te rent graces mais il 
nen estoit mies ueuz il nen estoit 
mies aniantiz car il estoit 
esleuez et ne mies humles 
il ne se penat mies de sauoir 
ceu ke lui defalliuet anz acumblat som 
meritte et ceu nen estoit mies 
fers emplemenz ne naturas anz estoit 
enfleure et por ceu reparat ueuz 
cil qui fist semblant qu il 
plains fust mais li publicains 
qui se penat de lui a anniantir 
raportat plus grant planteit de grace 
per ceu qu il se representat 
si cum uassel ueut de tot 
orgoil et nos assi chier frere 
si nos uolons atrouer grace 
si nos astinons ensi des or 
mais des uices ke nos assi 
dignement nos repentiens de ceos pechiez 
ke nos fait auons et si 
soiens assi cusencenos ke nos 
nos poiens representer a deu en 
deuotion et en uraie humiliteit tels 
cuers reswardet uolentiers nostre sires 
de cel pi reswart dont 
li sages hom dist grace et 
misericorde est en ses sainz 
et reswarz en ses eslez 
por ceu mismes rapelet il quatre 
fieies l ainrme cui il uuelt 
reswarder quant il dist retorne retorne enchaiteueie 
retorne retorne por ceu ke 
nos t eswardiens c est 
qu ille ne remagnet nen en la 
costume de pechier nen en la conscience 
des pechiez nen en la teuour de 
non greit sachance ou en l aueulement 
d orgoyl de cez quatre manieres 
de peril nos uollet rapeler et deliurer 
cil qui de part deu lo 
pere est a nos deuenuz sapience et 
iustise et saintifiemenz et 
rachatemenz ihesu criz nostre sires 
qui uit et regnet deus sor totes 
choses benoz per toz les seules 

ancor de ceu 
por ceu ke li glore habitast 
en nostre terre si s encontrarent 
misericorde et ueritez et 
iustise et paiz se baiserent 
nostre glore ce dist li 
apostles est li tesmonages de nostre 
conscience et ne mies tels 
tesmonages cum cil orguellous fariseus 
auoit qui per deciuaule pense 
tesmognieuet lui mismes et ses 
tesmognages nen estoit mies urais 
mais quant li espiriz de deu 
portet tesmognage al nostre espirit 
et cist tesmognages si cum ie 
croi est en trois choses 
primiers t escouient croire 
dauant totes altres choses ke tu 
remission de tes pechiez ne poies 
auoir si per lo pardon non de 
deu apres doies croire ke tu nule 
chose de bien ne poies auoir s 
il ne l te donet a darriens 
doies croire ke tu la uie 
permenant ne poies aquester per nule teie 
desserte s en ne la te 
donet tot en pardons qui est qui 
puist faire nat conceuement de niant 
nate semence si tu non qui souls 
es naz et certes ceu ke 
fait est ne puet estre ke fait ne 
soit et toteuoies iert assi cum il 
nen at mies esteit s il ne l 
nos amet mies et ceu eswardeuet 
li prophetes quant il disoit bienauros 
dist il est li hom a 
cui nostre sires nen amatterit mies lo 
pechiet des bones oyures est assi 
certe chose ke nuls n es puet 
auoir de lui mismes si li humaine 
nature ne pot ester quant ille ancor 
estoit enterigne molt 
moens puet ille or releuer 
per lei mismes quant ille corrompue 
est car certe chose est ke 
totes les criatures tendent a lor 
nassance tant cum en eles est 
et k eles ades sunt en celei 
partie plus enclintes ensi si est 
il de nos mismes car por ceu 
ke nos creeit summes de niant si 
declinons nos ades em pechiet k 
uns nianz est quant om nos 
lait a nos mismes 

et iai sauons de la uie permenant 
ke li torment de ceste uie ne 
sunt mies digne de la 
glore qui est a auenir ancor les 
sostenust uns souls hom car tel 
ne sunt mie li meritte des homes 
ke li uie permenanz lor deust estre 
doneie per droit ou ke deus fesist 
ancun tort s il ne lor donast ancor 
ceu soit ke iu me taise de ceu 
ke tut li merite sunt don 
de deu et ke por ceu soit anceos 
li hom datres a deu ke deus a 
l omme ke sunt toteuoies tut 
li meritte enuers si grant glore 
a la persomme qui fut unkes 
nuls miedres prophetes ke cil a cui 
nostre sires mismes portet si noble 
tesmognage qu il dist qu il 
un homme auoit atroueit selonc son 
cuer et toteuoies ot il mismes 
mestier qu il deist a deu 
sire nen entrer en iugement encontre ton 
seriant nunls ne soit donkes qui 
se deceouet car s il bien i 
welt penser il atrouerat sens dote qu 
il nes atot deix mile ne 
porit uenir encontre celui qui a 
lui uint atot uint mile 

mais ceu ke nos or disons ne 
sofest mies del tot mais tenir lo 
puet om assi cum por un 
encommencement et un fundement de la foit 
et por ceu bien fais si tu 
crois ke tu de tes pechiez ne 
poies estre deliurez si per celui 
non a cui soul tu as 
pechiét et en cui ne puet 
estre nuls pechiez mais ancor fai tant 
ke tu assi croies ke permei 
crist te sunt tei pechiet pardoneit 
et c est li tesmognages dunt 
li sainz espiriz nos tesmognet en 
nostre cuer ke nostre pechiet 
nos sunt pardoneit car ensi tient 
li apostles l omme a iustifiét per 
la foyt ensi ne sofeist il mies 
assi des merites ancor croces tu ke 
tu n es poies auoir si per 
crist non de ci atant ke li 
sainz espiriz de ueriteit te tesmonst 
ke tu per lui les as ensi 
te couient il assi auoir de la uie 
permenant lo tesmognage de l espirit ke 
tu lai ne poies peruinir si per 
lo don non de deu car il 
est cil qui noz pechiez nos pardonet 
il est cil qui nos donet 
les merites il est cil qui les 
luiers nos redonet 

certes cist tesmognage sunt molt forment 
bien creaule car de la 
remission des pechiez ai iu tres 
ferme prueue la passion nostre signor 
car li uoiz de son sanc 
est molt plus enforcieie ke ne soit 
li uoiz del sanc abel huchanz ens 
cuers des eslez la remission de toz 
les pechiez il fut liurez a mort 
por noz pechiez et nen est mies dote 
ke sa morz ne soit plus possanz 
et de plus grant uirtut em bien ke ne 
soient nostre pechiet en mal 
des bones oyures me certifiet assi 
molt fort sa resurreccions car 
il releuat por nostre iustifiement mais 
de l esperance des luiers est 
tesmonz son ascensions car il montat 
en ciel por nostre glorifiement cez 
trois choses puis tu trouer el 
saltier bienauros est cil hom 
ce dist li prophetes cui nostre 
sires nen amist mies lo pechiet 
et en altre leu bienaurous est 
cil qui de ti at aiue 
et ancor allors bienaurous est cil 
cui tu eslesis et presis car 
il habiterit en tes atres ceste 
est chier freire nostre glore 
et cele glore que dedenz nos 
habitet car ele est 
de celui qui per la foit 
habittet en noz cuers mais li fil 
adan qui glore quierent auoir li uns 
de l altre ne uuelent 
mies la glore ke de deu est 
soulement et per ceu k il enseuent 
la glore ke per deffors uat decorrant 
si nen unt il mies glore en 
ous mismes mais anzois en altrui 

wels sauoir dunt li glore habittet 
en l omme briement lo dirai 
car mon intencions se hastet a 
altres choses ke plainnes sunt 
de sacremenz iu auoie proposeit ke 
iu ceu solement encerchasce en celes 
parolles de la prophete mais li 
parolle de l apostle de la dedentriene 
glore et del tesmognage de la conscience 
k el premier front me uint dauant 
reflochat ma parolle a la moraliteit 
donkes ensi habittet nes or en 
ceste uie ceste glore en nostre 
terre la ou li misericorde et li 
ueritez s encontrent et ou iustise et paiz 
se baisent mestiers est 
ke li ueritez de nostre 
confession allet encontre la misericorde 
ke nos dauancet 
et ke nos des or mais 
enseuiens sainteit et paix sen la quele 
nuls ne uarit deu lai ou 
ancuns est compunz lai l at iai 
dauanciét li misericorde mais nen 
entarrit mies dedenz deci atant ke li 
ueritez de la confession li 
uarrit encontre iu ai pechiét 
a nostre signor ce dist dauid 
li prophetes quant nathan l argueuet 
de l adultere et de l omicide 
qu il fait auoit et nostre sires at 
osteit tom pechiet de ti ce 
dist nathan certes ci s encontrarent 
li misericorde et li ueritez et ceu 
est por ceu ke tu te torces 
de mal mais por ceu ke tu uignes 
a ceu ke tu faces lo bien si te 
couient chanter en tabour et en 
kerole ensi ke li mortifiemenz de ta 
char et li fruz de la 
penitence et les oyures de iustise soient 
faites en uniteit et en concorde 
car cille unetez de l espirit 
est li liiens de perfeccion nen a 
destre nen a sinestre ne 
te torner car i sunt mainte gent 
cui destre est destre de 
felenie cil phariseus cui nos 
la dauant ramentumes nen estoit mies 
si cum li altre homme et 
mismes se portat tesmonage mais ses 
tesmognages ne fut mies urais 
seurement ait glore cil en cui 
li misericorde et li ueritez 
se sunt encontreit et iustise et 
paiz se sunt baisiét mais en 
celui lait la glore qui en espirit 
de ueriteit li portet tesmongnage 

por ceu dist il ke li 
glore habicet en nostre terre si s 
encontrarent misericorde et ueritez et iustise et paiz 
se baiserent si li sages 
filz est li glore del pere 
dons est ceu aouerte chose ke 
criz qui est li uirtuz de deu 
et li sapience de deu 
est li glore del pere 
car nuls nen est plus 
sages de celei sapience 
donkes por ceu ke de lui 
estoit escrit en maintes manieres ens 
prophetes k en lo deuoit ueor en 
terre et qu il entre les homes douoit 
conuerser coment ceu soit auenut 
et coment celes choses soient 
aamplies ke per la boche 
de toz les prophetes estoient dittes 
de lui c est coment 
li glore hait habiteit en nostre 
terre ceu si aueuret 
li salmistes per cez parolles 
assi cum il diet plus aouertement 
li misericorde et li ueritez s 
encontrarent et iustise et paiz se 
baiserent por ceu ke li parolle 
deuenist char et qu ille habitast en 
nos granz est molt cist 
sacremenz et molt lo deueroit om 
diliantrement encerchier si ceu 
nen estoit ke li entendemenz 
et les parolles 
nos defallent en ceste chose 
toteuoies ceu ke ie en sent 
dirai iu coment ke ce soit por 
doner a moens okeson a ceos qui 
sage sunt il me semblet 
chier frere ke de cez quatre uirtuz 
fust aornez li primiers hom 
des l encomencement de sa creacion 
et uestiz de uestemenz de salueteit si 
cum retraitet li profetes en cez quatre 
uirtuz est tote li enterignetez de 
salueteit ne sens eles totes ne 
puet estre nuls sals car 
eles ne poroient mies estre uirtuz 
s om desseureuet l une de l 
altre li hom auoit receut la uirtut 
de misericorde si cum sa warde et 
sa chambrere por ceu k ele lou deuanzest 
et seuist et k ele 
defendist et wardist tot par tot 
tel nurice auoit 
deus doneit a sa petitte criature tel 
chambrere auoit il doneit a l omme 
qui nouelement estoit creez mais mestiers 
li estoit qu il aust ancor 
endoctrinour si cum noble criature 
et raisnaule qui deuoit estre 
nurie si cum petiz 
enfes et ne mies wardeie 
si cum beste a ceu a faire 
ne poot om atrouer plus conuenaule maistre 
ke la ueriteit mismes k ankune 
fieie lo permonast a la conessance 
de la soueraine ueriteit mais por 
ceu k en ne l atrouast cientredous 
a sage por mal a faire ensi 
qu il pechast si cum cil qui seust lo 
bien et ke n en ne fesist mie 
si receut il apres la uirtut de iustise 
dont il fust gouernez ancor mist 
en lui li tres benigne mains del 
criator la paix ou il presist son 
deleit et sa nurceon et paix doule 
ensi qu il dedenz lui ne sentist 
nule batalle ne per defors nule crimor 
c est ensi ke li chars 
nen encuuist encontre l espirit et ke 
nule criature ne li fust a crimour 
il mist franchement les nons a totes 
les bestes et li serpenz mismes 
entreprist anceos per bosie encontre lui 
ceu qu il nen osat mies 
faire per force quels chose defalliuet a 
l omme cui li misericorde 
wardeuet cui li ueritez ensigniuet 
gouerneuet li iustise et nuriuet li paiz 

mais chaitis cist hom dessendit 
de ierusalem en iherico a son grant 
mal et a sa grant sottie car 
il cheut entre les lairons qui tot 
dauant lo despollarent nen estoit 
dons despolliez cil qui se 
desplaigniuet estre nuz quant nostre 
sires uint a lui nen il 
ne pot estre reuestiz ne ses 
uestimenz qui tolut li estoient ne 
poot recourer si criz ne perdoit 
les siens tot ensi cum il 
ne poot estre uiuifiez en ainrme 
si permei la corporeil mort non 
de crist ensi ne poot 
il estre reuestiz sen son despollement 
or eswardez si li uestement del 
secont homme et del nouel 
ne furent departies en quatre 
parties por celes quatre parties del 
uestiment ke li primiers hom et 
li uiez auoit perdues mais tu 
demandes assi per auenture de la cotte 
ke fut sens custure et ke ne 
fut mies depertie anz uint a l 
un per sort ce me semblet ke 
ceste sotte soit li imagene 
de deu que ne puet estre trenchie 
ne depertie et k en l ome fut 
enteire et soileie en la nature mismes 
car a l ymagne et a la semblance 
de deu fut faiz li hom ensi qu il 
en l ymagene aust lo franc iugement 
de uolenteit et en la semblance les 
uirtuz li semblance si est perie 
mais en l ymagene est li hom 
trespassez el feu d enfer porit 
ardeor ly imagene et ne mies perardoir 
lou torment del feu senterit mais 
iai ne deffarit ceste cotte ne fut 
mies trenchieie anz uint a l un 
per sort car en quelconque leu ke li 
ainrme soit lai iert tote ensemble 
mais ensi nen est il mies de 
la semblance car ou ele permaint 
em bien ou ele se changet chaitiuement 
s il auient ke li ainrme 
checet em pechiet et si deuient 
semblanz a sottes bestes 

mais por ceu ke nos dit auons 
ke li hom fut despolliez de quatre 
uirtuz si est assi couenaule 
chose ke nos diiens coment il 
fut despolliez d une chascune 
la iustise perdit li om quant eue 
fut anceos obedienz a la uoix 
del serpent et adans a la uoix 
de la femme k a la uoix 
de deu toteuoies i auoit ancor une chose 
ou il se poissent estre ahers 
et ke nostre sires mismes lor faisiuet 
entendant per son encerchement mais ceu 
mismes misent il en aier dos 
quant il se tornarent em parolles 
de malice por escuser lor pechiet 
li primiere pertie de iustise 
est niant pechier li seconde 
est damner lo pechiet per penitence 
la misericorde perdit assi li om 
quant eue fut si ardanz en son 
cuuise qu ille a lei mismes nen 
espernat nen a som baron nen a 
ses filz qui estoient a auenir anz les 
assargentit toz desoz horrible 
maldeizon et desoz la necessiteit 
de mort 
adans mismes se uolt courir 
encontre nostre signor de la femme 
per cui il auoit pechiét assi cum 
il per daiere son dos se uolsist 
eschuir de la saete li femme uit 
l arbre qui beas estoit de ueue 
et deletaules por maingier et 
si auoit oit del serpent qu il 
seroient si cum deu li corde 
de trois cordons ne puet mies 
ligierement rumpre c est li corde 
de curiositeit de deleit et de 
uaniteit ces choses at soulement li 
mundes c est lo cuuise de 
la char lo cuuise des oilz et l 
orgoil de uie et de cez trois uices 
fut si atraite et enlacieie nostre 
cruiers mere qu ille tote misericorde 
gettat aier dos ensi fist assi 
adans qui si malement ot pitiet de 
sa femme qu il ensemble pechat quant il 
de lei ne uolt a droit pitiet 
auoir ou la poene sostenir por 
lei pennie fut assi de ueriteit 
li femme primiers quant ele malement tornat 
lou sen de ceu k ele ot 
oit de mort morras et k ele 
dist que nos per auenture ne muriens et 
apres quant ele crut lo serpent qui 
del tot desnoieuet et disoit qu il 
en nule maniere ne morroient 
penniz fut assi adans de ueriteit 
lai ou il fut hontous de lei 
a regehir et qu il trast auant uaines 
couertures por lui a escuser et 
certes li ueritez mismes dist cil 
ki de mi auerit honte dauant les 
homes et iu auerai honte de lui dauant 
les angeles de deu la paix 
perderent assi apermemmes car paiz nen 
est mies as fellons ce 
dist nostre sires nen auoient il 
dons atroueit contraire loy en lor 
menbres cil qui de nouel 
estoient hontous de lor nuteit iu 
dotai dist il por ceu ke iu 
estoie nuz chaitis hom ensi 
ne doteues tu mies dauant tu ne 
quaroies mies les folles ia soit 
ceu ke tu nuz fusses ensi 
cum tu fais or 

mais ce semblet que gries 
tenceons fust neie entre les uirtuz 
per ceu ke li prophetes dist k 
eles s encontrarent et k eles permei 
lo baisier de paix se 
racordarent ueritez et iustise afflieuent 
uoirement lou chaitif mais 
paz et misericorde iugieuent anceos 
k en l esparnast car cez 
dous uirtuz sunt compaignes si cum les 
primieres por ceu ke 
celes permanoient en l affliccion de 
l omme et k eles de tote 
parz lo batoient ensi k eles les presentes 
greuances acombleuent per lo torment qui 
estoit a auenir si s en alerent 
cestes el cuer del pere 
et si repararent al signor 
qui doneies les auoit 
il souls estoit uoirement qui 
penseuet penses de paix quant om 
ne ueot nulle chose ke ne fust 
plaine d affliccion certes li paiz ne 
feneuet ne li misericorde ne se 
uoloit quoisier anz parleuent et se 
mouoient les entralles del pere ensi 
cum per um pi susurre deieterit 
dons dient eles deus l omme en 
permenant et ne ferit mies ancor qu il 
plus plaisiules soit oblierat il 
dons a faire mercit ou detarrit 
il en son iror ses misericordes 
et ia soit ceu ke li peres 
des misericordes atarzast molt longement 
et fesist assi cum semblant 
qu il la preiere de celes ne 
uolust mie faire por ceu qu il a 
iustise et a ueriteit ne fust 
contraires toteuoies ne fut mies sens 
frut li enchaz que celes li 
fisent anz oit lor preiere en tens 
couenaule 

assi cum il tel respons donast 
a lor preiere cum longement me 
proiroz uos iu suis assi datres 
a uoz serors c est 
a iustise et a ueriteit cui 
uos ueoz estre si aparillieies por faire 
ueniance apelons les et si 
uingnent auant et si parlons 
ensemble de ceste chose donkes 
li misage celestien se hastent et 
apermemmes qu il uirent la misere 
des hommes et la cruier plaie 
si ploreuent amerement li angele 
de paix qui quaroient plus feolment 
celes choses k a paix apertienent 
que li angele de paix al ior 
estaulit uint li ueritez per lo 
comun atornement et eniesqu a nues 
montat ne mies ancor planierement clere 
mais ancor aikes oscure 
et ennuule del commouement de la 
fierteit dons fut fait ceu ke nos 
leit auons en la prophete 
sire ta misericorde est en ciel 
et ta ueritez eniesqu a nues mais 
li peres de lumiere seoit moiiens 
et chascune de celes parleuet miez k 
ele poot por sa partie qui pot 
estre a cel desrainement et se l nos 
anuncerat qui l oit et se l nos reconterat 
per auenture uns desraisnemenz fut 
qui recontez ne puet estre 
et qui hom ne doit mies 
dire ce semblet toteuoies ke tote li 
summe de cest plait fust tels 
mestier at de pitiet li 
raisnaule criature ce dist misericorde 
car ele est chaitiue 
deuenue et molt om doit om 
auoir grant pitiet uenuz est li tens 
c um doit auoir pitiet de 
lui car li tens est iai trespassez 
et ueritez redisiuet d altre part 
il couient sire que li parolle 
que tu disis soit aamplie et 
por ceu couient adan tot morir auec 
totes celes choses k en lui estoient 
al ior qu il mainiat del frut 
qui defenduz li fut peres ce 
dist misericorde por cai m engenuis 
tu dons pozque ie si tost 
doie perir ueritez mismes seit bien 
ke ta misericorde est perie et 
nianz nen est si tu ancune fieie 
nen as pitiet et cele redisoit 
assi encontre sire si li hom 
assappet de la sentence de 
mort que tu li manezas dauant 
dons est perie ta ueritez 
ne ne permanret en permenant 

dons dist li uns des cherubin 
k en les doueroit tramatre al roi 
salemon car al fil ce dist est 
donez toz li iugemenz et dauant lui 
uingnent ensemble misericorde et 
ueritez et si tracent auant 
celes parolles mismes dont eles 
se deplagniuent dauant iu reconos 
bien ce dist ueritez que 
misericorde at bone intencion mais 
iu uorroie que son intencions fust 
selonc science et por kai uuet 
ele c om espargnet anceos a 
l omme qui colpaules est 
k a sa serour mais tu 
ce dist misericorde nen espargnes nen 
a l un nen a l altre 
anz forsennes si fierement en l ome 
qui pechiét at ke tu 
ensemble lui tormentes assi ta serour 
quel mal te desserui iu unkes 
si tu es encontre mi airieie 
d ancune chose di lou me et 
si iu ne t ai niant forfait 
por kai me porseus tu 
granz ieret ceste descorde chier 
freire et molt entrelacieie 
ceste tenceons qui seroit nuls 
qui lai ne dust dire bone chose 
fust a nos si cist hom ne fust 
unkes neiz certes ensi estoit il 
chier freire om ne ueot coment 
misericorde et ueritez puissent 
estre wardeies ensemble ancor 
disiuet plus li ueritez car ele disiuet 
que li torz k en li feroit 
retorneroit sor lou iugeor mismes et 
por ceu se douoit om warder 
que li parolle del pere uiue 
et forz ne fust trespesseie nen 
esueudieie per nule okeson et ensi 
cum ele disoit ceu si uint paiz 
auant et si lor dist por deu 
dist ele wardez uos de tels parolles 
tels tenceons ne siet mies 
entre uos desoneste tenceons nen 
apertient mies a uirtuz 

dons se clingnat li iugieres uers terre 
si escriuoit en la terre de son 
doit les parolles de cele 
escriture estoient celes parolles que 
paiz lest oiant toz car ele 
seoit plus pres ceste dist iu suis 
aleie s adans ne muer et cele 
dist iu suis aleie s il ne 
conseut misericorde or auignet dons 
une bone morz et ensi auerit 
et li une et li altre 
ceu k ele demandet tut furent 
meruillous de ceste sage parolle car 
en lei estoit li forme de la 
racorde et del iugement ensemble ensi 
que celes ne porent auoir nule okeson 
plus de tencier car per ceste parolle pot 
om faire ceu ke li une et 
li altre demandeuet c est que 
li hom morust et qu il conseuist 
misericorde mais coment porit ceu auenir 
dient il per quel raison porit 
estre bone morz que tres cruiere est 
et tres amere et ke de la 
soule oie est espauuentaule et 
horrible et cil lor dist 
li morz dist il des pechors est 
pesme mais li morz des sainz 
puet deuenir preciose ne serit 
ele molt preciose s ele est 
porte de uie et de 
glore awil uoir molt 
preciose dient il mais coment 
porit ceu estre bien puet estre 
dist il si ancuens est qui 
per chariteit meuret et qui niant ne 
doppet a la mort car li morz 
ne porit mies detenir l innocent 
anz forrit si cum dit est 
la ieuse de l auersier et si 
destrurat la paroit k enmei est ensi 
que li granz confusions ke fermeie 
est entre la mort et la uie 
serit desrumpue forz est si 
cum mort li chariteiz anz est 
nes plus forz ke morz et por 
ceu s ille en la maison entret de cel 
fort ille lou lierit et si li 
torrit toz ses uassels et en son trespas 
mismes matterit uoie el parfunt de 
la mer por ceu que li deliureit 
poient trespasser 

molt sist bien ceste parolle a 
toz et molt lor semblat estre foyaule 
et bone mais ou poroit 
estre atrouez cil innocenz qui seroit 
nuls s il la mort nen auoit 
desseruit et il per dat ne la deuoit 
qui de son plaisir uolust 
morir tot lo munde encerchet ueritez 
et nelui nen atroueuet sens tache 
nes un enfant qui nen at mais 
un ior de uie sor terre et 
misericorde encerchet tot lo ciel et ens 
angles mismes nen atrueuet mies 
tele chariteit car uns altres 
deuoit auoir ceste uictore c 
est cil de cuy nen aueroit 
plus grant clariteit ke ceu 
qu il son ainrme matteroit por 
ses serchanz non dignes et niant 
profetaules et s il iai ne nos 
apelet mies serianz ceu mismes uient 
de grant amor et de grant 
humilteit mais nos ancor 
fiyssiens nos tot ceu que 
comandeit nos est que doueriens nos 
altre chose dire si ceu non ke 
nos seriant summes niant utle 
mais qui l oseroit araisnier de 
ceste chose al ior 
estaulit repairent ueritez et misericorde 
molt destroites de ceu qu eles 
nen orent atroueit ceu k eles 
desireuent 

quant paiz ke desoure 
seoit les commenzat a conforter 
uos ne sauoiz dist ele niant 
ne ne pensez nuls nen est 
qui bien facet nuls nen est mais 
k eniesqu a un cil mismes 
qui lou consol at doneit cil 
mismes facet l aiue dons entendit 
li rois que cele disoit et si 
dist iu me repenz de ceu que iu 
ai fait l omme assi cum ceu diet 
a mi en renornet li poene mi en 
couient sostenir la poene et por 
l omme cuy iu ai creeit me 
couient faire penitence et dons 
dist eque uos iu uig car cist 
bourages ne puet mies trespasser si 
iu ne l boef dons apelet 
apermemmes gabriel et si li dist 
uai et si di a la fille 
de sion ke ses roys uient 
cil se hastat et si dist syon 
aourne ta mayson et si 
receof ton roy cest roi dauanzarent 
misericorde et ueritez 
si cum escrit est misericorde 
et ueritez dauancerunt sa faceon et 
iustise aparilliuet lo siege selonc 
ceu qu escrit est iustise 
et iugemenz est li aparillemenz de 
ton siege paiz uint ensemble lo 
roi por ceu que cil prophetes 
fust atrouez foyaules qui dist paiz 
iert en nostre terre quant il 
uenuz serit por ceu se chanteuent li 
angele quant nostre sires fut neiz 
que paiz fust en terre as hommes 
de bone uolenteit dons primes se 
baisarent iustise et paiz ke dec a 
dons nen estoient mie pettit 
descordeies car si loys auoyt dauant 
aucune iustise cele 
iustise auoit anceos awillon que 
baisier destregnanz plus per crimor 
ke per amour atrahanz ne cele 
iustise nen ot mies lo reconciliement 
si cum ceste iustise at or 
que de la foyt est coment estoit 
ceu que nes abraham ne moyses 
ne li altre iuste homme ne poient 
a cel tens monter a cele 
paiz de permenant bienaurteit ou entrer 
el regne de paix quant passeuent de 
ceste uie si por ceu non que iustise 
et paiz ne s estoien ancor 
entrebaisieies certes de ceu doiens nos 
chier freire enseure la 
iustise entrebaisieies se sunt iustise 
et paiz et aiuntes se sunt 
per unes amistiez que ne pueent 
estre deperties ensi ke celui 
receouet esclariement et per uns liez 
embracemenz li paiz dormanz et 
reposanz en iceu mismes qui lou 
tesmognage de iustise porterit ensemble lui 

ancor de ceu 
wardez chier frere en la 
sollemniteit qui hui est la simple 
hystoire de nostre raparillement assi 
cum une tres deletaule planece 
om eniunt a gabrihel l angele 
un nouel misage et la uirgine qui 
regehit la nouele uirtut honoret om 
de nouel salut om ostet l anciene 
maldeceon des femmes et si 
receot li nouele mere nouele beneiceon 
celei emplist om de grace que 
ne seit que cuuises soit por ceu 
ke cele engenuisset per lo saint 
esperit un fil al haltisme 
que compagnie ne dignet auoir a 
homme per cele porte mismes entret 
a nos li medicine de salueteit 
per cai li uelins del serpent entrat 
et entoschat tote l 
umaine lignieie ligierement pouns cullir 
de cez preiz grant messe de tels 
manieres de flors mais iu eswarz enmei 
une abisme d une perfundeteit que 
molt fait a doter abysmes est 
uraiement que cerchiez ne puet 
estre li sacremenz de l incarnation 
nostre signor et abysmes est 
qui tresperciez ne puet estre 
li parolle k est faite chars 
et qui habitat en nos qui poroit 
a ceste abysme auenir et qui 
la poroit encerchier perfunz est 
ciz puz et iu nen ai mies 
uassel en cai iu en poie pusier 
toteuoies suelt a la fieie enmustir 
les linceues ke sor lo puix 
sunt mis li humours que de 
dedenz ist iu qui conos ma 
propre enfermeteit ne m ose 
mies abandoner d entrer en cest 
puix et toteuoies espant iu a ti 
souent sire mes mains assi cum sus 
la boche de cest puis por ceu que 
mon ainrme est a ti si cum terre 
sens auue ceu pettit chier freire 
ke mes cuers at receut de la 
tres tenuene fumiere que de 
cest puix est contremont uenue uos 
uoil iu repartir sens enuie et 
arroser uos cuers d une tres pittites 
gottes de la celestiene roseie qu 
estorses sunt assi cum d un linceuel 

iu encerche per quel raison li 
filz presist anceos char ke li peres 
ou ke li sainz espiriz cum 
ce soit ke tote li trinitez soit 
d euwal glore et d une 
mismes sustance mais qui pot unques conossere 
lo sens nostre signor ou qui 
fut unkes ses consilliers perfunz 
est molt cist sacremenz ne de 
tel chose ne doiens nos mies 
ultrecudiement et hastiulement doner sentence 
ceu semblet assi que ceu 
fust plus couenaule chose ke 
cil deuenist specialment filz qui 
filz estoit dauant por ceu qu 
el nom nen aust nule dotance 
d altre part ceu est li 
singulers glore et li soueraine honors 
de nostre uirgene marie qu ille 
un mismes fil ot comun ensemble 
deu lo pere et ceu ne puist 
mie estre si li filz nen aust pris 
char nos mismes ne pussiens 
per altre oqueson espirer l eritage 
permenant car cil qui estoit li 
souls filz del pere apelat sens dote 
per ceu qu il primiers neiz 
deuint entre plusors freres ceos en son 
heritage cui il apelat en son 
election car si nos summes frere 
dons summes assi hoir donques 
tot ensi cum nostre foyaules moyneres 
ihesu criz assemblat per tres 
meruillous sacrement en une persone la 
sostance deu et de l omme ensi 
alet il en nostre reconciliement per si 
couenaule consoil qu il de la 
moyene droiture ne se pertit mies 
donanz et a l un et a l 
altre ceu k a un chascun aperteniuet 
a deu l onor et a l omme 
la pitiet ceste estoit li miedre maniere de 
faire paix entre lo signor qui 
correciez estoit et lo seriant ki colpaules 
estoit ensi que li serianz 
ne fust apresseiz de plus fiere 
sentence per lo matelent del 
signor cui il deust auoir honoreit 
et ke li sires ne fust d altre 
part trop panniz de tel honor cum en 
li deuoit per la pitiet 
k en feroit a cestui 

or eswarde diliantrement si 
li angele mismes ne wardent 
ceste chose en la nassance de 
cest moynour glore dient il soit 
ens haltimes a deu et en terre 
paiz as hommes de bone uolenteit por ceu 
a warder ne defallit unques 
a crist nostre foyaule reconciliour 
ne li espiriz de crimour dont 
il ades portast honor al pere 
et quesist ades sa glore 
ne li espiriz de pitiet dons 
il as hommes fust pis 
et misericors por ceu ot il 
assi mestier de l espirit de 
science per cui li depertemenz de 
la crimor et de la pitiet 
fust faiz senz confusion il troi furent 
ki lo primiez pechiet aidarent 
a faire mais aouertement defallerent a 
ceos trois trois choses cist 
troi furent eue et li 
diaules et adans eue nen 
ot mies science que deceue fut 
si cum dist li apostles 
en la preuarication mais ceste ne 
defallit mies al serpent qui estoit 
plus uoysous de totes les altres 
bestes mais nen ot poent de 
pitiet li malignes enemins qui des l 
encomencement est deuenuz homicides ce semblet qu adans 
fust pis quant il sa 
femme ne uolt mies correcier mais 
la crimor de deu dewerpit quant il 
anceos fut obediens a sa uoix 
qu a la uoix de deu hai cum 
bien nos fust auenut si li crimours de deu 
aust en lui la plus grant 
force si cum en leist nomeiment 
de crist et li espiriz de 
crimor lo raamplit en totes choses et 
per totes choses doit estre 
li crimours nostre signor mise dauant 
la pitiet des prosmes et c 
est cille soule chouse que tot l omme 
doit traire a lei en 
ces trois choses reconciliat nostre moyneres 
l omme a deu c est en 
crimour em pitiet et em science mais en 
consol et en force lo deliurat il 
de la main de son aduersaire 
il pennit per consol l enemin 
de son anciene droyture et per 
force fist qu il per force 
ne pot retenir ceos qui rachateit 
estoient quant il uenkeres repairat d 
enfer et quant li uie des 
hommes releuat ensemble lui 

por ceu nos past il or del 
pain de uie et d entendement et se 
nos aboeuret d auue de 
santiule sapience car li entendemenz des 
choses espiritels et niant uisibles 
est li urais pains 
de l ainrme confermanz nostre cuer et 
enforzanz totes noz bones oyures en toz 
estudes espiritels mais li 
charnals cuers qui nen aperceot 
mies celes choses ke sunt de l 
espirit de deu anz li semblet sottie 
cil diet en gemissement et en 
plour desachiez est mes cuers car 
iu ai oblieit a mangier mon 
pain uraye et perfaite ueritez est 
que ne ualt niant a l omme 
s il tot lo munde waignet por ceu 
qu il facet l enpoirement de 
son ainrme mais ceu coment poroit 
entendre li cuers auers en uain 
se trauallet cil qui ceu li uuet 
enhorter et por cai certes por 
ceu ke tot ceu li semblet estre 
sottie quels chose est plus uraie 
que ceu que li ius de crist 
soit sueys or lo mat a l 
omme seculer dauant si uaras qu il anceos 
lo tarrit a piere qu a pain 
et certes de l entendement de ceste 
dedentriene ueriteit uit li 
ainrme et cist mangiers est 
espiritels car li hom 
ne uit mies soulement de pain 
mais de totte la parolle qui ist 
de la boche de deu tu ne 
pues mie traire en ti 
sens grant poene la ueriteit deci 
atant que tu en sens la 
sauour mais quant tu t encomences 
iai en lei a deletier si nen 
est iai ele mies maingiers mais boeures 
et ligierement entret dons a l 
ainrme et per lo boeure de sapience 
matist li uitalle de l entendement 
por ceu k ille ne soit plus a 
charge qu a esploit as sas membres 
del dedentrien homme c est as saches 
affections 

nule chose ne deffallit en nostre saluour que mestier aussent a 
nostre salueteit car c est il de cuy ysaies li prophetes parlat 
grant tens dauant une uerge dist il isserit de la racine 
de iesse et une flours aparrit de sa racine et sor cele 
flour se reposerit li espiriz de nostre signor 
li espiriz de sapience et d entendement li espiriz 
de consol et de force li espiriz de science et de pitiet 
et se l raamplerit li espiriz de la crimour nostre signor 
a ceu pren warde diliantrement qu il dist que li flours 
aparroit de la racine et ne mies de la uerge car si li nouele 
chars de crist fust en la uirgene creeie de niant si cum 
plusor gent cudarent om ne puist mie dire que li flours 
fust aparue de la racine mais de la uerge mais por ceu qu il 
ussit de la racine c est de la comune racine si n en est mies 
dote qu il nen aust matiere comune et per ceu qu il 
dist que li espiriz se reposat sor lui si mostret il aouertement 
qu il en lui nen ot nule contrarieteit mais por ceu que li 
espiriz nen est mies en nos al desoure del tot si ne se reposet 
il mies en nos car li chars encuuist encontre l espirit et li 
espiriz encontre la char et de cest batalle nos puist deliurer 
li noues hom qui en lui nen ot nule tel chose qui la uraie 
ymage receut de nostre char sens lo uiez liuain de cuuise 

ne fut mies sens chose ceu que sainte eglise qui at 
l espirit de celui qui est ses espous et ses deus mist hui la 
procession ensemble la passion per un nouel et per un 
meruillous assemblement car en la procession at ioie 
et en la passion plag et por ceu que nos summes datour et as 
sages et as fous si ueuns quel bien facet cist assemblemenz et 
as uns et as altres primiers ueuns ce qu est qu il 
demostret a la gent seculer car ceu k espiritels chose est nen 
est mies primiers mais li selonc l ainrme est uoiet 
dons li cuers seculers et si entendet que la fin de la ioie 
porprent li plours por ceu uolt cil qui les altres choses 
encomencet a faire et a ensignier proichanz et per parolles et per 
essample prouer aouertement en lui mismes quant il en char aparut 
ceu qu il per lo prophete auoit dauant anonciét c est que 
tote char estoit foens et tote sa glore si cum 
li flours del foenc et por ceu uolt estre essalciez dauant 
per la glore de la procession cil qui sauoit bien cum 
petit apres deuoit estre li iors de sa hontouse passion qui 
deueroit mais auoir esperance en la non certeit de la temporel 
glore quant om uoit ke si granz auillemenz uint apres si grant 
essalcement en celui mismes qui unkes ne fist pechiet lo criator 
des tens et de totes criatures en une mismes citeit et 
d une mismes gent et en un mismes tens fut honorez de procession 
et de diuins los et apres laidengiez et tormentez et 
cuntez entre les malicios certes tels est li fins de 
la trepassant ioie tels est li fruz de la glore temporal por 
ceu ouret sagement li profetes que sa glore chanst a nostre 
signor ensi qu il ne soit mie compuz c est tele procession 
ait cui nule passions ne seuet 

mais a uos chier frere atornons nos les espiritels choses si cum 
a ceos qui espiritelment uiuent et por ceu representons nos a 
uos la glore del celestien pais en la procession et en la passion uos 
mostrons la uoie si cele leece et si cil bienaurous esioissemenz 
qui est a auenir te uient en ta pense en la procession quant nos 
en nues serons rauit por aler encontre crist en l aire si tu de tot 
ton desier desires a ueor cel ior quant criz nostre sires 
serit receuz atot ses menbres en la celestiene ierusalem portanz 
l ensegne de uictoire lai ou les uirtuz de ciel et ne mies 
les torbes s esioisserunt et huscherunt de totes parz as peules 
de l un et de l altre testament benoz soit cil qui 
uient el nom nostre signor si tu ceu as eswardeit 
en la procession ou en se doit haster apren assi en la passion 
per cai om doit aler li tribulacions de ceste uie est li uoie 
que moenet a uie est li uoie que moinet a la gloire de la 
citeit et del regne permenant selonc ceu ke li leres huchet de 
la croix souignet te de mi sire quant tu seras 
uenuz en ton regne il uit en espirit aler nostre signor 
en son regne et por ceu li preat qu il aust remenbrance de 
lui quant il i seroit peruenuz il mismes i peruint assi et 
si tu uuels sauoir cum courte et cum bone soit ceste uoie 
en cel ior mismes desseruit il qu il emsemble nostre signor 
fust en paradis molt alligist lo traual de la passion li 
glore de la procession car al cuer qui aimmet nen est nule 
chose gries 

ne ne te meruillier mies de ceu ke iu ai 
dit que per cestei procession soit representeie li celestiene 
processions car cil mismes cui om receot en cestei serit assi 
receuz en celei ia soit ceu ke molt altrement et per altre gent 
en cestei procession siet nostre sires sus une mue beste et que 
sens raison est mais en celei iert uoirement assi li beste mais 
rainaule car tu salueras sire et les hommes et les bestes 
a ceu est assi semblant ceu que cist mismes 
prophetes dist en un altre leu si cum iumenz suis faiz 
en aier ti et iu ades ensemble ti et eswarde s il ne 
parollet de procession lai ou il apermemmes dist apres 
tu tenus dist il ma main destre et en ta uolonteit 
me menas et atot glore me receus certes 
lai mismes ne deffarrit mies li feons car ancor detracet 
li hyrites al batisme des petiz enfanz ne n es lacet mies auant 
uenir cil toteuoies qui neiz est petiz et qui en la primiere 
batalle eslest la siere des petiz enfanz ne botet mies ancor hui 
de cest ior les petiz enfanz fors de sa grace car a sa pitiet 
nen est mies descouenanz chose ne gries chose a sa maysteit 
de perfaire lo don de la grace en ous qu il aamplir ne pueent 
por lo non poor de la nature lai ne getterit mies li 
torbe en la uoie les rains des arbres ne les uils uestemenz anz 
abasserunt les saintes bestes lor ales et li uint e quatre uellart 
et totes les uirtuz de ciel osterunt lor corones dauant lo trone 
de l agnel c est tot ceu reffarunt a lui de glore et de beateit 
qu il auerunt et de tot a fait retornerunt a lui lou los 

mais por ceu que nos auons ramentut la beste et les uestemenz 
et les rains de arbres si me plaist a eswarder plus diliantrement 
trois manieres de seruises qui en ceste procession furent 
representeit al saluour li primiers fut de la beste sor cui 
il sist li seconz de ceos qui espandirent lor uestimenz li 
tierz de ceos qui les rains trenchieuent des arbres tut li 
altre seruirent nostre signor de ceu dont il auoient habundance 
et assi cum sens traual mais li soule beste abandonat lei mismes 
en son seruise coiserai me iu por ceu que uos ne uos esliuiez 
ou parlerai iu por ceu ke uos en ceu que iu dirai 
prenniez solaz nen estes uos dons li beste sor cui nostre 
sires siet qui selonc lo comandement de l apostle glorifiez 
et portez deu en uos cors li gent seculer nen espandent 
mies el seruise nostre signor lor cors mais celes choses ke 
sunt entor lo cors quant il almoines funt de lor terrienes 
sustances li prelait assi trenchent les rains des arbres quant 
il prochent de la foyt et de l obedience abrahe de la chasteit 
ioseph de la mansuetume moysi et des uirtuz des altres sainz 
cist traient des uassels qui plain sunt et por ceu lor 
comandet om a doner em pardons ceu qu il em pardons unt receut tut 
cist toteuoies sunt en la procession del salueor et ensemble 
lui entrent en la sainte citeit mais c uns chascuns soit 
foement entenduz a son seruise car trois hommes uit li prophetes en 
espirit qui salueit seroient noe qui les rains trenchet 
por faire l arche danihel qui en la uil uiande et el traual d astinence 
portet si cum beste lo salueor et lo tierz iob qui a 
droit depart la sostance de cest munde et qui les costez des 
poures reschafet des uerres de ses barbiz mais a cui est 
ihesu criz plus prochiens de toz ceos qui en cele procession 
uunt et al quel de cez trois ordenes est li saluetez plus 
prochiene certes ceu poz uos aperceoure molt ligierement 

il nos couient hui chier freire parler plus briement por 
lo tens ki petiz est li processions que nos hui doiens 
faire nos aministret molt a dire mais ele mismes nos detriet 
ensi que nos ne pouns mies dire plusors choses nos doiens 
hui celebrer sollempnal procession et apres un petit doiens oir 
la passion nostre signor por deu por cai fut faite ceste meruillouse 
assembleie ou c orent en pense nostre peire quant il 
emsemble la procession misent la passion la procession representet 
om hui per droit car ele hui fut faite mais li passions 
por cai fut ele atorneie ensemble que fut faite lo uenridi 
primes apres certes molt couenaulement fut mise li 
passions auoc la procession por ceu ke nos sachiens que nos 
nule fiance ne doiens auoir en nule ioye de cest munde car 
la fin de la ioie porprent li plours por ceu chier freire ne 
soiens mies sot ke nostre prosperitez ne nos ociet mais el 
ior des biens ne mattons mies en obli les mals ne les biens el ior 
des mals ensi est melleie ceste presente uie et ne mies soulement 
a la gent seculer mais nes assi a ceos qui espiritelment 
uiuent a la seculer gent mismes qui aimment lo munde 
ueons nos a la fieie auenir chose que lor plaist et a la fieie 
chose que lor deplaist et cil ausi qui espiritelment uiuent ne 
sunt mies ades en tristece nen ades ne sunt en ioye anz est 
a ous li uespres et li matins uns iors et ceu ausi que sainz 
iob dist tel uisites al matin et enoytes lo prueues 
ensi est or tant cum cist seules permaint mais tan 
cum il decourt doueroie miez dire 

mais apres cestui seule doient uenir dui altre 
seule qui molt serunt diuiseit et 
diuers ensiqu en l un nen auerit si plour non et crusement 
de denz et en l altre si ioie non et uoix de los car deus 
furberit les oilz des sainz de totes lor larmes 
et iamais ne serit en ous ne plours ne criz ne dolors 
or tant cum ceste uie duret nen unt mies cil qui 
deu aimment tote lor uolenteit en cest munde si cum cil mismes 
nen unt qui aimment lo munde car cil mismes soffrent 
maintes aduersiteiz por ceu se doient cil qui deu aimment 
retraitier les biens el ior des mals qu il ne deuignent fleue et 
inpacient si cum cil de cui om leist en la salme dons te 
loerit quant bien li aueras fait et el ior des 
biens ne mattent mie ausi en obli les mals por ceu qu il ne 
s eslieuent et dient en lor habundance qu il en permenant ne se 
mouerunt car ensi cum li prosperitez des choses seculers ocit 
lo sot cuer seculer ensi puet li habundance de l espiritel 
prosperiteit ocire l espiritel cuer s il sages nen est 
et uoisous li espiritels hom iuget tot a fait mais dont 
auient ceu que li prosperitez ocit lo sot et ne mie lo sage 
escrit est en un altre leu li cuers del sage homme est 
lai ou tristece est et li cuers de la sote gent lai ou 
ioie est et por ceu dist a droit cist mismes sages hom 
que miez ualt aler a la maison de plour qu a la 
maison de conuiue ia soit ceu ke li auersitez sollet 
aflauillier lo cuer toteuoies eslieuet molt plus de gent li 
prosperitez si cum escrit est deuers ton costeit charunt 
mil c est lo senestre costeit qui signefiet l auersiteit 
et deix mile c est molt plus deuers ta destre ke la 
prosperiteit signefiet et por ce que d une part et d altre at 
peril si preieuet li sages hom et si disoit richeces et 
pouretez ne me doner mie por ceu que per auenture 
ne soie esleuez en orgoil per les richeces ou abatuz en 
inpacience per la poureteit 

et por ceu uolt nostre sires 
mostrer humiliteit en la procession et en sa passion pacience 
ausi cum une barbiz fut menez en sa passion a la mort 
et ausi fut muz cum li agnes est dauant celui que l tont 
et si ne n aourit mies sa boche qui ne manicieuet mies quant 
om lo feriuet anz oreuet anceos et si disoit peres pardone 
lor car il ne seuent qu il facent et en la procession que 
fist il li peule s aparilleuent por issir fors 
encontre lui ne ceu n estoit mies receleit a lui qui sauoit 
bien ceu k estoit dedenz l omme et il coment s aparillat 
il ne s aparillat nen en charaz nen ens cheuals nen ens frains 
d argent nen en selles couertes d or anz s assist sor lo dos 
d un petit asnun et si ot les uestemenz des apostles que iu ne 
croi mie qu eles fussent les plus precioses del pais 

mais ceu que fut qu il procession uolt auoir qui sauoit bien que 
sa passions deuoit apermemmes uenir apres ceu fist il tost 
por ceu ke li passions fust plus amere de ceu que li processions 
aueroit dauant esteit car cil mismes pueles qui a si grant 
feste l ot dauant receut lou crucifiat apres en cel 
mismes leu et en cel tens mismes mais c un poc de iors ot 
entre dous o cum sunt dessemblanz cez dous parolles oste 
oste crucifie lou et benoiz soit cil qui 
uient el nom nostre signor li rois d israhel 
o cum est dessemblanz chose rois d israel et nos 
nen auons nul roi mais que cesaire certes molt 
sunt dessemblant li raim uardiant et li croiz les ffours et les 
espines celui deuest om un petit apres de ses uestimenz et si 
gettet om sors sus dauant cui li altre espandoient dauant lor 
uestemenz wai a ti amaritez de noz pechiez por cui a 
destrure fut necessaire si granz amaritez 

en cele procession que dons fut faite ot si cum mi semblet quatre 
ordenes et toz ces quatres ordenes porons nos per auenture hui atrouer 
en ceste nostre procession li un aleuent dauant et si 
aparilleuent la uoie ce sunt cil qui uos gouernent et qui 
adrescent uoz piez en la uoie de paix li altre aleuent 
apres et ce sunt cil qui conossent lor propre non sachance et qui 
qui deuotement enseuent et s aerdent ades a l essample de ceos 
qui dauant ous uunt en la uoie de deu li disciple estoient 
ahers a son costeit si cum sei priueit et ce sunt cil qui 
esleit ont la mellor partie qui ens clostres uiuent soulement a 
deu ades aherdant a lui et eswardant son plaisir li beste ne defaillit 
mies ausi en cele procession sor cai il sot qui signefiet ceos 
qui sunt de dur cuer et assi cum en une maniere bestial lai nen 
ot mies molt grant habundance de tels bestes ne mestiers ne 
fut mies car tels bestes sunt anceos a charge qu a honor ne 
por ous ne fust mie li processions molt plus gloriose tels 
manieres de bestes ne seuent mie chanter mais haskerosement 
braire et ce sunt cil qui ades unt mestier de uerge et 
d esperons et toteuoies ceos mismes ne dewerperit mies nostre 
sires tant cum il uorrunt porter sa discipline a tel gent dist li 
salmistes seruiz a nostre signor en crimor et si 
prennoz discipline 
que nostre sires ne se corrost ancune fieie et si periez de la 
droite uoie quant ceste beste ne uuelt sofrir discipline qu i 
at plus mais ke nostre sires la degizet assi cum per un desdeng 
et qu ille apermemmes isset de la uoie corranz as espines et 
as chardons per cai li parolle deu est forchachieie c est as 
richeces de cest munde et al deleit de la char 

si ci at de ceos qui tel soient a cui li ordines soit 
gries et a fax totes les choses cui il couient pugnere souent 
et destregnere nos lor preuns por deu qu il macent lor estude 
et lor cusenceon a ceu qu il de bestes se poient muer en hommes ensi 
c um les puist conter entre la quele partie que soit des altres 
c est ou entre ceos qui dauant uunt ou entre ceos qui en 
coste uont ou entre ceos qui apres uunt et s il ceu ne funt 
por deu lor prei qu il a moens permagnent en ceu qu il or 
sunt et qu il paciament sostignent celes choses que santiules 
lor sunt ancor ne soient eles mies si sueis eniesqu atant 
qu il placet a deu reswarder lor humiliteit et moner auant en aucune 
mellor chose mais uoloz que nos aikes reconfortiens nostre 
beste bien sauons uoirement qu ille ne seit mie chanter 
ne qu ille nen est mies de ceos qui pueent dire tels 
iustifications estoient a mi chantaules el leu 
de ma peregrinacion une chose i at toteuoies k a nul des 
altres nen est nostre sires si pres car nes cil mismes 
qui de zai et de lai s aherdent a lui mismes ne sunt si pres 
de lui cum li beste est sor cai il siet et ceu mismes en 
dist li prophetes pres est dist il nostre sires de ceos 
qui sunt de contrit cuer car celui fil nurist plus 
cusencenosement li mere et embracet plus souent cui ele uoit 
malade nuns ne soit donques qui at a desdeng ou a 
despeit tel gent tant cum il uorrunt estre li beste de crist 
car cil qui escandalizerit un de ces pitiz griement 
correcerit nostre signor qui assi cum mere de misericorde les nurist 
en son escourz de ci atantqu il soient enforciét et por ceu 
nos semont sainz benoz que nos tres pacianment soffriens les 
enfermeteiz d altrui mours donques quatre manieres de 
gent at en la procession nostre signor li boen senneit i sunt 
et li boen simple et ce sunt cil qui dauant uunt et qui 
seuent apres et por ceu ai iu dit boen car li senneit 
qui boen ne sunt sunt fellon et li simple qui boen 
sunt sot et en la procession nostre signor ne puet auoir leu 
ne cil qui fel est ne cil qui soz est cil qui 
a lui s aherdent d une part et d altre sunt li contemplatif 
et cil cui om charget et qui portent ce sunt cil 
qui sunt de dur cuer et qui ont poc de deuocion tut cist 
sunt en la procession nostre signor et nuls d ous toteuoies ne 
uoit sa faceon cil qui dauant uunt sunt entendut 
d aparillier la uoie et si sunt cusencenos entor les pechiez 
et le temptacions d altrui et cil qui seuent il ne pueent en 
nule maniere ueor sa faceon lo dos uoien solement 
si cum nostre sires dist a moysen et li beste sor cui il siet 
cille ne puet en nule maniere leuer les oylz por lui a ueor 
anz est ades enclinte uers terre mais cil qui a lui 
s aherdent d une part et d altre cil lo pueent ueor 
ancune fieie mais ceu est enoytes et ne mies continueement ne 
planierement tant cum il ancor sunt en la uoie et toteuoies 
enuers les altres puet om dire que cist lo uoient face 
a face selonc k ascrit est lo parax de moysel as altres prophetes 
aparoit deus per uisions et per songes mais a moysen parleuet il 
face a face mais tant cum a plaine uision afiert ne pot 
unques nuls nes moyses mismes ueor sa faceon 
qu il en saust faire tant cum il ancor uiuoit en cest monde 
car si cum il mismes dist nuls qui uiuet ne me uarit 
iu ne serai mies dist il ueuz en ceste uie et en ceste 
procession il nos donst toteuoies per sa grant pitiet que nos 
ensi poiens perseuerer en sa procession endementres que nos 
uiuons que nos en celei grant procession ou li peres lo 
doit receoure ensemble toz les sainz et ou il doit a deu et a 
pere liurer lo regne poiens ensemble lui entrer en la sainte 
citeit de ierusalem 

ia soit ceu que deus fesist totes choses em poes et en 
numbre et em mesure toteuoies plus specialment ordinet il celes 
choses et celes oyures dunt il fut ueuz en terre 
et dont il conuersat entre les hommes et ensi ordinat tot ceu qu 
il en ales fist et parlat ou soffrit qu il n i laiat nes un 
tres pitit moment nen une letre que ne soit plaine de sacrement 
et de signefichance plus aouertement toteuoies mist quatre iors 
qui prochien nos sunt en honor et cestui cui nos hui 
celebrons c est lo ior de la procession lo ior de la cene lo 
ior de la passion lo ior del repos et lo ior de sa resusreccion 
el primier ior uolt receoure l umaine gloire et si uolt 
entrer en iherusalem a grant ioie ne mies a piet si cum il auoit 
acostumeit mais sor un asne et ceu si fut li aparillemenz 
de la passion car de ceu fust plus enmeute li enuie des prestes 
om leist qu il ancune fieie s en fuit quant les torbes 
deuoient uenir por lui a panre et por faire de lui roi mais 
or uint sens ceu qu en l aust quis por ceu qu il receuz fust 
si cum rois d israel et loez et nen est mie dote qu il a cest 
los nen enmusist lor cuers ceu mismes puet om assi dire de 
la passion il issit fors ancune fieie et si se reponut de dauant 
les gens ne ne uoloit iai mies aler aouertement per 
geuerie car li geu lo quaroient por ocire mais quant il sot 
que son hore fut uenue si s offrit a la passion de son espoene 
greit si cum cil qui auoit la posteit il coueniuet que nostre 
euesques fust temptez en totes choses por la semblance que 
fut sens pechiet qu il si cum urais hom eschuest quant mestiers 
fust les prosperitez et les auersiteiz des hommes et receust 
quant mestiers fust ensiqu il des unes choses et des altres 
nos donast en lui mismes essemple de uirtut tot ensi 
cum uertuz d atemprance est fuir lo los del peule et la 
prosperiteit del munde ensi apertient il a la fieie a iustise receoure 
ces choses quant om lo fait por ancune certe dispensacion 
car persecucion et totes auersitez doit om a la fieie fuir sagement 
selonc ceu que leus en est et tens et uiguerosement les doit 
om sostenir quant mestiers est et en ces dous choses c est 
en la prosperiteit et en l auersiteit est tote li humaine uie 
mais ens altres quatre dariens iors est tote li perfeccions des 
uirtuz car il coueniuet celui aamplir totes les uirtuz en cui 
tote li plantez des uirtuz habiteuet por ceu que tuit saussent 
cum bien nostre sires saust auoir habundance et soffrir besogne 
li sapience de deu nen estoit mies de ceos cui lor prosperitez 
poist ocire ne li uertuz de deu nen estoit mies de ceos cui li 
aduersitez poist brisier et l un et l altre trueuet om 
escrit c est que li auersitez ociet ceos qui sot sunt 
molt atempreiment receut toteuoies nostre sires ceste glore quant 
il i uint ne mies sor cherraz ou sor cheuals mais sor un asne 
si ancuens disoit il as disciples uos dist ancune chose dittes 
que li sires at affaire de ces bestes grant affaire en at 
uoirement et oyure de salueteit en at afaire car il estoit uenuz por 
saluer les hommes et les bestes multiplianz sa misericorde l encomencement 
de nostre conuersion nurist ceste humilitez por ceu que nos primiers 
poiens enfant auoir de l ancele desliez est al comandement 
nostre signor cil qui dauant estoit detenuz ou per ceu 
qu il ne pooit faire lo bien ou il ne uoloit ou plus forz liiez 
de l un et de l altre liien c est qu il ne uoloit ne ne pooit 
ne seit encor purement auoir ioie en nostre signor bien cudet 
que ceu qu il fait li placet et en ceu se solacet qu il deu 
tient a son datour retraitanz souent que nostre sires at afaire 
de cez bestes mais apres uarrit a ceu per lo lonc tens qu il 
del sien dat serit plus cusencenos et qu il dotterit qu il 
non grez sachanz ne soit atrouez encontre tanz benefices disanz 
a nostre signor qu il serianz soit niant profetaules et qu il de 
nul de ses biens nen at besogne ceste afeccions est uraie 
et foyaule et cist est li filz de la franche auoc cui li 
filz de l ancele ne puet mie estre heritiers ensi est il en 
la procession 

mais dauant sa passion ot cusenceon li tres debonares sires de doner 
a maingier a ses priuez amins et en ceu mismes aparut li benignetez et 
li humanitez de nostre salueor qui en la fin amat ceos qu il auoit 
amez et dons lor disoit per desier ai desireit a maingier ceste 
paske ensemble uos dauant ma passion et certes ceu lor auoit molt grant 
mestier mestiers lor estoit qu il la refeccion presisent dauant car 
li enemins auoit requis qu il les peust chuer si cum lo froment 
ancor a tot ceu qu il repaut furent deffallirent il un petit 
et qu aussent il dons fait s il ieun fusent por ceu ne repaut il 
mies soulement lor cors mais nes lor cuers car espiritels temptacions 
les deuoit assallir et ne mies corporels passions tot ensi cum cil 
sacrefices pot aidier tot per lui ensi fut il sofesanz tot per 
lui ne n ot mies mestier nostre sires que sainz pieres et sainz 
iohans et sainz iaiques morissent por la salueteit de la gent 
ensemble lui furent toteuoies dui home crucifiét mais ceu 
furent dui lairon dont om ne puist auoir nule suspicion 
assi cum li sacrifices qui moens aust de force fust peraampliz 
d os et de quels pains repaut il en la cene les apostles 
de cinc pains les repaut si cum mi semblet mes maingiers est 
dist il que iu faice la uolunteit de mon pere certes maingiers 
est uoirement cist mais maingiers de cuer queis chose 
confermet et enforcet si lo cuer de l omme et queis chose lo 
confortet si en totes besognes et sustient cum li aamplemenz de la 
uolunteit de deu aualeie en 
la conscience qui est ausi cum li uentres de l ainrme pain sunt 
assi et pain qui lo cuer sostienent li parolle de deu et li solaz 
de ses promesses et les larmes de ceos qui ourent mais de ces pains 
ne mainiat unques ne ne seit quel sauour il aient cil cui 
cuers est desechiez per ceu qu il son pain at oblieit a maingier 
sor totes choses est uraiement maingiers li chars nostre signor et 
maingiers de uie pains uis qui dessendit de ciel nuns de ces pains 
ne deffallit en la solemnal cene nostre signor et toz les i atroueras 
si tu diliantrement i prens warde ensi cum li disciple seoient ancor 
al maingier si se leuat et si se porcinst nostre sires d un blanc drap 
et si mist de l auue en un bacin et si lauat les piez de 
ses deciples et s es forbit ceste nen est mie li uolentez de la 
char et del sanc anz est li uolentez del pere et nostre saintifiemenz 
si iu ne te leue dist il apres a saint piere qui molt fort 
se deffendoit tu nen aueras mie partie ensemble mi 
et nos sauons bien qui cil est qui dist celui qui uient 
a mi ne gitterai iu mies fuers car iu suis dessenduz de ciel ne 
mies por ceu que iu faice ma uolunteit mais la uolunteit de celui 
qui tramis m at certes molt couenaulement et selonc ceu qu il auoit 
a costume mist apres l essample de l ueure la semonte de la 
parolle li sermons fut molt granz qu il lor fist 
et dedenz sa parolle les uolt recreer et solacier de maintes 
promesses de sa resurreccion et de l auenement del saint espirit 
de lor confermement et de ceu qu il quanques soit les matteroit 
ensemble lui et de tot ceu les solacieuet il or nommeiment por 
sa passion que prochiene estoit ne ne demorat mie 
molt apres qu il se tornat a orison et per trois fieies orat 
molt estroitement ensiqu il assi cum de tot son cors plorat 
et ne mies de ses oylz solement por ceu que toz ses cors qui 
est sainte eglise fust espurgiez per les larmes de tot lo 
cors del sacrement de son cors et de son sanc c est de si 
grant et de si singuler sostenement seuent bien tuit qu il 
a cel ior fut primierement mis auant et comandez a frequenter 
des dons en auant 

apres ceu uint li iors de la passion ou il 
de tot lui fist sacrefice de salueteit si cum il auoit fait 
salf tot l omme quant il tot son cors abandonat a tanz tormenz 
et a tantes laidures et son cuer a une doule affeccion d une 
tres humaine conpassion d une part sor les saintes femmes 
que l ploreuent et doloseuent d altre part sor ses 
desciples qui estoient ausi cum tuit despereit en ces quatre 
choses fut li croiz nostre signor et totes ces choses soffrit il 
por nos qui per si grant chariteit ot marcit et pitiet de nos 
totesuoies fin orent celes choses que de lui estoient si cum il 
mismes dist as femmes que l doloseuent et fin tres isnele et 
tres celebraule primiers el repos del sepulcre et apres en la 
resurreccion nos mismes si nos nos hastons d entrer en cel 
repos souignet nos que per maintes tribulacions nos i couignet 
entrer mais primiers nos semblet estre grant chose tant cum 
nos en la tribulation summes de tendre al repos assi cum 
nos plus ne dussiens mais nule chose desirer certes 
nes el repos mismes ne serons no mies al repos del desier de 
la glorre et de la resurreccion desormais dist iai 
li espiriz qu il soient en repos de lor labours 
donques del traual se reposent cil qui muerent en nostre 
signor mais ne se reposent ancor mies de huchier desoz lo trone 
deu ce dist sainz iohans huchent les ainrmes de ceos qui ocis 
sunt car ancor nen aient il nule chose que greuance lor facet 
toteuoies nen auerunt il mies plenierement lor deleit de ci 
atantke li resurreccions serit uenue apres lo repos et li paiske 
apres lo sabbat 

uelliez chier freire de cuer por ceu que li sacrement de 
cest tens ne trespassent en uos sen frut large est 
molt li beneiceons nostre signor donez li uassels naz et a si 
granz dones de graces aparilliez cuers deuoz et sens 
enuelliez affeccions sobres et pures consciences certes de ceste 
cusenceon nos semont ne mies solement li espiritels conuersacions 
dont uos auoiz fait profession mais nes assi tote li generals 
eglise 
cui fil uos estes pi et atempreit 
plus humble et plus meur sunt tuit cristiien en ceste sainte 
semaine qu en nul altre tens por mostrer assi cum en une 
maniere chiere de compassion a la passion de crist qui est unques 
nuns si sens religion qui ne soit compunz si orguillos 
qui ne s umelicet si correceos qui ne facet pardon si 
delicios qui ne facet astinence si luxurios qui ne soit 
continez si malicios qu il en cez iors ne se repentet et 
certes ceu est droiz car or est li tens de la passion 
nostre signor mouanz la terre trenchanz les pieres et auuranz les 
monumenz pres est assi li iors de sa resurreccion ou uos al 
tres haltisme signor celeberroiz la sollemniteit et ceu desir iu 
que uos per ardant espirit la poiez celebrer nule miedre chose ne 
pot unques estre faite el munde que ceu est que nostre 
sires fist en cez iors et nule plus utle chose ne pot om 
unques loer a faire lou munde que ceu qu il chascun an 
celebrest per permenant costume et per desier de cuer ceste 
remenbrance et qu il retraist la memoire de l abundance de 
sa suauiteit et l un et l altre faciens por nos car en l un 
et en l altre est li fruiz de nostre salueteit et li uie de 
nostre esprit o cum est meruillose ta passions chier sire qui 
les passions de noz toz at osteies et que de totes noz felenies at 
aut pitiet et cui om nen atrueuet unques fleue encontre nostre 
pestilence car quels chose est si a mort ke per ta mort 
ne soit saueie 

en ceste passion chier freire nos 
couient specialment eswarder trois choses l oyure la maniere 
et la cause en l oyure loet om la pacience en la maniere l umiliteit 
et en la cause la chariteit certes singulers fut uoirement 
sa pacience qui si cum uns agnes fut menez por ocire ne 
nen aourit sa boche quant li pechor fauergiuent sor son dos 
et il ensi l estendoient en la croix c om poot conter totes osses 
quant om tresforeuet de tote parz cel tres fort mur qui wardet 
israel et quant om foreuet et ses mains et ses piez qui 
por totes cez choses ne murmurat unques encontre son pere qui 
tramis l auoit nen encontre l umaine ligneie por cui il soffriuet 
tot ceu nen a la persomme encontre son propre peule 
mismes de cui il receuoit tant de mals por si granz biens 
qu il fait i auoit om tormentet ancune gent por lor pechiez 
s il ceu sostienent humlement ceu mismes lor serit conteit 
por pacience les altres bat om ne mies tant por espurgier 
cum por prouer et por coroner et li pacience de ces est plus 
granz et coment ne seroit ancor molt plus granz li pacience 
en crist qui en son heritage mismes fut ocis de tres cruier 
mort per ceos por cui salueteit il estoit specialment 
uenuz mais tot ensi cum en lui nen auoit nul pechiet ne de 
sa propre oyure ne per ceu qu il d altrui l aust trait en lui 
ensi nen auoit il chose en lui en cai il pust cressere 
et nen est mie meruelle car en lui habitet tote li plantez de 
la diuiniteit corporelment c est ueritaulement et ne mie en umbre 
et en cui est deus racordanz lo munde a lui naturalment et 
ne mies per figure qui plains est a la persomme de grace et 
de ueriteit personelment et ne mies a la semblance d ancun 
homme por ceu qu il son oyure facet estrainge est ce 
dist ysayes li oyure de lui car et seie fut li oyure que 
li peres li donat por ceu qu il la fesist et estrainge chose 
fut de lui que tels sires sostenust tels choses or as la pacience 
en l oyure 

et si tu apres eswardes diliantrement 
la maniere tu aperceueras qu il sueis nen est mie solement 
mais nes ausi humles de cuer certes en l umiliteit fut uoirement 
ostez ses iugemenz quant il ne respondoit nen a si 
granz blasfemes nen a si tres fals blaismes cum en 
li amattoit nos lo uesimes ce dist li prophetes et 
eswarz nen estoit en lui nos lo uesimes ne mie bel de forme 
dauant toz les filz des hommes si cum lieprous et dairien 
entre les hommes home de dolors et ferut de deu et 
humiliét ensik en lui n auoit ne beateit ne color o darien 
et tres haltisme o humiliét et essalciét o reproches 
des hommes et glore des angeles nuns nen est plus halz de lui 
nuls nen est plus humles de lui derachiez fut a la persumme 
sollez fut de reproches ocis de tres laide mort et 
contez entre les fellons ne desseruerit dons nule chose cist 
humiliemenz qui est de tel maniere mais qui est si oltre tote 
maniere tot ensi cum li pacience est singulers ensi est li 
humiliteiz meruillose et sens example et li une et li altre 

et toteuoies lot forment li cause et l un et l altre c est 
li charitez car por sa tres grant chariteit dont il nos amat 
nen espargnat li peres al fil ne li filz a lui mismes por lo 
serchant a racheter certes uoirement fut ceste charitez 
tres granz car ele sormontet toz et totes mesures et si 
est aparissanz sor totes altres charitez plus grant chariteit dist il 
nen at nuls que ceu qu ancuens mattet son ainrme por ses amins 
nos fumes permei ta mort racordeit et a ti et al pere quant nos 
estoiens ancor enemin ou iert ia mais ou ou fut unques 
nule charitez semblanz a cestei a poines trueuet om nelui 
qui meuret por lo iuste et tu sire tu fus penez por les 
non iustes muranz por noz pechiez qui uenis iustifiier em pardons 
les pechors et por saluer tels freires por faire des chaitis 
heritiers ensemble ti et por faire rois des essilliez por nule 
chose nen est ciste pacience et ciste humilitez si essalcieie 
cum per ceu qu il son ainrme liurat a mort et qu il portat 
les pechiez de mainte gent proianz nes por les forfaisanz por 
ceu qu il ne cheissient em perdicion foyaule est ciste 
parolle et digne qu ille plaicet a toz offerz fut solement 
por ceu qu il lo uolt car il souls ot la posteit de mettre ius son 
ainrme et nuls ne l ostat de lui quant il ot receut l aisit 
si dist consumeit est assi cum ce diet nule chose ne 
remaint qu a aamplir facet iai ne me couient mais plus 
atendre et quant ot son chief encligniét obediens eniesqu a la mort 
si rendit ainrme qui est nuls qui si ligierement dormet quant 
il uuet granz enfermeteiz est uoirement de morir mais certes ensi 
morir est tres granz uirtuz car ceu qu enferme chose est de deu 
est as hommes plus forz chose lui mismes puet ocire ancuens 
forsenez hom mais tel chose faire nen est mie matre ius 
son ainrme anceos la destrent et desrunt a force ke 
ceu qu il ius la mettet a sa uolunteit tes poors fut chaitis 
o tu fel iuda ne mies de mettre ius ton ainrme mais de lei 
a pendre ne cil tiens tres fel espiriz nen issit mies de ti 
ensique tu l en ostasses anz l en trast fors li laz ou tu te 
pendis ne tu ne l tramisis mies anz lo perdis cil souls liurat 
en mort son ainrme qui per sa soule uirtut est repairiez a 
uie et cil souls ot la posteit de mattre ius son ainrme qui 
ot assi franche posteit de lei a repenre qui auoit l empere et 
de la uie et de la mort 

ciste charitez ciste humilitez et ciste pacience si meruillose 
fut uoirement dignes sacrefices sacrefices dignes et sens 
tache dignes est li agnes qui ocis est de panre la force 
et de faire ceu por cai il uint c est 
d oster lo pechiet del munde et quel pechiet un treule pechiet 
qui molt est enforciez sor terre et ne uos semblet 
il dons que iu uoille dire lo cuuise de la char lo cuuise des 
oylz et l orgoil de uie certes de trois cordons est 
ciste corde qui ne runt mie ligierement et por ceu sunt 
plusor gent trait em perdicion per ceste corde de uaniteit mais 
cil primiere corde qui est assi de trois cordons at per droit 
plus grant force ens eslez coment poroit ceu estre que li 
remenbrance de la passion nostre signor nen ostast toz charnals 
delez del cuer et l orgoil de uie li eswarz de son humiliteit 
et certes cille charitez est bien digne qu il ensi at 
porpris lo cuer et tote l ainrme traite a lei qu il tot lo uice 
de curiouseteit em boucet fors donques encontre ces choses est 
forz li passions de nostre salueor 

mais uns altres pechiez est qui treules est assi et iu 
ai penseit que iu uos die coment li uirtuz de la croix 
sormonst cest pechiet et ceu oroz uos ce me semblet a uostre 
plus grant esploit li primiers si est origenals li seconz 
personels et li tierz singulers origenal apelet om celui 
grant pechiet cui nos auons de nostre primier pere adan en cui nos 
auons tuit pechiét et por cui nos muruns tuit granz 
est uoirement cist pechiez qui porprent tote l umaine lignieie 
ensique nuls n em pot unkes assapper mais qu uns toz sols 
estenduz est cist pechiez des lo primier homme eniesk al darien et 
en un chascun est uelins espanduz des la plante del piet eniesqu 
a la uertiz del chief et per toz les aiges assi c est de lo ior 
de nostre conciuement eniesqu al ior de nostre mort de ceu est li 
gries ius sor toz les filz adan des lo ior qu il issent del uentre 
de lor mere eniesqu al ior de la sepulture en la mere de toz 
en ordeit nos engenuist om en tenebres nos nurist om et en 
dolor nos enfantet om dauant nostre nassance sunt chargieies noz 
chaitiues meres de noz et en nostre nassance les depranons et meruelle 
est coment ceu est que nos ne dessirons assi nos mismes 
li primiere uoiz ke nos sonnons est de plour et c est a droit 
car nos entruns en la ualleie de plour ensique de totes parz nos 
uient sus ceu que li bienauros iob dist li hom neiz de femme 
uit brie tens et si est raampliz de maintes miseres les bateures 
nos unt apris cum uraie chose ce soit et ne mies les parolles 
li hom dist il neiz de femme nule chose nen est plus uis 
et por ceu qu il per auenture ne se losengest del deleit des 
corporeiens sens qu il parroit en choses sentaules si nos manacet 
om espauuentousement de la fin en l entreie quant om 
dist que li hom uit brief tens et por ceu qu il ne cudest a 
moens franchement uiure en ceu tant petit d espaice qui est entre 
l entreie et l issue si dist il qu il estoit raampliz de maintes 
miseres 
de maintes miseres uoirement est raampliz li hom c est des 
miseres del cors et des miseres del cuer des miseres est raampliz 
quant il dort des miseres quant il uellet des miseres quel part 
qu il se torst nostre sires mismes qui nez fut de la 
uirgene et qui fut sens pechiet fut assi brief tens sor terre 
et ceu tant de tens qu il i fut ne fut mies sens maintes miseres 
car il i fut awaitiez et laidengiez il i fut trauilliez et tormentez 

certes bien pot sofferre ceste obedience por espurgier la colpe 
de la primiere preuaricacion mais li dons de la grace ne uint mie 
ensi cum li pechiez car li pechiez trespassat d un soul homme en la 
damnacion de toz et li grace de plusors pechiez en iustifiement et 
certes molt fut del tot gries cil originals pechiez qui nen 
entachat mies solement la persone mais nes assi la nature toteuoies 
li pechiez personels est a un chascun plus gries quant nos 
liurons nos menbres armes de felenie al pechiet chargiét iai ne mies 
solement del pechiet de noz peres et de noz mismes mais assi del nostre 
propre li singulers pechiez est assi tres gries 
c est cil pechiez qui fut faiz el signor de maisteit quant li 
fellon geu ocisent a tort lo iuste et quant il lor escumenieies 
mains gettarent el fil mismes de deu si cum tres cruier homicide 
ke montent li dui primier enuers lo tierz tote li 
structure del munde empallit et fut ausi cum tote espauuereie 
encontre cestui pechiet et a biem pres furent totes les choses 
retorneies en l anciene confusion ancuens des princes de 
l empere dewastet tote la terre de l emperor et preiet et art 
uns altres qui est del consoil et de la taule lo roi ocit per 
traison son soul fil ne semblet il dons ke li primiers soit 
assi cum innocens enuers lo secont ensi sunt tuit pechiet 
enuers cestui pechiet et toteuoies cest pechiet soffrit en lui 
mismes cil qui lui mismes fist pechiet por ceu qu il del pechiet 
damnest lo pechiet per cest pechiet fut destruiz li pechiez originals 
et li personels et li singuliers mismes fut destruiz 
per lui mismes 

per lo plus grant pechiet pui iu prouer que li altre dui qui 
plus petit sunt funt a blasmer et uoiz ci la prouance 
il portat lo pechiet de mainte gent et por tresparsors preat qu il ne 
cheissent en perdicion peres dist il pardone lor car il ne 
seuent qu il facent ta parolle uolet chier sire que 
rapeleie ne puet estre ne ne retorst mies ueude a ti anz facet 
ceu por cai tu l as tramis or eswarde les oyures nostre signor 
et les meruelles qu il at faites sor terre il fut batuz d escorgieies 
il fut coronez d espines clofichiez de clos afichiez a la croix sollez 
de laidenges et toteuoies dedenz totes ces dolors si dist il peres 
pardone lor d une part si furent les granz miseres del cors 
et d altre part fut li granz misericorde del cuer d une part furent 
les dolors et d altre part furent les merciz d une part fut li 
oyles d esioissement et d altre part furent les gouttes de sanc que 
decorroient en terre les misericordes nostre signor estoient moltes 
et les miseres nostre signor estoient assi moltes uenquerent dons 
les miseres les misericordes ou les misericordes les miseres 
sormoncent chier sire tes ancienes misericordes sormoncet li 
sapience lo malice granz est uoirement lor falenie mais sire 
ta pitiez nen est ille dons plus granz certes awil en 
totes manieres ne me rent om dons mal por bien per ceu qu il fuirent 
fosse a mon ainrme certes uoirement fuirent il la fosse d 
impacience quant il plusors oquesons de desdeg aministreuent mais que montet 
lor fosse enuers l abisme de ta mansuetume quant il rendirent 
mal por bien si fuirent il la fosse mais la chariteit ne puet 
om mies tarier ne ne trabuchet mies ille ne chiet mies en 
la fosse car ille acumblet les biens por les mals qu en li fait 
iai n auignet que les mousses que murir doient estignent 
l ugnement de suauiteit qui de ton cors car en aier ti est 
li sainz de misericorde et li larges rachatemenz 
les mousses que murir doient sunt les miseres les mousses 
que murir doient sunt les laidenges et li affeit que cele 
generacions aispre et maluaise te rendit 

mais tu chier sire que fesis tu lai mismes ou tu estendoies tes mains 
en la croix et lai ou en t ociiuet si preas tu a tom pere et si li 
deis peres pardone lor car il ne seuent qu il facent 
o cum es larges chier sire por pardoner o cum 
est granz li multitudene de ta douceor o cum sunt 
eslonzieies tes penses de nos penses et cum est fermeie 
ta misericorde nes sor les fellons mismes meruillose chose est 
cil preiet et dist a son pere pardone lor et li geu huchent 
crucifie lo plus estoient molles et douces ses parolles que 
ne fust oles et cil estoient dart o charitez paciens 
et compaciens charitez paciens soffest mais charitez benigne 
est li combles ne te laier mies uenquere lo mal c est 
charitez habundanz mais lo mal sormonter el bien est 
charitez sorhabundanz li soule pacience de deu nen amonat 
mies les geus a penitence anz les amonat assi sa benignetez 
car li benigne charitez aimet ceos mismes cui ele soffret 
et ardanment les aimmet li pacienz charteit fait semblant 
qu en ne li facet mal et si atent et sostient lo pechor 
mais li benigne lo trait et se l fait conuertir de l 
essarrance de sa uoie uos estes pieres o uos geu mais uos feriz 
la tres farme piere dont li suens de pitiet resonet et dont li 
oles de pitiet decort coment abouerras tu chier sire ceos 
qui desirent estre raamplit del rut de ton deleit quant tu ceos 
mismes qui te crucefient arroses ensi de l ole de ta misericorde 

aouertement apert que ceste passions est tres possanz por 
espusier totes manieres de pechiez mais qui seit s ille soit 
or doneie a mi est ille doneie car a altrui ne pot ille mies 
estre doneie puist ille dons estre doneie a l angele nenil uoir 
car il nen ot mestier et al diaule puist ille dons estre 
doneie nenil uoir qu il ne puet mies releuer il ne uint 
mie en la semblance des angeles et iai nen auignet c um diet 
en la semblance des diaules anz uint en la semblance des hommes 
et per habit fut atrouez si cum hom il aniantit lui mismes prennanz 
la forme del serf il estoit filz et se deuint si cum sers et ne 
prist mie solement la forme del serf por estre sogez 
mais nes assi del mal serf 
por ceu qu il batuz fust et del serf del pechiet por ceu qu il 
la poene paest sor ceu qu il colpaules nen estoit en la 
semblance ce dist des hommes et ne mie de l omme 
car li primiers hom ne fut mies creez en char de pechiet nen 
en semblance de char de pechiet mai criz se ploniat tres 
parfont en totes les miseres des hommes por ceu que cil subtil 
oylz del diaule nen aperceust cest grant sacrement 
de pitiet et por ceu fut il atrouez per habit et per tot habit 
si cum hom nen en lui tant cum al dat de nature apertient 
nen aparut nuls signes de singulariteit c est de deiteit 
et por ceu qu il ensi fut atrouez si fut il crucifiez a poc de 
gent toteuoies s aourit por ceu qu ancune gent fussent qu en 
lui crusent et as altres fut recelez car s il conut l aussent 
iai lo signor de glore n aussent crucifiiét et por ceu mist 
il la non sachance auoc cel singuler pechiet qu il desoz ancune 
umbre de iustise puist auoir mercit des non sachanz 

dous choses nos auoit laiét en heritage 
cil anciens adans qui de dauant la faceon de deu fuit 
c est traual et dolor lo traual en oyure et la dolor en 
soffrance ceu nen auoit il mies oit en paradis quant il 
comandez li fut anz li dist nostre sires qu il l oyurast et qu 
il lo wardest c est oyurast deleitaulement et wardest lo leu 
feoment a son ues et a ues ses ors lo traual et la dolor eswardat 
nostre sires por ous a liurer en lor mains mais anceos por lui mismes 
a liurer en lor mains fichiez suis dist il el de la mer 
et les auues entrerent eniesqu a mon ainrme eswarde dist il en un altre 
leu al pere mon humiliteit et mon traual car iu suis poures 
et ens trauals de ma iuuentute il trauillat uoirement sostenanz 
et ses mains seruirent ens traualz or eswarde ce qu est qu il 
mismes dist del traual o uos tuit qui trespassez per la uoie 
eswardez et si uoiz si nule dolors est si cum li 
meie dolors il portat uraiement noz langors et noz dolors il fut 
bien hom de dolors poures et dollanz temptez per tot 
sens que de pechiet il ot en sa uie oyure peneuouse et en sa mort 
sostenut passion dolerouse endrementresqu il emmei la terre ouureuet 
nostre salueteit por ceu nen obliera iamais tant cum iu uiuerai ceos 
trauals qu il soffrit em proichier lou lassement qu il soffrit en aler 
zai et lai les temptacions en la ieune les ualles en orison et les 
larmes qu il plorat en la compassion qu il ot de nos ne matterai mie 
assi en obli ses dolors et les laz qu en li dist les derachemenz 
et les colleies les degabemenz et les clos et les 
altres choses semblanz a cez que per lui et sor lui trespasserent 
tres habundanment altrement de mi requis li sans del iuste qui 
respanduz est sor terre ne serai mie deliures de cel si 
tres cruier malice des geus quant iu a si grant 
chariteit ne rent graces quant iu a l espirit de grace 
serai desdignous quant iu lo sanc del testament tarrai a ort 
et depasserai lo fil de deu 

plusor gent sunt qui traual et dolor soffrent mais por ceu qu il 
de necessiteit lo funt et ne mie de uolunteit si ne sunt il 
mies semblant a l ymagene del fil de dieu une altre gent sunt qui 
assez soffrent et ceu qu il soffrent soffrent de uolunteit mais 
cist nen unt ne part ne partie en ceste parolle tote nuit uellet 
li luxurios et ne uellet mies solement pacianment mes nes assi uolentiers 
por ceu qu il son deleit puist aamplir li roberes uellet assi 
toz uestiz de fer por faire proie et li leres uellet per brisier 
altrui maison mais tut cist sunt molt eslonziét del traual et 
de la dolor cui nostre sires eswardat mais li homme de bone 
uolunteit qui de lor uolunteit unt mueies lor richeces em pouerteit 
ou qui les richeces mismes qu il unques nen orent unt 
despetiét assi cum il les ussent aues qui tot a fait unt dewerpit 
por crist et si l enseuent tot cele part ou il en 
uat per tele maniere d enseute sap iu certement quer li 
passions del salueor et li semblance de son humaniteit sunt 
trespasseit en mon prout car cist est li sauors et li fruz et del 
traual et de la dolor 

or eswarde por deu cum meruillosement s est enuers ti contenue 
cele soueraine maiestez de totes les altres criatures que sunt et en 
ciel et en terre dist il et se furent faites et quels chose est 
plus ligiere que parolle mais cudes tu qu il per sole parolle 
te refesist apres ceu qu il t ot fait trente trois anz fut ueuz sor 
terre et conuersat entre les hommes ensiqu il en ses oyures ot chalongeors 
et en ses parolles awaitors ne nen ot lai ou il poist recliner 
son chief et ceu por cai car li parolle estoit dessendue de 
sa subtiliteit et se auoit pris un gros uestement 
ele estoit faite chars et por ceu s entremetoit de plus grosse 
oyure tot ensi cum li pense de l omme se uest de corporeiene 
uoix sens son amanrissement et dauant la uoix et apres la uoix 
ensi prist li filz de deu char sens conmistion et sens 
amanrissement et dauant la char et apres la char il est niant uisibles 
en aier lo peire mais noz mainz traitarent ci de la parolle de uie 
et si a nos oilz ceu que des l encommencement estoit et 
por ceu auoit auneit a lei cille parolle char tres pure et ainrme tres 
sainte si estoient attempreies les oyures de son cors d une part por ceu 
qu il estoit sapience et iustise d altre part por ceu qu il del tot 
en tot nen auoit nule loy en ses menbres qu a la loy de son cuer 
fust contraire mais li meie parolle nen est ne sapience ne 
iustise et toteuoies puet en lei receoure et l un et l altre 
et auoir les puet et defaillir li pueent et al defallement 
uient ille plus ligierement plus priueie chose nos est de 
seruir as uices de nostre char ke ne soit d ordener et de rastregnere 
ses oyures et ses trauals car li aiges de l omme est enclinte al 
mal des sa iuuentute alanz a ses delez entre les flaiels et les espeies 
et em peril de mort 

nostre pense est nostre parolle et bienauros est cil 
cui pense adrecet totes ses oyures a la reule de iustise ensique 
li intentions soit saine et li oyure droite bienauros est 
assi cil qui les traualz de son cors ordinet 
por iustise ensique tot ceu qu il soffret sostignet por lou 
fil de deu por ceu que murmuracions ne soit el cuer et qu en la 
boche soient li rendement de graces et li uoiz de los cil qui 
ensi s est solleuez portet son leit et si en uat en sa 
maison nostre leiz est nostre cors ou nos a primiers gesiens tut 
langueros quant nos seruiens a noz desiers et a noz cuuises mais 
or lo portons quant nos mal greit sien lo faisons estre 
obedient a l espirit et mort lo portons car li cors est 
morz por lo pechiet nos aluns toteuoies et ne corrons mie car li 
cors qui corrumpaules est apoeset l ainrme et apresset 
li terriiene habitacions lo sen pensant maintes choses et si 
alons assi en nostre maison et en quel maison en la mere 
de toz a faiz car lor sepulcre sunt lor maisons em permenant 
ou en nostre maison permenant que nos de part deu auons en ciel 
que nen est mies faite de mains nos qui or alons desoz cest fax 
coment cudiez uos que nos corre doiens et uoler quant nos ius 
l auerons mis certes nos uolerons sor les pennes des uenz embraciét 
nos at nostre sires ihesus per nostre traual et per nostre dolor 
rembraceons lo assi per iustise et per la seie iustise et soffriens 
noz traualz por iustise et si diiens ensemble l espouse ie l tenui ne 
ie ne l larai mies disons assi emsemble lo patriarche iu ne te 
larai mies de ci atant que tu m aueras benit et qu i at il maisque 
del benir apres l embracement qu i at il si del baisier non al cuer 
qui ensi est ahers a deu ne couient mies iai huchier baist me del 
baisier de sa boche mais repax nos or ci entre dous chier sire 
del pain de larmes et si nos aboeure de larmes em mesure de ci 
atantque tu nos permognes a la mesure bone et chachieie et sorussant 
cui tu nos darras en noz sens tu qui es el sen del pere deus sor 
totes choses benoz ens seules 

cist sunt li ior chier freire cui nos doiens warder 
cist sunt li ior plain de pitiet et de grace ou nes li cuer de 
la tres malote gent sunt emmeut a penitence si granz est 
li force des sacremenz qu en celebret en cez iors qu il pueent 
trenchier et amollir ceos cuers mismes et ceos pez qui dur sunt 
si cum piere ancor ueons nos hui de cest ior la terre 
commueure et les pieres partir et en la confession des pechiez 
aourir les monumenz en la passion de crist mais por ceu 
qu ens espiritels maingiers si cum ens corporels est apermemmes 
ens uns apparillieie li sauors et ens altres se couient 
plus trauillier si nen est mies mestiers que nos en celes 
choses qu aouertes sunt demoriens anz encerchiens diliantrement 
celes que closes sunt li mere ne donet mie a son enfant 
petit la nuix entiere anz la crust et si li espeurt lo 
nouuellon ensi uos doueroe iu aourir si iu poie les sacremenz 
qui clos sunt si cum a mes tres chiers filz mais por ceu que iu ne 
soffes mies a ceu si desir iu que li sapience 
nostre mere brist celes nuiz et a mi et a uos c est celes 
nuiz que li uerge aaron portat li uerge cui nostre sires fist ussir 
de sion molt en i at de ces sacremenz et si nos les uoliens 
toz encerchier li houre del ior ne nos sofferoit mies et 
de ceos i at per auenture entre uos qui fleue sunt de 
tant a retenir ensemble disons donques de trois sacremenz qui a 
cest tens affierent ou fut nostre sires morz 

sacremenz ualt altant cum sacrés signes ou cum sacrez secrez 
maintes choses fait om por eles mismes solement et maintes choses 
fait om por la signifiance d altres choses et celes choses 
apelet om signes et se l sunt et de ceu pouns traire essample 
de celes choses mismes q en usage sunt a la fieie 
auient qu en donet un anel por l anel solement sens totes 
significhances et a la fieie auient qu en lo donet por la 
uesteure d ancun heritage et cil anels si est signes d altre chose 
ensique cil puet ia dire qui receut l at li anels ne ualt 
nule chose mais li heritages est ceu que iu quaroie en tel maniere 
uolt reuestir les siens nostre sires per sa soule grace 
quant il a la mort aprochat ensique li niant uisible grace 
fut a ous doneie per ancune uisible ensegne por ceu sunt estaulit 
tut li sacrement por ceu est estauliz li lauemenz des piez 
et li encomunemenz del cors et del sanc nostre signor 
por ceu est estauliz li batismes qui est li encomencemenz 
de toz les sacremenz ou om nos plantet a la semblance de 
sa mort et por ceu portent la figure de cez trois iors que nos 
or doiens celebrer li troi plungement qu en fait el 
tot ensi cum il at diuerses ensegnes ens choses deforaines 
ensi at il assi ens dedentrienes et les uesteures mismes 
qu en fait des heritages et des altres terrienes choses sunt 
diuerses om reuest lo chanone de sa prouende per lou liure 
om reuest l abeit de son abie per la croce et l eueske de 
son eueschiet per la croce et per l anel ensemble et ensi cum 
il est de cez choses ensi sunt doneies les diuisions des 
graces a diuers prestes et quels est li grace dont om nos uest 
per lo batisme li espurgemenz des pechiez et qui puet faire 
nat conceuement de semence que nen est mies natte si cil non 
qui soulz est naz et en cui nuns pechiez ne chiet 
li circumcisions estoit primiers li sacremenz de ceste grace 
por ceu que per lo coutel fust reis li enrutemenz de l original 
pechiet qui estoit uenuz de noz primiers peres mais quant nostre sires 
uint qui est li agnels toz douz et toz sueis cui ius 
est ligiers et cui faz est sueis si fut cist sacremenz 
molt couenaulement chaingniez ensi que li auue lauest atot l uncion 
del saint espirit l enuizieie enruteure et que cille aspretez 
del coutel fust mais aleie 

mais ancuns porit dire si li pechiez de noz primiers peires 
est destruz en nos per lo batisme por cai remaint dons ancor en 
nos li cuuises qui est assi cum uns nurissemenz et uns enbrasemenz 
de pechiet nen est mies dotte que ceste loys de pechiet ne nos 
soit uenue de par noz anciens peres car por ceu que nos sommes 
tut engenuit em pecherise uolunteit si sentons nos mal greit 
nostre assi cum uns bestials mouemenz de cuuise souent lo 
uos ai dit nen oblier ne l doiz mie que nos tut cheumes 
el trabuchement del primier homme nos cheumes sor un mont 
de pieres et em brau cheumes et por ceu si ne sommes nos 
mies solement wasteit anz sommes assi naureit et griement 
quasseit ligierement et tost poons estre laueit mais a ceu 
que nos resaneit soiens at mestier plus granz trauals 
et plus granz medicine nos sommes laueit el batisme car per lo 
batisme est destruz li cyrographes de nostre damnacion et ceu 
nos donet om per grace ensique li cuuises ne nos puet iai 
mies greuer mais que nos del consentement nos astigniens 
ensi sommes nos deliureit assi cum de la pourreture de l enuiezieie 
plaie quant om ostet de nos la damnacion et lo 
respons de mort qui de lai decorroit a primiers mais qui porit 
brisier si cruiers mouemenz et qui porit soffrir lo cattillement 
de cest clo ne uos emmaiez car por ceu uient li grace 
et si nos soscort et por ceu que nos seur soiens de cest 
sescors si en auons nos en uesteure lo sacrement del precios 
cors et del precios sanc dous choses fait en nos cist 
sacremenz car il nos wardet nostre sent et ens plus gries 
pechiez nos ostet del tot lo consentement si ancuens est 
entre uos qui si souent ne si agrement ne sentet mies l enmouement 
de rancune et d enuie et de luxure et des altres malices 
rendet om graces al cors et al sanc nostre signor 
car li uirtuz del sacrement oyuret en lui et si soit liez 
de ceu que li tres pesmes clos est uenuz a sainteit 

mais toteuoies que ferons nos de ceu que nos en cest cors de 
pechiet et en cest mal tens ne poons estre sens pechiet 
despirrons nos por ceu nenil si deu plaist si nos disons 
ce dist sainz iohans que nos nen auons nul pechiet nos deceuons 
nos mismes mais si nos noz pechiez regeissons deus est foiaules 
qui nos pardonrat noz pechiez et qui de tote felenie nos natteirat 
et por ceu que nos ne dottiens mies de la remission 
des pechiez chasqueiornals si auons nos son sacrement 
c est lo lauement des piez mais per auenture tu 
demandes coment iu sap que ce soit li sacremenz de cest 
pardon cum ce soit que nostre sires deist a saint piere 
ceu que iu faiz ne seis tu or mies mais tel saueras 
ci apres ne nule chose ne parlast del sacrement 
anz dist qu il essample lor auoit doneit por ceu 
qu il ensi fesissent d altre part il lor auoit 
ancor molt a dire qu il dons ne poient mies porter et 
por ceu se nes uolt il mies laier del tot en tot en dotance et en 
angusteit ne ne lor uolt mies dire chose qu il ne pussent entendre 
et uues sauoir que ceu fut fait por sacrement et ne mies 
solement por essample eswarde ceu que fut dit a saint piere 
si iu ne te leue tu nen aueras part ensemble mi 
ancune chose i est dons receleie que necessaire est 
a salueteit quant sainz pieres mismes nen aueroit 
sens ceu part el regne de deu or eswarde si sainz pieres 
mismes nen ot paour de ceste manasce s il ne conut 
que ceu estoit sacremenz qu a salueteit aperteniuet 
quant il respondit sire dist il ne me leue mies solement les piez 
mais assi et les mains et lo chief et coment 
sauons nos que cist lauemenz apertignet al lauement de ceos 
pechiez qui mortel ne sunt mies por ceu que nostre sires 
respondit a saint piere qui li offriuet et ses mains et son 
chief por lauer si sauons nos ceu cil dist il qui 
lauez est nen at mestier qu il lecet mais que 
les piez lauez est cil qui nul criminal pechiet nen 
at car ses chies c est son intencions et ses mains 
c est son oyure et sa conuersacions est nate 
mais li piet qui sunt les affeccions del cuer ne pueent mie del 
tot estre nat tant cum nos per ceste pousiere alons anz 
chiet a la fieie nostre cuers en uaniteit et a la fieie 
en deleit ou en curioseteit plus que mestiers ne seroit tut 
forfasons en maintes choses 
