or me couient tel chose dire 
dont ie uos puisse faire rire 
car ie sai bien ce est la pure 
que de sarmon n auez uos cure 
ne de corsaint oir la uie 
de ce ne uos prant nule enuie 
mais de tel chose qui uos plaise 
or gart chascuns que il se taisse 
que de bien dire sui en uoie 
et toz garniz se diex me uoie 
se uos i uoliez entendre 
tel chose porriez aprandre 
qui bien feroit a retenir 
si me siaut on a fol tenir 
mais i ai oi dire en escole 
de saige home saige parole 
lons prologes n est preuz a faire 
or dirai ne me uoil plus taire 
une branche et un sol gabet 
de celui qui tant set d abet 
c est de renart bien le sauez 
et bien oi dire l auez 
de renart ne ua nus a destre 
renart fait tout le monde petre 
renart atret renart acole 
renart est mout de male escole 
de lui n a nul coroies ointes 
ia tant ne sera ses acointes 
mout par est sages et boiseus 
renart et si n est pas uoisseus 
mais souz le monde n a si sage 
a chief de foiz n aut en folage 
or uos dirai quel mesestance 
auint renart et quel pesance 
l autrier estoit uenuz conquere 
sa garison en autre terre 
come cil qui auoit soufrete 
ot grant fain qui mout le dehaite 
s en est tornez a une plaingne 
si con il uint uers une araine 
s en ua renart par une brouce 
mout dolenz et mout se degrouce 
qu il ne puet chose controuer 
qu il peust mengier a souper 
mais ne uoit riens en la pature 
lors se remest en l anbleure 
fors dou bos et uint en l oraille 
arestez est de faim baaille 
grailles maigres et esbahiz 
mout a grant faim en son pais 
d eures en autres s estandaille 
et ses uantres si se meruoille 
et li boel qui sont dedanz 
qu il fait des poes et des danz 
d angoisse gient et de destrece 
et de la faim qui mout le blece 
lors dit qu i fait maues atandre 
ileuc ou len ne puet riens prendre 
a icest mot par un santier 
s en corut un arpant entier 
onques ne uost entrer ou pas 
tantque il uint a un trespas 
si con il ot le col baissié 
si a choisi en un plaissie 
par encoste unes auaines 
une abaie de blans moines 
et une grange par deioste 
ou renart uost faire une ioste 
la granche fu mout bien asise 
li mur furent de roche bise 
mout fort ne uos en mentiron 
et furent clos tout enuiron 
d un fose dont haute est la riue 
si que ne lor puet riens qui uiue 
tolir par force nule chose 
puisque la porte est ferme et close 
plante i ot de norreture 
qu il erent en bone pasture 
mout par estoit grande la grange 
mes a aucuns est mout estrange 
assez i a de tel uiande 
con renart li gorpis demande 
gelines chapons soranez 
renart cele part est alez 
parmi la uoie a fait un saut 
toz abriuez de faire asaut 
onques ne fu ses frains tenuz 
tantqu il est as chapons uenuz 
sor la fouse s est arestez 
de gahaignier toz aprestez 
et de gelines asaillir 
mes il n i pooist auenir 
cort et recort entor la grange 
mais n i trueue porte ne planche 
ne pertuis si s en desconforte 
lors s acroupi deuant la porte 
et uit le gichet descouuert 
et le postiz tout aouuert 
cele part uint outre se lance 
or est renart en grant balance 
que s il puent aparceuoir 
que il les uoille deceuoir 
li moine retendront son gage 
ou li meimes en ostage 
car felon sont a desmesure 
cui chaut tout est en auanture 
or ua renart par le porpris 
grant poor a d estre sorpris 
uint as gelines si escoute 
c est ueritez que mout se doute 
qui bien set qu il fait musardie 
retornez est par coardie 
grant paor a c on ne le uoie 
ist de la cort entre en la uoie 
et se conmence a porpanser 
mais besoin fait uielle troter 
et la fains tant le partormente 
ou bel li soit ou se repante 
le refait ariere fichier 
por les gelines acrochier 
or est uenuz renart arriere 
en la grange entre par derriere 
si coiement que ne se murent 
les gelines ne aparcurent 
sor un tref en ot yy iugies 
qui a mort estoient iugies 
et cil qui est alez en fuerre 
est montez sor un tas de fuerre 
por les gelines acrochier 
les gelines sentent hochier 
le fuerre si s en tressaillirent 
et en un anglet se tapirent 
et renart cele part s en torne 
s es a prises toutes a orne 
la ou il les uit enenglees 
si les a toutes estranglees 
de deus en fait ses garnons bruire 
et l autre en uora porter cuire 
qant ot mangié si fu a aisse 
de la grange ist par une haise 
et la tierce geline an porte 
mai si con il uint a la porte 
si ot mout grant talant de boiure 
cil qui sot bien la gent decoiure 
un puis auoit enmi la cort 
renart le uoit cele part cort 
por sa soif que il uout estaindre 
mais il ne pot a l eue ataindre 
or a renart ce puis troué 
mout par le uit parfont et le 
seignor or escotez merueilles 
dedanz ce puis auoit yy soilles 
qant l une uient et l autre uait 
et renart qui tant a mal fait 
desor le puis s est acoutez 
grainz et marriz et trespansez 
dedanz conmence a regarder 
et son onbre a aboester 
quide que ce soit hermeline 
sa fame qu aime d amor fine 
qui herbergie fust leenz 
renart fu pensis et dolenz 
il li demende par uertu 
 di moi la dedanz que fais tu  
la uoiz dou puis uint contremont 
renart l oi dresce lou front 
il la rapele une autre foiz 
en contremont resort la uoiz 
renart l oi mout se meruoille 
si met son pie en une soille 
einz n en sot mot que il auale 
ia i aura euere male 
qant il fu en l eue cheuz 
lors sot bien qu il fu deceuz 
or est renart en male frape 
maufe l ont mis en cele trape 
acotez est a une pierre 
assez uousist miauz estre en biere 
li chaitis suefre la hachie 
mout souent a sa pel moillie 
or est a aise de peschier 
nus ne l en porroit eslaicier 
ne prise yy botons son sens 
seignor il auint en cel tens 
et a cel tens et a cele eure 
que isengrin tot sanz demeure 
s en issi d une mout grant lande 
que querre li couuint uiende 
que la fains l engoise forment 
tornez s en est irieement 
deuant la maison as randuz 
les granz galoz i est uenuz 
le pais troua mout gasté 
 ci couersent  dist il  maufe 
que len n i puet trouer uiande 
ne chose nule qu en demende  
tornez s en est tot le passet 
corant en uint uers le gichet 
par deuent la randacion 
s en est uenuz le grant troton 
le puis troua enmi la uoie 
ou renart li rous s esbenoie 
desor le puis s est arestez 
grainz et marriz et trespansez 
dedanz conmence a esgarder 
et son onbre a aboester 
com plus i fu plus esgarda 
tot ensint con renart entra 
quida ce fust dame hersant 
qui herbergiee fust leanz 
et que renart fust auec lui 
sachiez pas ne li enbeli 
et dist  mout par sui escharniz 
de ma fame uis et honiz 
que renart li rous m a fors traite 
et caienz l a a soi atrete 
mout par est or traitres lerres 
qant ainsi decoit sa comere 
si ne me puis de lui garder 
mais se ie l pooie atraper 
si faitement m en uengeroie 
que iames crieme n en auroie  
puis a oullé par grant uertu 
a son onbre dist  qui es tu 
pute orde uis pute prouee 
o renart t ai ici trouee  
si a hulé une autre foiz 
contremont resorti la uoiz 
quequ isengrin se dementoit 
et renart trestoz coiz estoit 
et le laissa assez huler 
puis si l en pris a apeler 
 qui es te diex qui m aparole 
ia tien ge ca dedanz m escole 
qui es tu ua  dist ysangrin 
 ia sui ge uostre bon uoisin 
qui fu iadis uostre conpere 
plus m amiez que uostre frere 
mais len m apele feu renart 
qui tout sauoit d angin et d art  
dist isengrin  c est mes conforz 
des quant ies tu renart dont morz  
et il li respont  des l autrier 
nus hom ne s en doit merueillier 
se ie sui morz que tuit morront 
trestuit cil qui en uie sont 
parmi la mort les couandra 
passer au ior que dieu plaira 
or m a amé tant nostre sire 
qu i m a gité de cest martire 
ie uos pri biauz conpere douz 
que me pardoigniez les courouz 
que l autrier eustes uers moi  
dist isengrin  et ie l otroi 
or uos soient tuit pardoné 
conpere et ci et deuant de 
mais de uostre mort sui dolanz  
dist renart  et i en sui ioienz 
ioianz en ies uere par foi 
biauz conpere di moi por coi 
que li miens cors gist en la biere 
chies ermeline en sa taisniere 
et m ame est en paradis mise 
deuant les piez iesu asisse 
conpere i ai ce que ie uoil 
ie n oi onques cure d orgoill 
se tu ies ou resne terrestre 
ie sui en paradis celestre 
caienz sont les gaaigneries 
li bois li plain les praieries 
ceenz a riche pecunaille 
ceenz puez ueoir mainte aumaille 
et bues et uaches et moutons 
espreuiers ostors et faucons  
isangrin iure saint ceuestre 
que il uodroit la dedanz estre 
dist renart  ce laissiez ester 
cienz ne puet il nus entrer 
paradis est esperitieus 
mes n est mie a toz conmuneuz 
mout ai esté touiorz trichierres 
fel et traitres et bolierres 
de ta fame m as mescreu 
par dieu et par sa grant uertu 
ainz ne li fis descouenue 
n onques par moi ne fu foutue 
tu diz que tes fiuz auoutrai 
onques par dieu ne l me panssai 
par cel saignor qui me fist né 
or t en dirai la uerite  
dist isengrin  ie uos en croi 
ge l uos pardoin par bone foi 
mais faites moi leenz entrer  
et dist renart  laisiez ester 
n auons cure ceenz de noise 
la pooez ueoir cele poise  
seignor or escutez meruoille 
a son doit li mostre la saille 
renart set bien son sen despandre 
que por uoir li a fait entendre 
poises sont de bien et de mal 
 par dieu le pere esperital 
diex si par est issi puissenz 
que qant li biens est si pesanz 
si s en auale ca deius 
et touz li maus reua lassus 
mais hom s il n a confesse prise 
ne porroit ia a nule guise 
ci aualer ie le te di 
as tu tes pechiez resiehi 
oil  fait il  a un uiez lieure 
et a dame hersent la chieure 
mout bien et mout tres saintement 
conpere plus hastiuement 
me faites lai dedanz entrer  
renart conmence a regarder 
 or uos estuet donc dieu proier 
et mout simplement gracier 
que il uos face uoir pardon 
de uoz pechiez remission 
ensi i porriez entrer  
isengrin n i uost demorer 
son cul torna uers orient 
et sa teste uers ocidant 
et conmenca fort a huler 
et durement a orgener 
renart qui fait mainte meruoille 
estoit aual en l autre soille 
qui ou puis estoit aualee 
ce fu par pute destinee 
que renart est dedanz couchiez 
par tans iert isengrin iriez 
dist isengrin  i ai dieu proié 
et ie  dist renart  mercié 
isengrin uoi tu ces meruoilles 
que deuant toi ardent chandoiles 
ihesu te fera uoir pardon 
et mout gente remission  
isengrin l ot adont estriue 
au sael abatre de riue 
il iont les piez si sailli enz 
isengrin fu li plus pesenz 
si s en auale contreual 
or escoutez le batestal 
el puis se sont entre encontré 
isengrin l a araisoné 
 renart biau frere ou ua tu  
et renart li a respondu 
 n en faites ia chiere ne frume 
bien uos en dirai la costume 
quant li uns ua li autres uient 
c est la costume qui auient 
ge uois en paradis laisus 
tu uas ou puis d enfer la ius 
de deaubles sui eschapez 
et tu t en reuas a maufez 
par dieu le pere esperitable 
ici conuersent li doiable  
desque renart uint a la terre 
mout s esbaudit de faire guerre 
isengrin est en male trape 
se il fust pris deuant halape 
ne fust il pas si adolez 
que qant ou puis fu aualez 
seignor or oiez des randuz 
con il perdirent lor uertuz 
les feues furent trop salees 
qu il orent mengies creuees 
li sergenz furent parecous 
qui d eue furent soufretous 
mais il auint dou celerier 
celui qui gardoit le mengier 
cil ot sa force recouree 
et puis s en uint la matinee 
si menoit un asne espanois 
et conpaignons iusques a yy 
au puis en uienent le troton 
trestuit li yy conpaignon 
l asne acoillent a la polie 
qui de trere pas ne s oublie 
li randu le uont menacent 
et li asnes ua fort traient 
li leus par grande mesestance 
estoit ou puis plus d une lence 
li seaus est ius aualez 
qant l asne fu si adolez 
que il ne pot n auant n ariere 
n ot pas le cuer que il le fiere 
qant un randuz s est apoiez 
qui est desus le puis couchiez 
si prant dedanz a esgarder 
et isengrin a auiser 
dist as autres  que faiste uos 
par dieu le pere glorious 
ce est uns lous que uos traiez  
este les uous toz esmaiez 
si s en corurent uers meson 
grant aleure le troton 
mais la polie ont atachie 
isengrin suefre grant hachie 
li frere apelent les serganz 
par tans iert isengrin dolenz 
li abes prist une macue 
qui mout estoit grant et cornue 
et li priors un chandelier 
il n i remest moine ou mostier 
qui ne portast baton ou pel 
tuit sont issu de lor ostel 
au puis empranent a uenir 
si aprestent de bien ferir 
l asne font traire par uertu 
si li aident tant qu il fu sus 
tant que li seaus uint a riue 
isengrin n atant nule triue 
un saut a fait mout auenant 
et li gaignon le uont suiuent 
qui li descirent son plicon 
amont en uolent li flocon 
et li randu l ont entrapé 
qui mout durement l ont frapé 
li uns le fiert parmi les rains 
isengrin est en males mains 
souent li ont la pel percie 
isengrin soufre la hacie 
iluec s est yy foiz pasmez 
mout par est grainz et adolez 
tant qu il est couchiez sor le bort 
il fait samblant que il soit mort 
atant este uos le prior 
qui dex ostroit grant desonor 
i mist la main a son coutel 
si en uoloit panre la pel 
toz estoit pres de l acorer 
qant l abes dist  laissiez ester 
assez ont sa pel despecie 
et souferte a mortel hachie 
il ne fera mes point de guerre 
apaisie en est la terre 
tornons nos en laissiez ester  
isengrin n a talant d uller 
chascuns randuz a pris son pel 
si s en reuindrent a l ostel 
isengrin uoit n i a nelui 
qui a soufert mout grant anui 
fuient s en ua a grant hachie 
que il a la crope brisie 
en un grant bois en est uenuz 
mais tant fu ses crepons batuz 
qu il ne se puet resuertuer 
deuant lui uit son fil aler 
qui li demenda entreset 
 biau pere qui uos a ce fait 
biauz fiuz renart qui m a trai 
par dieu le uoir qui ne menti 
en un puis me fist trebuchier 
iames ne me porrai aidier  
qant cil l oi mout s en aire 
dieu iure qui soufri martire 
se il as mains le puet tenir 
il li fera ses ieus puir 
 se l puis tenir ie l uos pleuis 
il ne m estordra mie uis 
que deuant moi fouti me mere 
si conpissa moi et mon frere 
si l en rendrai grant guerredon 
ia n en aura se la mort non  
atant s en reua en sa terre 
et fait mires mander et querre 
qui de lui sont tout entremis 
atant li ont uitaille quis 
que porchacie ont et trouee 
qu il a sa force recouree 
isengrin est gariz et forz 
se dant renart passe les porz 
s isengrins le troue en sa marche 
sachiez il li fera domache 
seignor oi auez maint conte 
que maint conteor uos raconte 
coment paris raui elainne 
les max qu el en ot et la paine 
de tristant dont la chieure fist 
qui assez belement en dist 
et fables et chancons de geste 
romanz dou lin et de la beste 
maint autre en content par la terre 
mais onques n oistes la guerre 
qui mout fu dure de grant fin 
entre renart et isengrin 
qui mout dura et mout fu dure 
des yy uasaus ce est la pure 
onques ne s entramerent ior 
mainte bataille et maint estor 
ot entr aus yy c en est la uoire 
des or comencerai l estoire 
or oiez s il ne uos anuist 
ie uos conterai par deduit 
conment il uindrent en auant 
si con ie l ai troué lisant 
qui fu renart et isengrin 
ie trouai ia en un escrin 
un liure aucupre auoit non 
la trouoi ge mainte raison 
et de renart et d autre chose 
dont len doit bien parler et ose 
a une grant letre uermoille 
trouoi une mout grant meruoille 
se ie ne la trouasse ou liure 
ie tenisse celui a iure 
qui dite eust tele auenture 
mais len doit croire l escriture 
a desanor muert a bon droit 
qui n aime liure ne ne croit 
acupres dist en cele letre 
bien ait de dieu qui l i sot metre 
come diex ot de paradis 
et adam et euain fors mis 
por ce qu il orent trespassé 
ce qu il lor auoit conmandé 
pitie l en prist si lor dona 
une uerge si lor mostra 
qant il de rien mestier auroient 
de cele uerge en mer ferroient 
adams tint la uerge en sa main 
en mer feri deuant euain 
si tost con en la mer feri 
une berbiz fors en issi 
ce dist adam  dame prenez 
ceste berbiz si la gardez 
tant uos donra lait et fromache 
assez i aurons compenage  
eue en son cuer se porpansoit 
que s ele une encor en auoit 
plus bele estroit la conpaignie 
ele a la uerge tost saisie 
en la mer fiert mout roidement 
uns leus en saut la berbiz prent 
grant aleure et granz galoz 
s en ua li leus corent as bos 
qant eue uit qu ele a perdue 
sa brebiz s ele n a aiue 
brait et crie forment  ha ha  
adam la uerge reprisse a 
en la mer fier par maltalant 
un chien en saut hastiuement 
qant uit le leu si laisse corre 
por la berbiz qu il uost rescorre 
il li resqueut mout a enuiz 
la laissa li leus la berbiz 
si feroit il encor demain 
s i le tenoit n a bois n a plain 
por ce que mesfaiz ot li leus 
au bois s en foui tout honteus 
adans ot son chien et sa beste 
si en fait grant ioie et grant feste 
selonc la santance dou liure 
ses deus baistes ne porent uiure 
ne durer mie longement 
s eles n estoient auec gent 
ne saurez beste porpenser 
miauz ne s em puisse conserrer 
toutes les foiz c adens feri 
en la mer que beste en issi 
cele beste si retenoient 
quel que el ert si l apriuoisoient 
celes que eue en fist issir 
ne pot il onques retenir 
si tost con de la mer issoient 
apres le leu au bois aloient 
les adam bien apriuesoient 
les euain asauuagisoient 
entre les autres en issi 
li gorpis si asauuagi 
rous ot le poil conme renarz 
mout par fu cointes et gaingnarz 
par son sens toutes deceuoit 
les bestes qantqu il en trouoit 
icil gorpis uos senefie 
renart qui tant sot de minstrie 
tot cil qui sont d anging et d art 
sunt mes tuit apelez renart 
por renart et por son gorpil 
mout par sorent et cil et cil 
se renart sot gent conchier 
li gorpi bestes engingnier 
mout par furent bien d un lingnage 
et d unes meurs et d un corage 
tot ensement de l autre part 
isengrin li oncles renart 
fu ce sachiez mout fort roberre 
et par nuit et par ior fort lerre 
icelui leu senefia 
qui les berbiz adam roba 
tot cil qui sorent bien rober 
et par nuit et par ior embler 
sont bien a droit dist ysengrin 
cist furent bien endui d un lin 
et d un panse et d un corage 
larron furent tuit d un aage 
et isengrin apele lon 
le leu par iceste acoison 
dame hersant resenefie 
la leuue qui si est haie 
qui si par est aigre d anbler 
bien puet cele hersent senbler 
cele hersent la lentilleuse 
qui fame ert isengrin espeuse 
la gorpille le senefie 
car mout set d art et de murtrie 
se l une iert mestre aberesse 
et l autre mestre lecharesse 
mout furent bien les yy d un cuer 
l une fu l autre ce cuit suer 
por richout la fame renart 
por le grant engin et por l art 
est la gorpille richeut dite 
se l une est chate l autre est mite 
mout a ci bone conpaignie 
et l une et l autre senefie 
cist yy sont bien asanblé 
einz ne furent mes tel troué 
se isengrin est mestre lerre 
ausi est li rous forz roberre 
si richeuz est abaiaresse 
la gorpille est fort lecharesse 
por ce qu erent si d un train 
estoit renart nies isengrin 
por ce que si bien s entramoient 
et qu ansanble souent aloient 
li leus dou gorpil fait neueu 
et li gorpiz oncles dou leu 
si faitement con ie uos di 
sont entr aus parant et ami 
ne s apartienent autrement 
se mes bons liures ne me ment 
por ce que li gorpis disoit 
qant il auec le lou aloit 
 biaus oncles que uolez uos faire  
le uoloit a s amor atraire 
li lous disoit par amor fine 
au gorpil uers qui n ot haine 
par amistie s entrapeloient 
oncles neueu qant se uoioient 
a renart puet len bien aprandre 
grant sen qui bien i uiaut entendre 
car cil renart uos senefie 
caus qui sont plain de felonie 
qui ne finent de l agaitier 
con puissent autrui engingnier 
ne ia li fel liez ne sera 
le ior qu autrui n engingnera 
a l engingnier li sont onni 
priué ou estrange ou ami 
ia un seul n en esparnera 
ia si chier ami ne sera 
et auec cele felonie 
a il le cuer tout plain d enuie 
et enuie est cele racine 
ou tout li mal prenent orine 
auec felonie et enuie 
escharsetez est lor amie 
et escharsetez est tel chose 
que toz tens ait la borse close 
escharsetez est une uice 
qui forment aime auarice 
auarice a le mont sorpris 
cil est clamez dolanz chaitis 
se rante n a se il n usure 
or ai parlé outre mesure 
car cil qui les granz rantes ont 
ce sont cil qui maint maus en font 
mout en puet len uilmen parler 
mais ie n ai soing de plus conter 
une riens uos uoil acointier 
ne uos deuez esmerueillier 
se li leus en cest mien traitie 
qui de renart est conmencié 
se om l enparole d autrui 
con uos porrez oir ancui 
de dant renart et d isangrin 
car ce content nostre uoisin 
que une anesce parla ia 
que un profete cheuaucha 
balaam l oi apeler 
por ce le sai ainsi nomer 
balaac un rois l out mené 
tant li out promis et doné 
par maltalent et par grant ire 
tout le pueple israel maudire 
nostre sires n ou uost soufrir 
son enge fist deuant uenir 
a une bien tranchant espee 
a la uoie celui ueee 
cil point l asne de l aguillon 
par derriere sor le crepon 
des esperons le destraignoit 
et dou cheuestre le feroit 
l ane n osoit auant aler 
par force l escouint parler 
et diex le uost qu ele parla 
et le profete raconta 
 diua  fait il  laise m ester 
diex ne me laisse auant aler  
cil diex s i li uient a plaisir 
puet encore bien consentir 
a parler les bestes sauuages 
et les usuriers faire larges 
or auez bien oi atant 
conment sont uenu en auant 
renart et isengrins li leus 
or redeuez oir des deus 
si uos conterai de lor uie 
ce que i en sai une partie 
toz malades plains de raoncle 
uint renart un ior a son oncle 
dist isengrin  biaus nies q as tu 
mout te uoi ore confondu  
ce dist renart  malades sui 
uoire cheles mangas tu hui 
naie sire n en ai talent 
leuez moi sus dame hersent 
fates une petite haste 
de yy roignons et d une rate  
renart si se tut toz enbrons 
pansa qu il eust faiz bacons 
un pestitet leua la teste 
yy bacons uit pandre a la feste 
en sorient as bacons dit 
 mout par est fous qui la uos mist 
ahi biaus oncles ysangrin 
ia sont il tant malues uoisin 
tes puet la uoz bacons ueoir 
qui en uora sa part auoir 
isnelement les despandez 
dites c on les uos a enblez  
dist isengrin  n en goutera 
tez com ie cuit qui le saura  
dont commenca renart a rirre 
 ne l porrez  dist il  escondire 
tes hom uos en porroit rouer  
dist isengrin  laissiez ester 
ie n ai frere neue ne niece 
qui i en donasse une piece  
por lui le dist et por son pere 
et por sa fame et por sa mere 
ne demora mie grantmant 
que renart uint tout coiement 
en sa maison qant il dormi 
sus el feste la descouuri 
par tel uertu i seut ses cors 
les yy bacons en sacha fors 
en sa maison les emporta 
et par pieces les despeca 
en son lit les mist en l estraim 
isengrin s est leuez par main 
il uit sa meson descouerte 
et de ses yy bacons la perte 
 ahi  dist il  dame hersent 
conchié somes laidement  
ele saut sus conme desuee 
toute nue et escheuelee 
 diex  dist ele  qui a ce fait 
ci a estout domage et lait  
ne le seuent sor qui souchier 
n a entr aus deus que corrocier 
conme ce uint apres mengier 
renart s en uint esbenoier 
en sa maison mout lieement 
son oncle trueue mout dolent 
 oncles  dit il  que auez uos 
pensis uos uoi et corrocous 
biauz fiuz  fait il  bien sai de coi 
perdu sont mi bacon tuit troi 
s en ai au cuer corrouz et ire 
oncles  dit il  or deuez dire 
se uos dites aual la rue 
que cele char aiez perdue 
puis ne uos en rouera mie 
paranz amis n ami n amie 
biaux nies  fait il  por uoir te di 
perduz les ai ce poise mi  
renart respont  or n oi tal 
tez se plaint n a mie de mal 
bien sai qu en sauz les auez mis 
por uoz paranz por uoz amis 
diua  fait il  es tu gabere 
foi que tu doiz l ame ton pere 
et ne croiz tu ce que ie di 
toz tens dites  dist renart  si 
renart  ce dist dame hersant 
 ie cuit uos estes hor dou sens 
se nos n es eusions perduz 
ia esconduiz n en fust randuz 
dame  dist il  ie le sai bien 
que mout sauez d art et d angien 
nequedant tant i a de perte 
uoz meson auez descouerte 
or dites par la en sont trait 
par dieu renart si sont il fait  
respont renart  ce deuez dire 
renart n en ai talant de rire 
ce poise moi qu il sont perdu 
grant domage i auons eu  
atant renart s an uait ioiant 
et cil remedrent tuit dolant 
ce fu des anfances renart 
tant aprist puis d angin et d art 
que il en fist puis meint ennui 
et a son oncle et a autrui 
puis auint chose que renarz 
qui tant est plains de males arz 
et qui mout set de mainte guile 
s en uint treant a une uile 
la uile si ert en un bois 
mout i ot gelines et cois 
ennes malarz et gars et oues 
et mes sires coutenz des noes 
uns uilains qui mout iert garniz 
manoit mout pres dou plaissaiz 
plantaiue estoit sa maisons 
de gelines et de chapons 
bien auoit garni son ostel 
assez i ot et un et el 
car salee bacons et fliches 
de ce estoit li uilains riches 
mout par estoit bien herbergiez 
tout entor estoit li plaissiez 
assez i ot pomes et poires 
et d autre part sont les chastoires 
cest cortil fu mout tres bien clous 
de pieus de chesne aguz et grous 
bien fu fermez d aubes espines 
laienz auoit mis ses gelines 
danz coutenz por la forteresce 
et renart cele part s adresce 
tout coiement le col baissié 
entra la soif et le plaissie 
mout fu renart en grant porchaz 
mais la force des espinaz 
li destorbe mout son afaire 
si qu il n en set a quel cheif traire 
ne puet muer ne puet tapir 
n a geline ne puet uenir 
acroupiz est enmi la uoie 
mout se defripe mout coloie 
porpanse soi que se il saut 
que se il chiet auques de haut 
et il est ueuz des gelines 
ficheront soi par les espines 
si porroit estre tout sopris 
einzqu il eust auques conquis 
mout par en est en grant esfroi 
des gelines ueut trere o soi 
que deuant lui uont pasturant 
et renart ua le col baissant 
ou recor de la soif choisit 
un pal froisié dedanz se mist 
la ou li paliz fu desclous 
auoit li uilains plantez chous 
renart i uint outre s en passe 
cheoir se laisse en une masse 
por ce que les genz ne le uoient 
mais les gelines s en esfroient 
qui bien l ont ueu en souhaite 
chascune d ele s en deshaite 
qant sire chantecles li quois 
en une sente lez le bois 
entre deus pieus rala arriere 
s estoit mis en une poudriere 
mout fierement lor uint deuant 
la plume ou pie le col tendant 
si demande par quel raison 
eles fuioient en maison 
pinte respont qui plus sauoit 
cele qui les grous eus ponoit 
qui pres dou coc iuchoit a destre 
si li a raconté son estre 
et dist  paor auons eue 
de quoi auez chose ueue 
oil et quoi beste sauuage 
qui tost nos puet faire domage 
se tost ne uoidons le porpris 
ce est naienz ie l uos pleuis  
ce dist li cois  n aiez paor 
mais saiez ci tout aseur  
dist pinte  par ma foi ie l ui 
et loiaument le uos afi 
que ie le ui tout a estrous 
et conment le ueistes uous 
conment ie ui la soif branler 
et si ui bien le col crouler 
ou cil gisoit qui est repous 
qui tost demageroit les noz 
tais sote  ce respont li cos 
 ia renart n aura si dur os 
que ceenz s ost mucier ne metre 
ne s en oseroit entremestre 
nostre paliz n est pas si uiez 
ia par renart soit despeciez 
triues auez ie l uos ostroi 
que par la foi que ie uos doi 
ie ne sai putais ne gorpil 
qui ossat entrer ou cortil 
n est se gas non tornez arriere  
atant se trait en sa poudriere 
mais il n est mie aseurez 
souent regarde de toz lez 
mout se contient seurement 
mais il ne set qu a l oil li pent 
il se dostast d aucune chose 
mais la cort est si bien enclose 
riens ne douta si fist que fous 
l un oil ouuert et l autre clous 
l un pie cranpi et l autre droit 
s est apoiez delez un toit 
la ou li cos est apoiez 
come cil qui iert anoiez 
et de chanter et de uoillier 
si commenca a sonmeillier 
ou someillier que il faisoit 
et el dormir qui li plaisoit 
conmenca li cos a songier 
ne m en tenez a mencongier 
que il songa ce est la uoire 
trouer le poez en l estoire 
que il uenoit ne sai quel chose 
qui iert dedanz la cort enclose 
qui li uenoit enmi le uis 
einsi con li estoit auis 
si en auoit mout grant fricon 
et tenoit un rous pelicon 
dont les geules estoient d os 
si li uestoit a force ou dous 
mout fu chanteclers en grant paine 
del songe qui si le demaine 
entrementiersque il sonmoille 
et dou pelicon s emeruoille 
que la cheuesce iert en trauers 
et qu il le uestoit a enuers 
estroit estoit en la cheuesce 
si qu il auoit si grant destrece 
que de paor s est esueilliez 
mes de ce s est plus meruoilliez 
que blans estoit desoz le uentre 
et que par la cheuesce i entre 
si que la teste iert en la faille 
et la qeue en la cheuecaille 
por le songe est tressailliz 
que bien cuide estre malballiz 
por l auision qu a ueue 
dont il a grant paor eue 
esuoilliez s est et esperiz 
et dist li cois  sainz esperiz 
garis hui mon cors de prison 
et met a sauue garison  
lors s en trone grant aleure 
con cil qui pas ne s asegure 
et uint corent uers les gelines 
qui estoient soz les espines 
dusqu a eles ne se recroit 
pintain apele ou mout se croit 
a une part l a apelee 
 pintain n i a mestier celee 
mout sui dolenz et esmarriz 
grant paor ai d estre traiz 
d oisel ou de beste sauuage 
qui tost me puet faire domage 
auoi  dist pintain  biax duz sire 
ce ne deuriez uos pas dire 
mal faites qui uos esmaiez 
si uous dirai ca uous traiez 
par trestoz les sainz que len prie 
uos resamblez le chien qui crie 
ainzque la pierre soit cheue 
dom auez tel paor eue 
or me dites que uos auez 
coi  fait li cois  uos ne sauez 
orainz songai un songe estrange 
delez le trou de cele greinge 
ui une auision mout male 
par coi uos me ueez mout pale 
tout le conte uos conterai 
que ia ne uos en mentirai 
sauriez m en uos conseillier 
auis me fu ou sonmeillier 
que ne se quel beste uenoit 
qui un rous pelicon portoit 
bien fait sanz cisel et sans force 
se l me fesoit uestir a force 
d ous estoit faite l orleure 
toute blanche mes mout iert dure 
defors auoit le poil torné 
le pelicon si atorné 
par la cheuecaille uestoie 
mais mout petit i arestoie 
le pelicon uesti einsi 
et puis apres le desuesti 
por la ceue qui ert deseure 
lors m esueillai a icele eure 
ca sui uenuz desconseilliez 
pinte ne uos en merueilliez 
se li cors me fremist et tranble 
mais dites moi que uos en sanble 
mout sui por le songe greuez 
par cele foi que me deuez 
sauez uos que il senefie  
pinte respont ou mout se fie 
 dit m auez  fait ele  le songe 
mais se dieu plaist ce iert menconge 
neporquant si uos uoil respondre 
que bien uos en saurai despondre 
cele chose que ueiez 
ou someillier que fesiez 
qui le rous pelicon portoit 
qui einsi uos desconfortoit 
c ert le gorpil sachiez de uoir 
bien le poez aparceuoir 
au pelicon qui rous estoit 
et que par force uos uestoit 
les goles d os c ierent les danz 
a coi il uos metra dedanz 
la cheuesce qui n estoit droite 
qui si estoit male et estroite 
ce est la goule de la beste 
qui uos estraindra cele teste 
par ileuques i enterroiz 
sanz faille que uos le uerrez 
lor sera le qeue deseure 
ainsi iert se diex me sequeure 
ne uos guerra argent ne ors 
li peus qui ert tornez defors 
c est uoir que touiorz porte enuerse 
la pel quant il plus pluet et uerse 
or auez oi sanz faillance 
dou songe la senefience 
tot seurement le uos di 
que ainzque soit pasez midi 
uos auandra ce est la uoire 
mais se uos me uoliez croirre 
nos retornerions arriere 
que il est muciez par derriere 
en cest buison por deceuoir 
por nos trair ie l sai de uoir  
qant il ot oi le respons 
que pinte li auoit espons 
 pinte  fait il  mout par ies fole 
que tu maintiens itel parole 
qui diz que ie serai sorpris 
et que la beste est ou porpris 
qui par force me conquerra 
dahez at yy qui querra 
ne m as dist riens ou ge me teigne 
ie ne croi mie mal me uaingne 
ia n aurai mal par itel songe 
sire  fait ele  diex le doingne 
mais s ainsi n est con uos ai dist 
ie uos ostroi sanz contredist 
que ne soie mes uostre amie 
bele  fait il  ce n i a mie 
a fable est li songes tornez  
a cest mot s en estoit tornez 
a la poudriere essoillilier 
si reconmence a gratillier 
ne doute que gorpil s i mete 
mais renart qui le siecle abete 
si tost con il oi la noise 
baisse la teste si s acoise 
d une pierre a fait orillier 
si conmence a someillier 
tantqu eles sont aseurez 
mout fu sages et atanprez 
et ueziez a grant merueille 
et qant il uoit que cil somoille 
a lui s aprouche sanz demeure 
renart qui tot le mont aqeure 
et qui mout sot de maues tors 
passe auant bailement sanz cors 
s en ua renart le col baissant 
se chantecler par atant tant 
que il le puisse as danz tenir 
il li fera son ieu puir 
qant renart choisi chantecler 
et il le uost as danz conbrer 
renart failli qui est engres 
et chantecler saut en trauers 
choisi renart bien le conut 
desor un fumier s arestut 
qant renart uit qu il ot falli 
forment se tint a malbailli 
dont se conmence a porpanser 
conment il porra chantecler 
engingnier s il ne se remue 
dont a sa uoie bien perdue 
 dant chanteclers  ce dist renart 
 ne fuiez pas n aiez regart 
mout par sui liez qant tu ies sainz 
que tu ies mes cousins germains  
chantecler lors s aseura 
de la ioie un sonet chanta 
et dist renart  biaus douz cousins 
menbre uos mes de chanteclins 
ton bon pere qui t engendra 
onques nus cois si ne chanta 
tele uoiz ot et si clers ton 
que d une liue l oist on 
mout par chantoit a douce alaine 
les yy euz clous la uoiz ot saine 
d une liuee len l ooit 
qant il chantoit et refraignoit  
dist chantecler  renart cousin 
uos me uolez traire a enging 
certes  ce dist renart  non uoil 
mais or chantez si clingniez l oil 
d une char somes et d un sanc 
miauz uoudroie estre d un pie mens 
que uos eusiez marrement 
car ie uos taing a mon parent  
dist chantecler  pas ne uos croi 
traiez uos donc ensus de moi 
et ie dirai une chancon 
n aurai cousin ci enuiron 
qui bien n entende mon fauset  
lors s en surit mout renardet 
 or dont en haut sire cousins 
ie saurai bien se chanteclins 
mes oncles s i uos fu noient  
lors enconmence hautement 
lors chanta chantecler un uers 
un oil ot clous et l autre ouert 
car mout forment cremoit renart 
souent regarde cele part 
 ce  dit renart  ne fait neant 
chanteclins chantoit autrement 
a un lonc trait a ieuz clingniez 
lon l oist bien de yy plaissiez  
chantecles quide que uoir die 
lors lait aler la melodie 
les iauz clingniez par grant air 
lors ne uost plus renart soufrir 
par dedesus un roige chol 
le prant renart parmi le col 
fuient s en ua et fait grant ioie 
de ce qu il a encontré proie 
la bone fame dou mesnil 
ot l uis ouuert de son cortil 
uoit le gorpil en ses chous courre 
cort apres por son coc rescorre 
 haro  escrie a plaine goule 
li uilain erent a la coule 
qant il oient que cele brait 
si se sont tuit cele part trait 
il escrient  uoi le gorpil  
or est chanteclers en peril 
s il ne reset engin et art 
 coment  fait il  sire renart 
dont n oez uos que il uos dient 
cil uilain conment uos escrient 
coutanz uos siut plus que le pas 
qar li lanciez un de uoz gas 
a l isue de cele porte 
qant il dira renart l enporte 
maugre uostre ce poez dire 
ia ne l porrez miauz desconfire  
n est si sages qui ne foloit 
renart qui tot le mont decoit 
fu deceuz a cele foiz 
il lor cria a haute uoiz 
 maugre uos en iert il portez  
li cois qui toz iert amortez 
qant il santi lachier la bouche 
bati les eles si s en touche 
et uint uolent sor un pomier 
et renart fu soz un perier 
grains et marriz et trespansez 
dou coc qui li est eschapez 
chanteclers a gité un ris 
 renart  fait il  que uos est uis 
de cest siecle que uos en senble  
li lechierres fremist et tranble 
si li a dit par felonie 
 la bouche  fait il  soit honie 
qui s entremest de noise faire 
a cele eure q el se doit taire 
si soit  fait li cois  con ie uoil 
la male goute li criet l oil 
qui s entremet de sonmoillier 
a l eure que il doit ueillier 
cousins renart  dist chantecler 
 nus ne se doit en uos fier 
dahez ait uostre cousinage 
torner me dut a grant domage 
renart traitre alez uos en 
se uos estes ci longement 
uos i perdrez uostre gonele  
renart qui mout sot de fauele 
ne uost plus dire atant s en torne 
ne repose ne se segorne 
baisoinneus est s a le cuer uain 
par une broce lez un plain 
fuient s en ua toute une sente 
mout fu dolanz mout se demente 
dou coc qui li est eschapez 
mout fu dolenz et trespansez 
quequ il se plaint de la losange 
atant es uos une mesange 
sor la branche d un chesne crues 
ou il auoit repout ses oues 
renart la uoit si la salue 
 conmere bien saiez uenue 
car descendez si me baisiez 
renart  fait ele  or uos taissiez 
uoirement estes mes conperes 
se uos ne feusiez si lierres 
car uos auez fait mainte guiche 
a maint oisel a mainte biche 
c on ne s en set a coi tenir 
et que quidez uos deuenir 
maufe uos ont si deserté 
c on ne uos puet panre en uerte 
dame  ce respont li gorpiz 
 si uoirement con uostre fiuz 
est mes fillaus en droit bautesme 
onques sanblant n en fis ne esme 
de riens qui uos deust desplaire 
sachiez por coi ie ne l doi faire 
droiz est que nos le uos disons 
or a danz nobles li lion 
nouelement la pes iuree 
se diex plaist qui aura duree 
par sa terre l a fait iurer 
et a ses barons afier 
qui soit gardee et maintenue 
s en sont mout lie la gent menue 
car or charront par plusors terres 
plaiz et noises et mortes guerres 
et les bestes granz et petites 
la merci dieu seront bien quites  
la mesange respont atant 
 por coi m alez uos or gabant 
mes autre ples querez d autrui 
que moi ne besserez uos hui 
ne ia por riens que uos diez 
li baissiers n en iert ostroiez  
qant renart uoit que sa comere 
ne uiaut pas croire son conpere 
 dame  fait il  or m escoutez 
por ce que uos ne me creez 
les iauz clingniez uos baiserai 
par foi  fait ele  ge l ferai 
or clingniez donc  cil a clingné 
et la mesange a enpoignié 
plain son poing de mousse et de foille 
n a talant que baissier le uoille 
les guernons li conmence a terdre 
et qant renart la quide aerdre 
si ne trueue se foille non 
qui li refu mise ou guernon 
la mesange li escria 
 ahi renart quel pes ci a 
tost eussiez la pes enfrete 
se ne me fuse arriere traite 
mal l a iuree uostre sire  
renart li commenca a rire 
si li a gité un abai 
 certes  fait il  ie me gabai 
ce fis ge por uos paor faire 
mais qui chaut tout soit a refaire 
ie reclingnerai autre foiz 
or dont  fait ele  ce est droiz  
cil clingne qui mout sot de bole 
cele li uint pres de la goule 
uolent mes el n entra pas anz 
et renart a gité les danz 
panre la cuide mes il faut 
 renart  fait ele  ce que uaut 
ce n iert que ia croire uos doie 
en quel maniere uos querroie 
se ie uos croi li maus feus m arde  
renart respont  trop ies couarde 
ce fi ge por toi esmaier 
ensi uos uoloie essoier 
car certes ie n i entent mie 
ne traison ne felonie 
mais or reuenez autre foiz 
tierce foie c est li droiz 
par non de sainte charite 
par bien et par estaublete 
bele comere ca uenez 
par cele foi que me deuez 
et que uos deuez mon filloil 
que i oi chanter sus cel tilluel 
si refaisomes ceste acorde 
cuidiez uos donc que ie uos morde  
or a renart auques la borde 
mais cele fait oroille sorde 
qui siet sus la branche dou chaisne 
queque renart si se deresne 
atant es uos les uaneors 
les broconniers les chaceors 
qui sor lui se sont enbatu 
et qant renart a ce ueu 
forment s en est esmerueilliez 
de fouir s est apareilliez 
quequ i s acesme de l aler 
li uns s escrie a aualer 
 uez le gorpil uez le gorpil  
or est renart en grant peril 
il dresce la qeue en l arcon 
car mout doute mors de gaingnon 
sonent greles et monnuiaus 
renart uoir trouse ses paniaus 
que grant paor ot de sa uie 
et la mesange li escrie 
 renart cist bans est tout brisiez 
ce est la pes que disiez 
ou fuiez uos car retornez  
renart fu cointes et senez 
si li a traite une menconge 
quequ il parole si s esloingne 
 dame les triues sont iurees 
et pleuies et afiees 
et la pais est dou tot en tout 
mais n ou set on mie par tout 
ce sont chael qui si nos mainent 
que la pais que li baron tienent 
n ont pas encore aseuree 
si conme li per l ont iuree 
cist n ierent mie encor si sage 
au ior que lor pere et lor ayue 
iurerent la pais a tenir 
que len les i feist uenir 
certes or estes mout mauues 
quidez uos qu il fraignent la pais 
car retornez si me baisiez 
ie n en sui mie ore aaissiez  
ce dist renart li desloiaus 
atant s en torne les granz sauz 
renart s enfuit ne uost plus dire 
parmi le bois trestout a tire 
come cil qui sot les trauers 
atant este uos un conuers 
qui yy uiautres encheanez 
auoit lez la uoie amenez 
li garz qui suit renart premiers 
qant il choisi les liemiers 
uoit le conuers si li escrie 
 deslie ua les chiens deslie  
renart l oi si soupira 
n est merueilles s i s esmaia 
bien set que il est mal uenuz 
se il puet estre retenuz 
paor a de perdre l escorce 
se plus n i uaut engin que force 
mout doute perdre sa gonele 
se mout ne li uaut sa fauele 
li conuers qui d autre part muse 
et renart qui pas ne rause 
ne puet mucier ne puet saillir 
ne nule part ne puet ganchir 
retorne soi a une guise 
ez uos le conuert qui l auise 
deuant lui uient toz airiez 
 a a cuiuerz n i garirez 
sire  fait il  por dieu ne dites 
uos estes preudom et ermites 
ne deurioiz a nul endroit 
a nul home tolir son droit 
s or estoie ci arestez 
ne par uoz chiens point destorbez 
sor uos en seroit li pechiez 
et i en seroie corrociez 
car miens en seroit li domages 
nos corromes ia ci as gages 
entre moi et ceste chienaille 
mout grant chose a en la fermaille  
cil se porpense qu il dist bien 
a dieu et a saint iulien 
l a commendé si s en retorne 
et renart qui pas ne seiorne 
ra esperoné son cheual 
par unes broces lez un ual 
s an ua fuiant par une plaine 
li criz qui apres lui engraingne 
le fist aler plus que le pas 
a une uoie a un trespas 
a un grant fouse tressailli 
ileuques l ont li chien guerpi 
n en seuent mes ne uen ne uoie 
et renart qui bien se desuoie 
n i atent per ne conpaignon 
car mout doute mors de gaignon 
n est meruoille s il est lassez 
car le ior ot coru assez 
si a eu mauues eur 
mais qui chaut or est a seur 
assez a grant trauail eu 
de ce dont li est mescheu 
de qantqu il s estoit entremis 
mout menace ses anemis 
quequ il se plaint de s auenture 
qui si li uient et pesme et dure 
et de la fain qui si l argue 
garde si uit une uiez rue 
tiebert le chat qui se deduist 
sanz compaignie et sanz conduit 
i li a dit par felonie 
 tiebert ie ne uos salu mie 
ia mar uenrés la u ie soie 
car par mon cief ie uos ferroie 
uolentiers se i en auoie aisse  
tiebert couuient que il se taisse 
car renart est mout corrociez 
et cil se rest uers lui dreciez 
tout sinplement et sanz grant noise 
 certes sire  fait il  moi poise 
que uos iestes uers moi iriez  
renart fu mout uoir enpiriez 
de geuner et de mal traire 
n a or cure de noise feire 
qu il ot mout ieuné le ior 
et tibert fu en grant seior 
s ot les geurnons uiauz et chenuz 
et les danz menuz et aguz 
et mout grant ongles por grater 
se renart le uoloit mater 
ie quit qu il se uodroit desfendre 
mais renart n ou uiaut mie enprendre 
les moz retorne en autre guise 
 tiebert  fait il  ie ai enprise 
guerre mout durement amere 
uers isengrin uostre conpere 
i ai retenu maint sodoier 
et uos en uoil ge mout proier 
o moi remenez en soudees 
et einzque soient acordees 
les triues entre moi et lui 
li aurai ge fait grant anui  
tieberz li chaz fait mout grant ioie 
de ce que dant renart li proie 
si li a retorné le uis 
 tenez  fait il  ge uos pleuis 
que ia nul ior ne uos faudrai 
et que uolentiers asaudrai 
dant isengrin qui m a mal fait 
souent et en dit et en fait  
or l a renart tant amusé 
qu entr aus deus se sont acordé 
endui s en uont par foi pleuie 
renart qui fu de male uie 
n ou laisa onques a hair 
ainz se paine de lui trair 
en ce a mis toute s entente 
il garde en une estroite sante 
si a choisi en une orniere 
entre le bois et la charriere 
un broion de chaisne fandu 
c uns uilains i auoit tendu 
il fu recuiz si s en eschiue 
mais dant tiebert mie n eschiue 
s il le puet ou broion atraire 
il li fera un mal ior traire 
par bele gengle l a sorpris 
 tiebert  fait il  de ce uos pris 
que uos estes et preuz et biaus 
et uostre cheuaus est iniaus 
mostrez moi conment il set corre 
par ceste uoie a mout grant porre 
corez toute ceste santele 
la uoie i est auques plus bele  
tiebert li chaz est eschaufez 
et renart est uns uis maufez 
qui le uiaut a folie ioindre 
tiebert s aparoille de poindre 
cort et recort les sauz menuz 
tant qu il est au broion uenuz 
qant il le uit si parcut bien 
que renart i entent engien 
mais il n en fait senblant ne chiere 
en eschiuent se trait arriere 
ensus se trait bien demi pie 
et renart l a bien espié 
 tiebert  fait il  n est pas engins 
uostre cheuaus est trop eschis 
a refaire est or repoingniez  
il s est un petit esloingniez 
et lait corre col estandu 
tant qu il a le braion ueu 
ne ganchi onques ainz tressaut 
renart qui a ueu le saut 
 tiebert  fait il  ne sai que dire 
uostre cheuaus est assez pire 
et por uendre en est mains uaillanz 
de ce qu est eschis et saillanz  
tiebert li chaz forment s escuse 
de ce que dant renart l encuse 
forment a son cors engrangniez 
et maint estor reconmencié 
quequ il s esforce ez uos atant 
yy matins qu i uienent batant 
renart uoient s ont abaié 
endui se sont mout esmaié 
par la sante s en uont fuient 
li uns ua a l autre apaient 
tant qu il uindrent ou lieu tot droit 
ou li broions tanduz estoiz 
tiebert le fierz dou pie destre 
renart chai enz dou pie destre 
tiebert passe outre qu il n i touche 
renart escrie a plaine bouche 
 renart renart uiauz est li chaz 
petit uaut ci uostre barat 
uos estes herbergiez ennuit 
encontre uezie recuit  
or est renart en male frape 
car li chien le tienent en trape 
et li uilains uenoit apres 
lieue la hache si ua pres 
a poi renart n est estetiez 
mais li cous estoit arestez 
sor le broion si l a fendu 
et cil a son pie estandu 
a soi le trait mout fu bleciez 
fuiant s en ua ioienz et liez 
dolanz de ce qu il est qassez 
et liez de ce qu il n est tuez 
mout tost se rest mis a la fuie 
et li uilains escrie et huie 
qui mout se tient a enginié 
li chien ont lor cors engreingnié 
si conmencerent a glatir 
einz renart ne s osa tapir 
tant qu il ot tout le bois passé 
illuec furent li chien lassé 
recreant sont torné arriere 
renart torne une grant poudriere 
s an ua fuiant et mout s esmaie 
forment li cuit et diaut la ploie 
ne set li las que faire puisse 
a poi qu il n a perdu la cuisse 
en la piege qui fu froisiee 
grant paor ot de la coingnie 
dont li uilains le uout ocire 
que d un que d el a grant hachie 
tornez s en est a mout grant paine 
si con auenture l enmaine 
renart qui mout set de treslue 
et qui auoit grant fain eue 
se met baaillant au frapier 
si con il queroit le sentier 
einz n en sot mot tibert li chaz 
tant que il se uit en ses laz 
renart le uoit si li fremie 
toute la char de lecherie 
grant talant a de lui baillier 
et si se reuodroit uengier 
de ce qu el broion le bouta 
mais ia senblent ne l en fera 
que il li uoille se bien non 
lors l a mis renart a raison 
 tibert  fait il  quel uenz uos guie  
et tibert se met a la fuie 
 auoi tibert  ce dit renart 
 ne fuiez pas n aiez regart 
arestez si parlez a moi 
souaingne uos de uostre foi 
que quidiez uos que ie uos face 
ne doutez pas ia dieu ne place 
que ia nul ior ma foi uos mente 
ie n entrase hui en ceste sante 
se ne uos cuidasse encontrer 
que ma foi uoloie aquiter 
dant tibert de la uostre foi 
n iestes uos mie en tel esfroi  
tibert retorne si s areste 
uers renart a torné la teste 
et ua ses ongles aguisant 
bien s apareille par senblant 
que forment se uoille desfandre 
se renart li uiaut le doi tendre 
mais renart qui de faim baaille 
n a cure de faire bataille 
tot autre chose a empansé 
mout a tibert aseuré 
 tibert  fait il  estrangement 
a en cest siecle male gent 
li uns ne uiaut a l autre aidier 
chascuns se paine d angingnier 
len ne trueue mie loiaute 
en nul home de mere né 
et se il est chose prouee 
que sil en porte sa colee 
qui s entremest d autre engingnier 
ge l uos di por un sermonier 
c est nostre conpere isengrins 
qui de nouel a ordre pris 
n a encor gaires qu il cuida 
tel engingnier qui l engingna 
por ce ne uoil estre traitres 
que tuit en ont males merites 
de losengier ne de tort faire 
ne uoi ge nul a bon chief traire 
mauchief praingnent li traitor 
que il n auront nul ior m amor 
de tant me sui aparceuz 
que il est uiz et mal uenuz 
qui de riens ne se puet aidier 
tost m eustes guerpi l autrier 
dont ueites ma dure mort 
et neporquant si ai ge tort 
que certes qu i uos en pesa 
honiz soit qui le mesquerra 
mais neporquant en loiaute 
me connoissiez la uerite 
n eustes uos grant marrement 
qant me ueistes a torment 
et ie fui cheuz ou broion 
ou me destraintrent li gaingnon 
et li uilains auoit hauciee 
por moi estestier la congniee 
bien me cuida a mort liurer 
mais il n i sot preu asener 
encor por ge sor moi ma pel  
tibert respont  ce m est mout bel 
de ce sui  dist renart  tout cert 
que pot ce estre dant tibert 
uos m i botates tout de gre 
mais or uos soit tout pardoné 
ie ne l di pas par felonie 
certes uos ne l deussiez mie 
ne quit que nus le poist faire 
ne fait mie ore a retraire  
tibert s escuse molement 
que uers lui corpable se sent 
mais renart ou il uoille ou non 
l escondit par grant traison 
tibert ne set que il li die 
renart derechiez li afie 
foi a porter d ore en auent 
et tibert refai son creant 
bien ont la chose confermee 
mais n aura pas longe duree 
ia renart uoir ne li tendra 
ne tibert plus fox ne sera 
que il n i ait merel mestrait 
se il uoit chose qui lui plaist 
endui s en tornent une sente 
n i a celui qui son cuer sante 
que fain auoient fort et dure 
mais par meruoilleuse auanture 
une grant andoille ont trouee 
lez le chemin en une aree 
renart l a premerains saisie 
et tibert a dit  diex aie 
biax conpoinz renart g i ai part 
et conment dont  ce dist renart 
 qui uos en uiaut tolir partie 
ne uos ai ge ma foi pleuie  
tibert mout poi s i aseure 
en ce que dant renart li gure 
 compoinz  dist il  qar le menions 
auoi  dist renart  non ferons 
se ici nos arestions 
ia en pes n i demorrions 
porter la nos couient auant  
ce dit tibert  et ie creant  
qant uoit que autre ne puet estre 
renart fu de l andoille maistre 
par le mileu as danz l estraint 
que de chascune part l enpaint 
la droite moitie igaument 
ne li uiaut partir autrement 
qant tibert uit que il l enporte 
mout durement s en desconforte 
un poi s est de lui aprimez 
dist tibert  or uoi maluaistiez 
conment portez uos cele endoille 
ne ueez uos con ele soille 
par la poure la trainez 
et as uoz danz la debauez 
toz li cuers m en ua ondoient 
mais une chose uos creant 
s ainsi la portez longement 
ie la uos lairai quitement 
mout la portasse ore autrement  
ce dit renart  et uos conment 
mostre le ca si le uenrois  
ce dist tibert  or est il drois 
que ia la uos doie alegier 
car uos la ueistes premier  
renart ne li quiert ce ueer 
et si se prent a porpenser 
que s il estoit auques chargiez 
tant seroit il plus tost plaissiez 
et miauz le porroit il reprendre 
por ce li fait l endoille prandre 
tibert ne fu pas petit liez 
l endoille prent com afaistiez 
l un des chies en met en sa bouche 
puis la balence si l atoiche 
desor son dous conme senez 
puis s en est uers renart tornez 
 compoinz  fait il  si porterez 
l endoille qant uos la raurez 
car ele a la poudre n atouche 
ne ie ne la soil en ma bouche 
ne la port pas uilainement 
mout uaut un poi d afaistement 
mais ainsi or nos en irons 
tantque a ce tertre uanrons 
ou ge uoi cele croiz fichie 
la soit nostre endoille mengie 
ne sai que uaut la portisons 
mais ileuc nos en deliurons 
la ne poons nos riens cremir 
que de par tot uerrons uenir 
icaus qui nos porront mal faire 
por ce nos i fait il bon traire  
renart de tot ce n eust cure 
mais tibert mout grant aleure 
se met deuant lui ou chemin 
onques de corre ne prist fin 
tant qu il est a la croiz uenuz 
renart en est mout irascuz 
qu il se parcut de la uoidie 
a plaine boche li escrie 
 conpoinz  dist il  quar m atendez 
renart  dist il  ne uos doutez 
ia n i aura riens se bien non 
mais suiuez moi a esperon  
tiebert ne fu mie a aprandre 
bien sot monter et bien descendre 
as ongles a la croit se prent 
si ronpe sus mout uistement 
desor un des braz s est asis 
renart fu dolenz et pansis 
car de uoir set que moqué l a 
 tibert  fait il  ce que sera 
n est riens  dist tibert  se bien non 
mais montez sus si mengeron 
se seroit  dist renart  grant mal 
mais uos tibert uenez aual 
uos deusiez mout bien sauoir 
qui ceste endoille doit auoir 
que c est chose saintefiee 
si ne doit pas estre mengiee 
desor croiz non ou sor mostier 
mout la doit lon bien essaucier  
ce dit renart  or n i a plus 
gitez en donques ma part ius  
tibert respont  meruoilles dites 
pires iestes que nus erites 
qui me rouez chose giter 
que len ne doit desonorer 
par foi ie n aurai tant beu 
que a la terre le uos ru 
mout enpireroie ma foi 
ce est saintime chose en loi 
andoille a non bien le sauez 
conter l auez oi asez 
or uos dirai que uos feroiz 
uos souferrez or ceste foiz 
et ie uos en doing ci le don 
la premiere que troueron 
que ele iert uostre sanz faintie 
ia mar m en donroiz une mie 
tibert tibert  ce dist renart 
 tu cherras encor en mes laz 
seuiaus qar m en gités un poi 
meruoilles  ce dit tibert  oi 
ne poez uos dont tant atandre 
c as poinz nos en uiengne une tendre 
qui sera uostre sanz doutence 
n iestes pas de bone atenence  
tibert a laissié le plaidier 
si aquieut l endoille a mengier 
qant renart uit qu il la meniue 
si li troble auques la ueue 
 renart  fait tibert  mout sui liez 
qant uos plorez por uoz pechiez 
diex qui connoist ta repantence 
uos en aurez la penitence  
ce dit renart  or n i a plus 
mais tu uenras encor ca ius 
a tot le moins quant auras soif 
t en couendra uenir par moi 
ne sauez pas  ce dit tiberz 
 come diex m est amis aperz 
encor a tel crues delez moi 
qui m estaindra mout bien ma soi 
n a encor gaires que il plut 
et de l eue assez i estut 
ou plus o mains d une ialaie 
que i en beurai conme la maie 
toutes uoies  ce dist renart 
 uendrez uos ius ou tost ou tart 
ce n iert  ce dit tibert  des mois 
si sera  dist renart  ainzcois 
que yy anz soient trespassé 
et quar l eussiez uos iuré  
et dist renart  ie iur le siege 
tantque ie t aurai en mon piege 
or serez  dist tibert  daiaubles 
se cist serement n iert estables 
mais a la croiz qar l afiez 
si sera donc miauz afiez  
ce dit renart  et ie l afi 
que ia ne me mouroi d ici 
tantque li termes soit uenuz 
si en esterai mieuz creuz 
assez en auez  dist il  fait 
mais d une chose me desheit 
et si en ai mout grant pitie 
que uos n auez encor mangié 
et yy anz deuez ieuner 
porrez uos dont tant endurer 
ne uos en poez resortir 
le sairement couient tenir 
et la foi que pleuie auez  
ce dist renart  uos ne tamez  
tibert respont  et ie m en tes 
certes ie n en parlere mes 
taire m en doi et si est droiz 
mais gardés que ne uos mouuoiz  
tibert se taist et si meniue 
renart fremie et si tressue 
de lecherie et de fine ire 
queque il iert en cel martire 
si oit tel chose qui l esmaie 
car uns chaiaus de loing l abaie 
qui en auoit sentu la trace 
or li couient guerpir la place 
se il ne uiaut laissier la pel 
que tuit siuoient li chael 
a celui qui auoit la queste 
li uenierres ilec s areste 
as chiens parole s es semont 
et renart garde contremont 
 tibert  dist il  qu es ce que i oi 
atandez  dist tibert  un poi 
et si ne uos remuez mie 
c est une douce melodie 
par ci trespasse une conpaingne 
qui uient parmi ceste chanpaingne 
par cez buisons par ces espines 
uont chantant messes et matines 
apres por les morz chanteront 
et ceste croiz aoreront 
or si uos i couient a estre 
ausi futes uos iadis prestre  
renart qui set que ce sont chien 
si parcut ce n iert mie bien 
maistre se ueut au desarer 
qant tibert uit qu il est leuez 
 renart  fait il  por quel mestier 
uos uoi ge si apareillier 
que ce est que uos uolez faire 
ie me uoil  fait il  ensus traire 
ensus por dieu et uos conment 
souaingne uos dou sairement 
et de la foi qui est pleuie 
par certes uos n en irez mie 
estez ileuc ie le conment 
par dieu se uos alez auant 
uos en rendroiz ce est la pure 
en la cort noble la droiture 
que la serez uos apelez 
de ce dont uos uos pariurez 
et de plus que de foi mentie 
si doublera la felonie 
yy anz est li sieges iurez 
par foi pleuiz et afiez 
con mauues uos en deduiez 
qant au premier ior en fuiez 
mout par sont bien de moi li chien 
se uos ia les doutez de rien 
ainzque faiisiez tel outrage 
donroie ge por uos mon gage 
et uers aus triues en prendroie  
renart le laist si ua sa uoie 
li chien qui l ont aparceu 
se sont apres lui esmeu 
mais por noient que le pais 
sot si renart que ia n iert pris 
bien s en eschapa sanz morsure 
mout menace tibert et iure 
o lui se uodra acoupler 
se iames le puet encontrer 
esfondree est uers lui la guerre 
ne uiaut mes triues ne pes querre 
tierberz li chaz dont ie ai dist 
doute renart assez petit 
ne quiert auoir triues ne pes 
ez uos yy prestres a eslais 
qui en aloient au saint sane 
li uns ot une uiez balcane 
et li autres ot desoz soi 
un souef anblant palefroi 
cil a l ige a tiebert choisi 
 conpoinz  dist il  estez ici 
quel beste es ce que ie uoi la 
cuiuerz  dist li autres  esta 
c est un merueilleus chaputois 
ha diex con ie seroie rois 
se le pooie as mains tenir 
a mon chief por le froit couurir 
por ce que il bone pel a 
bon chapel et grant i aura 
certes bon mestier en auroie 
diex nos amena ceste uoie 
qui bien sauoit le grant mestier 
or en ferai apareillier 
tout a uostre los un chapel 
et por agencier le plus bel 
me sui porpansez d une rien 
se uos loez que ce soit bien 
que ie uoil la qeue laissier 
por le chapel agrandoier 
et por mon col courir derriere 
ueez con est granz et pleniere  
dist li autres  or oi biau plait 
por amor dieu q ai ge mesfait 
ai mesfait en nule baillie 
que doie perdre ma partie  
ce dit li autres  non auez 
mes sires turgiz ne sauez 
con ie an ai mout grant mestier 
por ce sou me deuez laissier 
laissier  fait il  por quel seruise 
quel bonte ai ge de uos prise 
por quel chose por quels merites 
la uos lairoie ce me dites 
a mal eur  ce dist frangiers 
 toz iorz este uos meneuiers 
ia mar dou uostre i aura rien 
or soit partie ie l uoil bien 
mais d itent sui ge esbahiz 
conment il doit estre partiz 
ie le sai mout bien par ma foi 
ia mar en soiez en esfroi 
que se fere en uolez chapel 
si en faisons prisier la pel 
et de la moitie le uaillant 
faites en apres mon creant  
dist rufrangiers  faison le bien 
le chat uol ge tot quite mien 
et nos alons a sane ensenble 
et si mengerons ce me sanble 
que ce ne poons nos ueer 
qu il ne nos coiuaingne escoter 
por moi et por uos paierai 
par tot uos en aquiterai 
et uos m afiez loiaument 
que uos ne l ferez autrement 
mais la pel quite me lairoiz 
ne iames rien n i clameroiz 
honte ait qui uee  dist turgiz 
 tenez sire ie uos pleuis 
et loiaument le uos afi 
bien est  dist rufrangiers  issi 
mais li quez de nos le prandra  
ce dit turgiz  qui il sera 
ie n i claim rien ne riens ne i ai 
ne ia ne m en entremetrai 
ne par moi n i aurez aie 
por ce ne remenra il mie  
dist rufrangiers  que il est miens 
or uos en couaigne donc bien  
rufrangiers de la croiz aproche 
que riens plus au cuer ne li touche 
fors tiebert le chat traire a soi 
mais trop ot petit palefroi 
si n i pot ataindre en seant 
sor la teste monte en estant 
qant tiebert uit qu il est dreciez 
par mal talent s est hericiez 
escopi l a enmi le uis 
puis done un saut se l fiert des gris 
la face a esgratinee 
ius l abati teste leuee 
si que le haterel derriere 
en chei ius en la charriere 
par poi qu il n est esceruelez 
yy foies s estoit pasmez 
li prestes iut en paumaisons 
et tiebert chai es arcons 
qui uoidié erent dou prouoire 
et li cheuaus s en torne en erre 
qui auoit esté esfraez 
tant fuit par chans et par arez 
s a tant erré qu il uint tot droit 
a l ostel dont tornez estoit 
et la fame au prouoire estoit 
enmi sa cort ou buchetoit 
ne uit pas le cheual uenir 
et il uint enz de grant air 
qu i l a gitee sor l eschine 
tel cop li done en la poitrine 
bleciee fu si ot paor 
qant ele ne uit son saignor 
en la sele ou i siaut seir 
uit dant tiebert desus cropir 
bien cuida ce fusent deauble 
li cheuaus sailli en l estable 
et dant tiebert touiorz en son 
qui bien conoissoit la meson 
mout li estoit bien auenu 
que ne l ont mort et retenu 
le cheual laissa estraier 
puis s en est alés onbroier 
li prestres qui iut contre terre 
ne sot son palefroi ou querre 
son conpaignon apele a soi 
 amenez moi mon palefroi 
biaus conpoinz car le m ensaigniez 
este uos  dist torgiz  bleciez 
bleciez  dist il  ainz sui tuez 
ne fu pas chaz einz fu maufez 
qui nos a fait ceste enuaie 
deaubles fu n en doutez mie 
ice sai ge de uerite 
que nos somes enfentomé 
ne ia de cest en n en itrons 
ce sachiez que nos n i muirons 
ne sui pas a seur de moi 
qant i ai perdu mon palefroi  
lors conmenca une kyriele 
sa credo et sa miserele 
paternoster sa letanie 
et sire turgi li aie 
souent gardoient s ou ueissent 
ainzqu a la uoie se meissent 
tiebert et le cheual ensenble 
mais n en uirent point ce me sanble 
qant il ne l uoient si s en uont 
chascuns fait croiz enmi son front 
or est li sanes respitiez 
que rufrengiers est mout bleciez 
a son ostel en est uenuz 
mout fu dolenz et irascuz 
sa fame li a demendé 
 quel uenz uos maine et quel orez 
pechiez  dist il  et enconbrier 
i encontrai hui un auersier 
entre moi et mon conpaignon 
seignor torgiz de lonc buison 
qui nos a toz enfentomez 
a poine en sui uif eschapez  
branche u 
or uos redirai d isengrin 
qui se remist en son chemin 
car il s en uoloit reperier 
qant il s ala esbenoier 
les berbis oit ou chanp beller 
cele part emprent a aler 
si con il fu dou bois issuz 
deus moutons a es chans ueuz 
l un fu belins l autre bernart 
mout les amoit sire tieharz 
au chief dou chanp s esbeneoient 
et de lor cornes se hurtoient 
quequ il fesoient lor mellee 
lor bergiere s en iert alee 
li bergiers les ot oubliez 
iluec s en ierent outre alez 
li uilains qui mout par sot peu 
la male garde pest le leu 
se entre bernart et belin 
ne se gardent uoir d isangrin 
se cil ne sont et sage et cointe 
mar i fu faite ceste painte 
belins si fu li plus coarz 
premierement parla bernarz 
 bien uaigniez uos biau sire lous 
ie ne uos salu mie endous 
ia beste ne saluerai 
puisque ie mangier la uodroi 
sire isengrin nos sauons bien 
que nos somes enbedui tien 
et que endous nos mengeras 
de quele eure que tu uodras 
mais se toi plest par ta franchise 
primes nos fai tant de seruise 
entre nos yy met acordence 
se l tenra len a grant uallance 
car il dist que cist chans est siens 
et ie redi que il est miens 
sire se uos le partiez 
et el chanp bien nos meissiez 
si que g en eusse ma part 
et l autre en donisiez bernart 
dont poez faire uoz plaisir 
de nos yy et uostre desir  
dist isengrin  mout uolentiers 
or me dites conment premiers 
sire saiez a la foriere 
chascuns de nos se traie arriere 
ci deuant uos uenrons corent 
cil qui plus tost uenra auent 
de tant con il plus tost corra 
la greingnor part ou chanp aura  
dist isengrin  et ie l otroi 
or uos traiez ensus de moi 
belins ira de ca a destre 
et bernart ira a senestre  
belins estoit li plus iniaus 
q il estoit li plus ioueniaus 
mais bernart estoit plus senez 
por ce qu il estoit li ainz nez 
comunement sont esloingnié 
si con li lous l a deresnié 
il lor a dist  saignor mouez 
faites le mieuz que uos sauez  
belins se muet de grant rauine 
qant uint au leu ses cornes cline 
par grant uertu fiert ysengrin 
si qu i le giete tout souin 
tout estandu de l autre par 
au releuer es uos bernart 
qui le fiert en l autre coste 
deuers belin le ra gité 
yy costes li ont brisié 
a bien petit l ont mort laissié 
puis si s en tornent a itent 
de loing le uont escharnisent 
il se pame plus de yy foiz 
si est engoiseus et destroiz 
li sens li saut par grant randon 
parmi le nes et a foison 
qant il fu zz poi acoisiez 
de paumaison est reperiez 
 ha las  dist il  dolenz chaitis 
con sui maleurez tout dis 
la costume ai a l espreuier 
qui l aloe ua tant chacier 
que il la prant par tost uoler 
et puis si l en relaist aler 
li uif daiauble li saignor 
m auoient fait partiseor 
et que deuoit a moi tenir 
de terre doner et partir  
ceste branche est bone et petite 
et bien faite s ele est bien dite 
branche ui 
ge uos uoil uns uers comencier 
mais ie uos criem mout anoier 
se uos uolez ie me tairai 
et se uos plaist ie uos dirai 
conment auint a isengrin 
qui se leua un main matin 
dame hersent l ot bien gardé 
et de ses dolors respassé 
or iert toz gras et reuelous 
fel et hardiz et orgaillos 
grant aleure s en aloit 
parmi ce bois ou il estoit 
enmi sa uoie a encontré 
un uilain qui auoit troué 
un bacon qui estoit cheuz 
de la charreste a yy reclus 
il le tenoit deuers la hart 
isengrin uint de l autre part 
 ou uas  dist il  esta ileuc 
a qoi  fait il  par foi poreuc 
ou as tu ce bacon enblé 
par foi  fait il  ainz l ai troué 
troué dont i aurai ge part 
d outre en outre iusqu a la hart  
dist li uilains  en moie foi 
sire isengrin et ie l otroi  
aconpaignié sont li baron 
am poi d eure por le bacon 
entrementresque il parloient 
et que il departir uoloient 
este uos maintenant un ors 
qui lor est uenuz de plain cors 
si com il fu ileuc uenuz 
sor le bacon s est arestuz 
 et qui est cist bacons danz lous 
sire  dist il  c est a nos dous 
ie uoil  dist il  ma part auoir 
par amistie non par pooir  
dist li uilains  et ie l otroi  
ce dist li lous  et ie par foi 
or en soiom domques tuit troi 
compaignon et par bone foi 
seignor  fait il  uostre merci 
conquis m auez a uostre ami 
or le metez ci sor mon dos 
ie l enporterai en cest bos 
car tez porroit ici uenir 
qui tost le nos uoroit tolir  
atant li ont sor le dous mis 
ou bois se sont arriere mis 
sor l erbe gitent le bacon 
s en parolent li conpaignon 
conment il soit partiz a droit 
li ors qui plus sages estoit 
lor dist que n i est arestez 
 seignor  dist il  quar me creez 
se mon consoil croire uolez 
ia uoir de riens ne mesferez 
anuit mes le laison pandant 
a cest fol que ueez si grant 
et le matin ci reuenron 
et trestuit noz cus monterron 
et cil qui graingnor cul aura 
le bacon tot en portera  
ce dit li leus  et ie l otroi 
et ie  fait li uilains  par foi  
le bacon ont en haut leué 
et puis s en sont tuit troi alé 
li bons hom uint en sa maison 
ou l atendent si enfancon 
 ou estes uos  dist il  dame ame 
ie sui ci sire  dist sa fame 
 por coi aués tant demoré 
suer  dist il  qar ie ai troué 
un bon bacon enz en cest bois 
einz de mes iaulz ne ui si grais 
mais nos some troi conpaingnon 
sez comment nos le partirom 
le matin irons la tuit troi 
si monterrons noz cus tuit troi 
qui graingnor cul porra montrer 
le bacon en porra porter  
seignor fame est et fole et sage 
et mout est fole de corage 
fole est qant ne se set partir 
d une chose qu a en desir 
et sage est car qant en li rueue 
tost a trouee une contrueue 
et uerite dist por menconge 
s ele en a mestier et besoigne 
ce nos dient cil fol musart 
 plus que deables a zz art  
mais ie di ce en ma partie 
que sage et fole est par maistrie 
mout fu sages cil qui ce dist 
et qui en son sonet le mist 
 selonc les eures et le tens 
a bien mestier folie et sens  
mout est fenme de parfont sans 
et ceste prist mout bon porpans 
si a raconté son saignor 
que se il uient demain au ior 
que ses garnemenz uestira 
et por le bacon s en ira 
 et se ce uient au cul mostrer 
grant fandace porroi mostrer  
li uilains l ot et puis s en rit 
 par dieu  fait il  mout bien as dit  
qant uint au ior leuez se sont 
et par le bois endui s en uont 
mout bien li ensaigna la uoie 
iusqu a l aistre parmi l erboie 
et quant el i est paruenue 
por le uilain l ont coneue 
li dui baron qui l atandoient 
desoz le fou ou il estoient 
il li ont dit  sire uilain 
damedieu uos doint hui bon main  
primes parla patou li ours 
 seignor  fait il  ia est granz iorz 
faites tost ce que me deuez 
sire isengrin uo cul mostrez 
sire  dist il  mout uolentiers 
or me dites conment premiers 
son cors estent on par deuent 
puis par derriere en estupant  
lieue sa qeue le cul bee 
iusques leanz dedanz l antree 
li puet on ueoir es boiaus 
tant par est larges li tuiaus 
 sire isengrin  ce dit patus 
 mout est uoz cus granz et estouz 
uilains  fait il  or estupez 
le uostre cul remosterrez  
cele a ses braies aualees 
qui les auoit au cul fermees 
ele a fait large enforcheure 
por bien mostrer cele nature 
son chief mist bas por estuper 
cil la prenent a regarder 
tant s en est patus merueilliez 
de son pie destre s est saigniez 
 dame  dist le leu 
 a ce cul deuisent tuit treu 
se ice la est trestout cus 
a icestui ne se prant nus  
ce li a respondu li leus 
 par foi  dist il  g i uoi tent treus  
ce dist patus  garde de pres 
se del ueoir es si engres 
ie n i ai soing d aboester 
ne m i estuet point alumer  
cele lor dist  or escoutez 
mes cus est touz acostumez 
souent de son col afichier 
por ce l ai ge tout tens plus chier  
ce dist patus  isengrin fui te 
alons nos an clamons li quite 
bons hom  fait il  pren le bacon 
et si l en porte en ta maison  
ele si fist et lieue sus 
de ceste branche n i a plus 
