per bon aur ici comance  u non de deu  li abreiance de l ordre de cheualerie comant doit estre estaublie . 
faite fu per noble home et saiue c on apeloit uegece flaiue . 
per quatre liures deuisez le troueroiz  s auant lisez . 
li premiers liures nos ensoingne  uegeces flaiues le tesmoingne  et eslire las iouanciaux et especiaulmant iciaux das quex leus et das quex contrees  as quex seront armes donees  
et quex cheualiers on doit prandre a l usaige d armes aprandre  
comant on las doit aprouer  si c on puisse a aux recourer au grant besoing per la uaillance que lor donra acostumance . 
li secons liures si deuise ou quel contient  per grant maistrise  la costume et la bone uie de l anciainne cheualerie et comant lon doit sant doner as ianz a pie  et aux ordoner . 
li tiers liures si nos espont  qui point de fauble n i apont  las ars  las choses couenaubles qui sont bones et profitaubles as batailles et a la guerre c on fait et doit faire per terre . 
li quarz liures apres reconte chose uraie et qui a gros monte  car il toz estrumanz deuise et toz engins et per quel guise lon puet citez et chastiax prandre  comant on las repuet deffandre  
encor done il comandemanz das choses et das estrumanz que il couient a la nauie  quant sont en bataille aramie . 
et uos moult bien sauoir dauez  qu en fait d armes estey auez  que force ne uertu de iant  puisqu il sont fol et negliiant  ne uaut tant ne tant ne profite come assez moins de iant alite qui seuent et ars et usaiges  car li ux fait totes ianz saiges . 
ci comance con li romain mistrent per force souz lour main totes ianz et comant uoinquirent toz cex c onques las contredirent  
de quel pais  de quel empire lon doit las cheualiers alire  li quel das cheualiers meuz uaillent  ou cil das chans  qu ades trauaillent et qui sont toz iours laboranz  ou cil as citez demoranz  
de quel aaige ci uuet dire lon doit le cheualier alire  
de quel estature prouer doit lon iouenciax a ourer  
comant lon doit a la facon du cors et de l astatacon ueoir  retenir et alire le moillour cheualier du pire  
de quel art ou de quel mestier ou retenir ou fors getier doit lon cheualiers ausimant  ici le deuise briemant  
quant las cheualiers eslauz  on doit soingnier por estre auz  meuz retenir en lor office et meuz se gardoient de uice  
con lon doit cheualiers nouiaux faire per granz auiaux  user de cheualerie  saillir  iouer de l escremie  
comant lon doit nouer aprandre as cheualiers por meuz atandre  
con li ancien enuoioient las nues cheualiers  et iouoient as espiez  as escus  as targes qui estoient faites de uerges  
comant l uns doit l autre ferir et per hardemant requerir  
comant la meniere d armure on lor doit aprandre et entrure  et comant iaualoz d acier on lor doit aprandre a lancier  
d aprandre lor traire saietes as ars  quarrés as arbeletes  et l usage de geter pierres a fondes de maintes menieres  ausi l usaige des plombees don lon done males coulees  
comant on las doit per usaiges lor faire de cheuauchier saiges  
comant on las doit enhorter aprandre las fais a porter  
de quel meniere d armaures li anciain das granz statures usarent et con se mantindrent  qu au bien faire toz iors se tindrent . 
apres reconte das aberges  quant sont petites  quant sont larges  
comant lon redoit cler ueor de sas aberges asseor  
quex formes  quex lons et quex larges redoiuent auoir las aberges  
et  c on ne t an puisse achernir  con doiz las aberges garnir  
comant las doiz garnir apres  quant li enemi te sont pres  
comant lon ne doit pas muser  mas las cheualiers auser et per ordre matre en lor places et per raison et per apaces  
comant grande apace tenir de l aler et du reuenir doiuent cheualier ausimant  et come grant ausemant ont le mois que hors uont por prandre lor rans et lor ordre entandre  das romains apres ce reconte a ce que cheualerie monte . 
li prologues et la sustance du premier liure ci comance . 
li anciain prodome saige soloient auoir tel usaige que il ce en escrit metoient que il uaoient et pansoient qui bons fust et non mie faubles  mas choses a toz profitaubles et qui estoient necessaires en moult de leus  en moult d afaires . 
apres de ce liures facoient et las donoient et offroient as princes per granz dignetey por metre en auctoritey . 
li emparour et li haut home  qui signour estoient de rome  lor confermoient bonemant . 
et sachiez bien que autremant ne fussent confert n eleu  se premiers n aussent uau li emparour  ainz que nul autre  n auant ne las osasent matre  ne mostrer  ne auctorisier  
car li prince font a prisier plus  a doter  et per raison que ianz qui sont fuer de saison  cui deux n a tant doney hautaces  ualours  sanz  forces  ne prouaces  ne grace  come il lor done  la ou deu plait si s abandone de l ome faire riche ou poure  
li uns  quant nait  richaces troue  
uns autres  quant nait  pouretey retrueue et male aurtey . 
don est il bien apparissanz c on doit meuz prisier las naissanz du haut leu et du haut lignaige  puisqu il se mantienent con saige et mantienent lor nation  que cex qui en subiection sont et saront et per nature  
don il est raisons et droiture qu il saichent plus tost las granz choses  car ales sont plus profitoses a lour sauoir qu as genz petites ne as mainnez n as genz subgites . 
et augustus octouiens li uaillant prince anciens ainsi longuemant le mantindrent et auec lor icex retindrent et las prisarent et amarent et du lour assez lor donarent . 
qui per sant et per lor estude auoient fait de l ueure rude hueure clere et bien entandauble et a touz princes profitauble  
et per le lox que cil an orent a meuz faire s estudiarent . 
por ce ne m an uuel detriier  mas uuel un pol estudiier  si con firent li ancien qu estoient au tans octouien  a rimer de ma poure escole cest liure qu estoit en parole  si que meuz le porront entandre cil qui uuellent d armes aprandre . 
lon doit moult bien metre s entante faire ce qu as bons atalante  car per maintes foiz dit ai on   qui sert baron  si rout braon  
 por ce uuel en seruant perfaire cest liure et dire et retraire de parole en rime bale  
a ce ai muey ma ceruale  et la matiere m atalante  qui est riche et bale et iante d ohir a roi  a duc  a conte et a toz cex qui dotent honte et qui ainment cheualerie . 
car ici puet lon prandre a hie biaux faiz d armes et engins granz  
si doiuent li bon estre engranz du sauoir et du retenir  car granz biens lor an puet uenir et grant honour i puet conquerre li hons qui uuet mantenir guerre . 
comant tot le monde uoinquirent li romain  que grant poinne i mirent . 
nos ne uaons pas que li puples das romains  ne il ne lor mubles  aient uoincu trestot le monde  si con il tient a la raonde  per sorceries ne per charmes  mes que per l entante das armes et per trauaz et per granz painnes  per anz  per mois et per semainnes et per sciance et per ahie d usaige de cheualerie  et per bien sauoir lor aberges ordoner et per bons usaiges . 
romain estoient pol de iant  
donques s il fussent negliiant et il n eussent mis bone estude a uoincre la grant multitude das francois et lor grant bobant  chascuns s alest de lor bobant . 
encor te dis et te demant comant fu que li alemant  qui sont et grant et percrau  ne ont mie uictoire au sus romains  que sont gent petite  mas firent d aux tot a lor lite et sormontarent et uoinquirent  tant porchacarent et tant firent per sant et per lor estudie et per art de cheualerie . 
encor dient bien li romain que li espaignol mennamain uaillent meuz et adonc uailloient et plus force de cors auoient que il  fuer que de cantitey de gent ne furent pas itey . 
encor dient il et recontent que li aufriquant las sormontent d engin  de barat  de richaces  de grant auoir et de noblaces . 
ne de ce ne rest il pas dote que li grez  et il et lor rote  n aient toz iors soremontez las romains  uoincuz et dontez  per ars et per granz conoissances et per plus naturax sciances . 
mas bien dient trop lor ualut et trop lor dona grant salut si grant con lon porroit plus dire de sauoir prendre et alire lor cheualiers bien saigemant et d ensoingnier diliianmant d armes l usaige et la meniere et enforcier per grant matiere  sanz doner repox ne seior  lor usaige de ior en ior  lour as chans souant enuoier por conostre et por essaier toz las faiz et totes las choses c on fait as guerres et as noses  et lor aprandre tex meruoilles c on fait as hoz et as batailles . 
et si lor dona grant uaillance de sauoir prandre la uaniance das couhars et das paroissoux  das tancis et das fox noissoux . 
car cil qui per s acostumance set de bataillier la sciance  cil se norrit en hardemant et fait plus coragousemant ce que il ai apris a faire que cil qui n ot onques afaire  
car li arz et li bons usaiges norrit et fait totes ianz saiges  et en grant estrif de bataille est bien samblanz que trop meuz uaille un pol de iant de guerre aprise et qui sont de grant entreprise que grant foison de rude iant qui sont lorde et negliiant et qui ne se seuent combatre  
cex tue on et prant quatre a quatre . 
de quel leu et de quel empire lon doit les cheualier eslire . 
ci nos requiert li ordonance et ci deuise et comance de quex leus  de quex nations et de quex generations  de quel terre et de quel empire doit on las cheualiers alire . 
certeinne chose est qu en toz leus ont li bon et li mal lor leus  et per touz las leus ou tu uais trueues das bons et das maluais  des couarz et des paraceux  
ausi i retrueue on d iceux qui sont hardi  saige et uaillant et en bataille trauaillant . 
et li ciel ne li elemant n aident mie tant soulemant de doner force au cors de l ome  mas profite encor ausi come de doner force et uessalaige au cuer de l ome et au coraige . 
apres ice ne uuel ie mie trespesser que ie ne uos die con li tres saige an ont ourey et ce qu il an ont esprouey . 
il dient que les nations et cil des generations que plus sont au soloil uoisines sont de trop plus saiges doctrines  plus sutil et  que tu le saiches  les choses de lor cors plus seches sont pour la chalour grandesime qui las mesgrit et assaime et lor sanc lor tost et les seche  
et per ce uuil ie que lon saiche qu il n ont coraige ne fiance ne hardemant ne esperance de pres bataillier ne combatre  por les plaies  que plus rematre les fait et plus tost les empire que cex que sont d un autre empire  si con deuers septentrion  qui ont plus grant possession de sanc en lor  car li solaz est en lor pais plus molaz  plus tamprez et plus debonaires  
por ce sont il a cex contraires qui sont toz iors en la chalour  et si sont de plus grant ualour en l utin et en la bataille que cil cui li solaz trauaille  ce qu il soient plus saige et plus sutil en lor usaige que cil deuers septentrion  cui plus tost lit on et tri on por estre as granz efforz d armes  car plus i sont et forz et farmes que cil qui sont de cel empire  car morz et plaies las empire moins qu autres  et per l abondance du sanc  qui lor done atamprance et lor mat sant et bons usaiges  don sont atamprez as aberges  
et en bataille moult profite li iant de cel pais alite . 
sauoir mon ci iert recitez se li cheualiers das citez uaillent meuz ou se li champestre reseuent meuz cheualier estre . 
ci en apres s ensuet a querre las quex lon doit plus tost requerre por faire cheualiers uaillanz  ou cex des chans  les trauaillanz  ou cex des citez aaisies  
a cui seront armes baillies . 
mes nuns ne m an puet dessoter  ne de ce ne doit nuns doter qu a ce faire ne soit honestes assez plus li puples champestres qui sont la fuer a l air norri  
essorey sont  non pas porri  et toz iors et chaut et froit soffrent et a trauaillier toz iors s offrent et es granz poinnes s abandonent  pol d aise et de lesir se donent et pol seuent de maluais uices et pol se donent de delices et a pol de maingier se tiennent  et souant maint grant fes sotiennent  et sont quarrey et bien forniz  les membres durz et encorniz por soffrir trestotes menieres de trauaz et de poinnes fieres . 
tote uoe est il metiers  et ainsi le doit li metiers  que lon les cheualiers controingne des citez et c on lor aproingne d armes et de cheualerie  puisqu il an ont et non et fie  hors doiuent aler essorer  corre  aprandre a laborer  le soloil  la poudre soffrir et a totes poinnes offrir entandanmant  non pas muser  et pol de uiandes user . 
encor ordonons et uoillons que li champestre es pauoillons per aucunes apaces soient et l air aucunes foiz usoient  quant seront retenu en pris et l usaige d armes apris . 
se li tans du combatre est lons ou que l ost die   nos alons plus loinz  ainsi l auons empris   adonc doiuent il estre apris de les costumes es champestres et a lour lois et a lour estres  et encor por muer lor uices  les doit on oster des delices des citez  si que force croisse en lour et lour uertuz apoisse en lour cors et en lour coraiges  si que per poinne soient saiges et que en lor bien trauaillant deueignent prou  hardi  uaillant . 
ne si ne puet on pas noier ne ne doit que bien ostoier ne soient aley li romain maint ior et per soir et per main  apres ce que rome fu faite  assise  fermee et portraite  dois lor citey en autres places  qu il ne lor chaloit en richaces  d aise de cors ne de delices  si c on n es tenit pas por nices . 
et quant cil cheualier iuene home  qui estoient issuz de rome  per granz poinnes coilli auoient suours  maintenant se baignoient u timbre  qui est granz riuiere  
ainsi ostoient la pousiere de lor cors  la suour  l ordure . 
apres ce conte l escripture c uns meinmes hons soloit estre bataillierres et du leu champestre  et que muoit tant soulemant cil hons souant son estrumant  don auint que la dignetey de dictature fu itey  si aparant et si ouerte  que ale a quinte fu offerte  ainsi fu  encor aparoit  ce fu quant il son champ aroit . 
donc est il bien apparissanz  que cil das chans sont plus puissanz et sont en ost plus couenauble que cil que trop tienent la tauble et la delice  et moins dote la mort cil que point ne s aioste a l aise du cors mantenir  
tex genz fait il bon retenir . 
ci deuise per ordre saige das cheualiers de quel aaige on las doit alire et prandre por l usaige d armes aprandre . 
or nos estuet a ce atroindre  et quant la barbe lor uuet poindre  lors les doit on cheualiers faire et amonester et atraire a l ordre de cheualerie  
car lon plus prise et ont prisie la chose que iuene comance que cele de uielle semance . 
a mon propox ne uuel faillir  que lon doit aprandre a saillir cex cheualiers tot mennamain et a corre encui et demain  si que il paracoux ne soient et que au besoing ne recroient  et qu il soient prou per usaige  aincois qu il ueignent en aaige  
car isnaletez et usaiges fait les bataillours prouz et saiges . 
or nos mostre et dit salutes las iuenes cheualiers entrutes et aslites  car quant iaidis estoient puissant et hardis de combatre et de bataillier et de ferir et de maillier  il aprenoient as aberges cheualerie per usaiges de laborer  de trauaillier  per tresnutier et per uaillier . 
or reuaut meuz  si con lisons  que li cheualiers iuenes hons  puisque il est d armes apris  se plaingne  s a plaindre s est pris  a son cuer et en son coraige de ce qu il n a mie l aaige de bataillier encor d assez que se ses termes trespassez estoit qu il n eust riens apris per qu il peust monter en pris . 
et doit per un grant terme entandre li iuenes hons a bien aprandre d armes les choses necessaires et las bones et les contraires  
car ie moult bien dire uos ose  sauoir d armes  c est trop grant chose et biax sanz et moult profitaubles . 
ce que il soit penaubles  metre doiz poinne et traual d ensoingnier home a cheual ou a pie por aprandre l art des armes  per escu  per arc  per saietes  per iaualoz ieter  aler las granz galoz  et lui aprandre tote choses qui a armes sont profitoses  toz ieus  toz porz  qu il ne gurpisse son leu  ne folemant s an isse  si qu il ne trobloit mie s ordre  car trop grant max en puent sordre  et qu il saiche bien fossez faire pax fichier  guenchir et retraire  son escu flenchir  lui corber por souant les cox destorber des iaualoz et das saietes  des fondes et das arbelates . 
adonc li iuenes cheualiers  qui ne doit estre noueliers  quant il aura bien ce apris et que il porra auoir pris per le sant c on li aura mis de bataillier es enemis  quant il en fait d armes sera  a poinne ne li tornera n a paour  mas a grant delit  n estre ne uoudroit en son lit . 
de quel estat ci uuel prouer on doit iouenciax aprouer . 
certain est que desconau ont estey cil qu ont eslau las cheualiers de grant longace  du lonc  du grant et de l apace de cinc ou de sis piez de grant de dis poces por estre engrant a gouerner de lor batailles les eles et matre as comancailles des legions  des estaublies et au fronc des conostaublies  
si ont toz iors au domaige cil qu ont usey de tel usaige . 
mes lors estoit la multitude des ianz et plus grant et plus rude et plus large  et plusors siuoient qui plus greuoient qu il n aidoient . 
lors li cheualiers anciain  li bien armez  li citiain  n estoient encor amauz a ce qu il eussent alauz les plus hardiz ne les uaillanz  les iuenes ne les trauaillanz . 
donc est il metiers et besoingne  et li saiges le nos tesmoingne et il dit uoir  se dex me gart  c on ne doit pas prandre regart a grandour  mes a la prouace  a la force et a la uitace . 
plus que li grant souant profite en bataille la iant petite  et il est droiz qu il nos seuoingne de ce que omers nos tesmoingne  qu il dit que thideus petiz estoit  mes trop fu uolontiz  fors as armes et coraioux et de bataillier outraioux . 
ici apres uos uolons dire per la facon du cors alire les quex on doit et las quex non  li quel sont de moillour renon . 
cil qui uuet cheualiers aliere doit bien regarder la meniere du cors  remirer sagemant tot premiers au comancemant les eauz  le chief et le uisaige  a ce conoist lon fol ou saige  
apres tote la conformance das mambres et la porsuillance  et saiche trier le moillour por l office de bataillour . 
car la uertuz ueraiemant non des homes tant soulemant  mes des cheuax  des chins apert per mainz signes tot en apert  si con li saige le tesmoingnent  cil qui toz las biens nos aproingnent . 
et ce meismes dit uirgiles li saiges  li bons clers nobiles  c on doit das ianz garder l assise  et si dit encor et deuise chose de moult bone matiere . 
li iouanciax qu on uuet aliere d estre a combatre tailliez doit auoir les eauz auoilliez  la teste droite et le uisaige  apaules dures et piz large  les braz fors et les doiz traitiz  et que ses uantres soit petiz  les roins grailles  
garde n i truisses trop char ne es piez ne es cuisses  mes d os et de nerz bien garniz  en tel ne puez estre acherniz . 
se uoiz en cheualiers tex signes  ne faire force en toi meismes en la grandour ne en l autace  
car c est tres plus bale noblace d un petit legier fort puissant que d un bel  d un grant non puissant . 
de quex ars lire ou refuser doiz cheualiers por ton user . 
ne doiz alire pecheours  ne oiselours  ne iugleours  traietaors  ne bordeliers  ne ianz oisouses  ne oliers  ne ianz que quierent las offices qui apertienent es delices . 
tex ianz doiuent estre chacié des aberges et fuer ietié . 
mes ueraiement  au uoir dire  qu il fait bon les feures alire et de fer bons ouriers entiers  engignaours et charpantiers  bochiers et chaceours de cers et de cinglers  tex ianz  
icex doit lon retenir et atraire et an doit on cheualiers faire  et en ce git saluz  surtey au puple per bone aurtey . 
c est a sauoir que lon alise non mie du cors la grandise  mes de cuer les plus uaillanz homes  por estre cheualiers prodomes  car en la saige poruoiance de la premiere acostumance sont las forces et li fondemanz du non et des ensoingnemanz des romains et de lor roiaumes qui ont estey de bones faumes . 
offices n est mie por uoir petiz de cheualiers sauoir retenir n auoir  ne alire le bon et le moillour du pire  n on ne doit pas celui office baillier a home fol ne nice . 
li ancien des bons usaiges n es bailloient fuer qu a ianz saiges  qui estoient loiaul nommez et de granz uertuz renommez  si come fu saturius  qui ne fu fox ne ennious  mes en conquist los et uaillance  
li biens le bien toz iors auance . 
li iuene home que lon eslit per grant honour  per grant delit  et por deffandre les contrees  cui sont auentures liurees de lor cors en fortune metre  doiuent sormonter de combatre toz autres d onour  de lignage  d auoir per uertu bon coraige  car per bons cuers et per honestes sont cil qui sont de bones gestes  et a cex honte de foir lor done hardement d enuair lor enemis per grant memoire  don per maintes foiz ont uictoire . 
ie ne tendroie celui a saige qui uoudroit aprandre l usaige ne faire auser a iceux qui sont maluais et paraceux  aisserat  fointi et leniers . 
qui a cex uuet doner deniers as aberges  foin ne auoinne  ie uos dis qu il i pert sa poinne . 
auenuz est  encor auient c onques hons a profit n an uient qui a esciant eslaist et maluais cheualier maist en leu du cheualier uaillant  cil se ua en uain trauaillant . 
bien sahu l auons  et comant per us et per aspiremant  que occisions et meschances sont uenues et pestilances a cex qui longuemant auoient estey en pais  puis alisoient per grace ou por amour  sanz cure  sanz diliiance et sanz nature  les maluais cheualiers fointis  et il lessoient les gentis et prenoient cele mesnie don se tenoient a chergie li lour signour en lour ostey  qui souant i ont acotey  car il metoient per lor uices maluais cheualiers es offices . 
et as hueures et es metiers que necessaires et metiers est es citez et es signours  ie ne uis onques fox grignours . 
don doit on estaublir hauz homes  saiges et uaillanz et prodomes  et qui soient plain de sciance  qu alisent per grant diliiance des iouanciax les plus estaubles et d armes les plus couenaubles . 
con doiz soingnier les alauz quant retenu les as auz . 
lon ne doit pas si tost soingnier le cheualier ne tesmoingnier per l escrit quant est alauz  por ce qu on n i soit decauz  mes le doit on bien auser et esprouer et reposer et sauoir mon s il se descueure d estre soffisanz a tel hueure  
et doit lon moult bien auiser s il n est forz n isniax por user  ne se il se sera entandre de l usaige d armes aprandre et garder se fiance aroit en lui de ce c uns bons saroit que il resaust ausi faire  
car maint an sont de trop mal aire et qui sont plain de grant biautey  qui sont las  recru et matey au besoing et a l esprouer  n a lour ne puet on recouurer  ne ne sont de cheualier estre digne  mes uaussissent meuz estre prestre ou clerc ou usurier  la poinne ne puent durier . 
donques doiz les moins profitaubles oster  metre auant las metaubles  les plus hardis  les plus uaillanz  les plus prous  les plus trauaillanz  
et ie sai bien per bone estude qu es batailles grant multitude de ianz ne uaut ne ne profite pas tant con moins de iant alite  hardie  fort et uertuouse et de combatre couoitouse . 
donc puisqu es cheualiers soingniez retenuz  soient ensoingniez chascun ior de l usaige d armes  c est li meuz et li meudres charmes que ie uoie que ie truisse c on an doie ne faire puisse  si que per la grant costumance au besoing uoient lor uaillance . 
mes ciz usaiges depeciez est orandroit et effaciez  por ce que les genz ont estey per maint yuer  per maint estey  en pais et saur longuemant et seiorney aissiemant . 
por ce  s il uos plaist  dites donques cil qui faiz d armes ne uit onques  comant puet autrui ensoingnier bien faire ne bien besoingnier por ce nos couient reciter  requerre et reuisiter et a retorner metre peinne de la costume ancieinne qui est escrite as estoires et es liures de granz memoires ou il n escristrent onques gloses fors que les bien perfaites choses  et ce que il lor seuenoit qu es batailles lor auenoit  
et laisserent en nos ahues cex choses come conahues et perfaites qu alons querant et en lor liures requerant . 
li saige macedonien cil d authenes  li ancien  et li autre grezois escristrent plusours liures et moult i mistrent choses qu en lor langue nommarent tot ainsi come il uuillarent . 
mes il nos apertient a querre la sciance qu atient a guerre et l usaige et la decipline de la cheualerie fine des romains  que contrees petites alergerent  tant furent uites  et escrurent cil bon prodome largemant l empire de rome et bien tant con solaz apert dois la ou nait iusque il pert son non et iusque au chief du monde  tant con il tient a la raonde . 
puisque reuerchié et uau ai les autours et conau  ie uos dirai tot a deliure loiaulmant en ce petit liure ce que catons cessoriens et plusours autours anciens  corniles frontins li saiges  an ont escrit per bons usaiges  et maint emparour ausimant an ont fait estaublissemant . 
ne l autoritey n an prant mie sus moi  mes que soul la maistrie  qu en ordre uos metrai briemant et uolontiers et liemant ce que de cex ai entandu et ce qu il an ont espandu per bons us  per bones costumes en mainz liures  en mainz uolumes . 
comant lon doit aprandre a traire cheualiers de nouel effaire et saillir et user la uie  l air et l us de cheualerie . 
lon doit bien au comancemant aprandre es cheualiers comant il doiuent per les chans aler  la ou lon ne se puet celer  
s il ne uont ordoneemant  il an sont repris malemant . 
et ce est chose moult tres bele lour et celui qui les chaudele  se il uont bien et saigemant . 
et ie uos dis ueraiemant que il ce sauoir ne porroient se ensamble ne l aprannoient per l entante de saigemant aler tost  tart et igalmant . 
car hoz depertiz  deuisez  desordonez et daguisez  ai toz iors en peril estey que greuey  laidi et testey n ait estey de ses aduersaires per lor maluais oirres contraires . 
puisque cheualiers uint en place  il doit donc aler per l apace de cinc houres dis mile pas ou tans d estey  ne ne di pas ne ce ne fait pas a doter que bien n i puisse aioster deus mile pas  se besoing trueue  por plus haster et coitier l ueure . 
et qui plus i aiosteroit  ce seroit tort et meffaroit  
mes on ne puet  que que lon face  estre certains de ceste apace . 
et dauez sauoir suremant cinc piez font un pas soulemant  et te dis por uoir et sanz fraude sis uint et cinc pas une estaude font  ce est la sesieme part d une lieue . 
ainsi le depart li saiges per hueure sutile . 
uit estaudes refont un mile  ce est a dire demi lieue  si que ce conpas plus ne lieue  ne li dis mile pas ne montent que cinc lieues  se contour bien content . 
li iouanciax meismemant acostumance isnalemant doiuent aprandre de tost corre por tost embatre et sus corre uistemant a lor enemis et qu estiuemant soient mis as leus  es places couenaubles que a l ost seront profitaubles por essegier ou por combatre  si que li enemi embatre ne s i puissent qu estre i uoudroient et qui dois la lor greueroient  s auant i estoient uenu . 
encor sont il a ce tenu de lor greuer  aux espiier  et tost aler ou ennuier a lor ost uitemant bruanz por tost ataindre les fuanz qu il auront espiey por prandre . 
tel lecon fait trop bon aprandre  cheualiers ne doit pes muser mes bien doit hanter et user de fossez aprandre a saillir  si qu il n i puisse pas faillir au besoing  se metiers estoit  ne que il tant les redotoit  
ne tant n an seroit entrepris come s il ne l auoit apris . 
on doit regarder la largece du fossey  du pes et de l autece . 
puisque tu seras ce bien faire  trop puez greuer ton aduersaire per saillir tex empachemanz et san trop grant trauaillemanz . 
puisqu il couient a cheualier lancier  combatre et bataillier  se li cheualiers uient d ahir  le cors  lors uerroiz abahir tot maintenant son aduersaire  
naurer le puet et plaie faire  ainz que cil soit aparoilliez ne de hardemant consoilliez por fuir ou por soi dafandre . 
ainsi le puez tuer ou prandre . 
encor nos reconte salustes  li saiges  li uerais  li iustes  que iulius cesar de rome  qui fu eniandrez du prodome c on apeloit le grant pompee  quant il auoit la teste armee  que tant estoit et prouz et aigres  qu il aloit contre les alaigres les sauz et contre les bien uites  le grant cors  liez et non pas trites  et per force contre les forz combatoit per moult granz efforz  
ne autremant  ce dit l estoire  n eust estey parauz a sertoire  s il n eust auant aparoillié et enformey et ensoingnié soi et ses cheualiers souant  qui estoient plain de iouant  plusours coitous astiuemanz d armes as granz estriuemanz . 
comant lon fait cheualier saige d aprandre de nouer l usaige . 
li cheualiers qui uuet entandre a l ennauant si doit aprandre a nouer au douz tans d estey  car perillié an ont estey maint  por ce que riens n an sauoient ne pertot pont pas ne trouoient  ne pertot ne las trueue on pas por passer das iaux las max pas  
ainz couient que li oz deuant qu il passoit a noons souant  et cil ausi qui uient apres  
car souant auient que de pres que li granz ruisel se charbotent per les granz pluges que s i botent ou per nois et  per ignorance  en grant peril  en grant dotance est on per maintes foiz chauz  non per paours c on ait auz des enemis  mes per les eues  quant on les trueue forz et reues . 
li uoillart romain alisarent un grant champ qu il apelerent marcia  c est batailleroux delez le timbre saueroux  por aaisier les cheualiers les forz  les prouz  les batailliers  et cex qui de cheualerie sauoient l art et la maistrie  por ce qu ou timbre se baignessent et se lauessent et aisessent et apreissent a noer  si que meuz an seussent ioer autre foiz se besoing an assent  et por ice que il otessent de lor cors la suour  l ordure  qu auoient coilli en poinne dure et en la grant entante d armes  et otessent  car c est li charmes  de lour cors tot le lessemant de noer per l aforcemant . 
noer a tote iant profite  a grant gent et a gent petite  es cheuax et es bestes totes et a cex qui suillent les rotes des oz et per acostumance  qu il n an chiesent en ignorance  mes s an aident au besoing  
por ce a toz nouer ensoing . 
con li ancien essaoient es escuz que fait faire auoient de uerges cheualiers nouiaux . 
per sant  per deduit  per auiaux . 
lon trueue des anciens saiges en escrit  que tex lor usaiges d armes estoit  que il facoient faire ronz escus qui estoient droit a la meniere de terges  et estoient de grailles uerges faites ausi come de cloes  
et por ce que certeins an soies  il pesoient plus que li autre escuz a c on se doit combatre . 
ausi en leu de glaiue auoient maces que double pois pesoient  et s aseoient en tel meniere es piez  et une foiz pas n iere  mes refacoient apres midi . 
et l usaiges  bien le te di  des piez autretant reprofite come as cheualiers d elite  a cex qui reportent les glaiues . 
et ce nos reconte li saiues c onques en champ ne en sablon  se por combatre i essamblon  ne fu nuns por bien aprouez tenuz  s il n eust aourez estey du pel  et la meniere n an seust pres que tote entiere . 
lors chascuns si son pel botoit en terre  que il ne dotoit qu il peust croller ne mouoir . 
et au pel couenoit auoir sis piez sus terre  et sailloit li cheualiers qu assez uailloit per grant air  per grant menace . 
cel pel  la cloe  atot sa mace au glaiue et a l escu requerre l aloit  si con fust de sa guerre  don l essaoit ferir ou chief a l autre foiz  en l autre chief . 
ou per deuant ou per d encote  puis li refacoit une uote si con por les cuisses tranchier  ne ne se uoloit atanchier  de saillir  mes souant sailloit entor le pel et tressailloit  si con deuant son aduersaire et rauiset s il pooit faire comant il le poit blecier ou per taille ou per lancier ausi come il fut couers  et il ne refust descouers de son escu en nu costey  si c on ne l an eust dessotey ne au ferir ne au ruer . 
ainsi soloient d armes ioer li ancien et por aprandre  mes nuns ne i uuet mais entandre . 
li cheualiers per quel meniere doit ferir  se en bataille iere . 
apres de ce si aprenoient li ancien et si usoient adonques de pointes ferir  quant il aloient requerir lor enemis  
estoc le clainment li francois  que moult cel cop ainment . 
romain  li prou et li uaillant  laisserent ferir de taillant  car cex qu il a poinnes uoinquoient apres de ce les an moquoient  car li cox tranchanz tant n efforce  et se i mest tote ta force  ne n ocit si tost ne ne tue con cil qui d estoc s esuertue . 
car au taillier  ce est li charmes  trueue on les ox durs et les armes  
mais quant la pointe antre deus doie dedanz et si qu ale ne ploie  ou les antrailles ou le uantre tresperce tant come il i antre . 
et por ce di que cox itex doit perilloux estre et mortex . 
apres ce quant on fiert de taille  se li tranchanz antre sanz faille  tu l as de sa char desnuey  mes por ce ne l es pax tuey . 
disons qu il soit d armes couers  s est li cox d estoc si couers  qu il antre et blece les aduersaires  ainz que garde s an proingnent gaires . 
por ce ferirent li romains d estoc uolontiers de lor mains . 
as batailles  es poignaiz  espiez auoient cloeiz  de double pois macues auoient  por ce que quant il reuenoient armey de lor armes usees  es batailles et es mellees  si se trouoient plus deliure et se combatoient a deliure  por le moindre fes que portoient plus fort et plus legier estoient  et combatoient plus uitemant  plus fort et plus legieremant . 
con lon doit cheualiers entrure de la meniere d ermaure . 
apres meniere d armaure doit on ensoingnier et entrure . 
es cheualiers  car en pertie ne l auons pas encor laissie et encor est et encor dure c on bataille meuz per armure encor que per nule autre chose et en bataille et en nose . 
per ce entant bien auisez con li cheualiers ausez uaut meuz et plus ai uessalaige que cil qui n a apris l usaige  
car cil qu est tote ior rusez et d armure ades ausez  en l art de bataillier sormonte ses compaignons  ne n i prant honte . 
et si estoit la decipline adonc gardee et la doctrine et la meniere et li usaiges per les anciens prouz et saiges  que cil que plus d armes sauoient por aux double blef receuoient  et cil qu auoient profitié pol as armes  moins la moitie lor deliuroit lon . 
ausimant orge auoient en leu de fromant  ne iemais fromant ne aussent iusque tant que prouey raussent  per chose ueraie et certeinne per lor metre de lor dozainne ou per preuost de legion ou per prince de region qui gouernest la compaignie  que per art de cheualerie reussent acompli bonemant ce qu auoient fait folemant . 
car nule riens n est si louable ne plus ferme ne plus estauble ne si grant bien ne si grant muble  come est communitez de puble  quant ale habonde et bien s outrie a l ordre de cheualerie . 
car la granz resplandours de robes ne foison d or  d argent ne bobes  n auoirs ne pierres preciouses ne nules choses delitouses n enclinent pas nos enemis a ce que les aiens somis  ne per bontey que lon lor face  per qu il uienent a nostre grace  
ainz sont sougit tant soulemant a nos per nostre aforcemant d armes  don sont apaontey et mis a nostre uolontey . 
apres dit catons  qui fu saiges  se lon faut en maintes usaiges  en maint leu et en maint afaire  on le repuet trop bien refaire et amander sotiuemant et sanz moult grant empiremant . 
mes il dit que tot suremant il ne a point d amandemant a cex qu errient les batailles  se il ont ne defauz ne failles  car la poinne apres la faute saut tantost sanz nule defaute  
et cil sont uoincu briemant qui se combatent folemant  ou il se tornent a la fue per male garde qu ont aue . 
ainsi se trueuent fox daruz  ne puis ne seront aparuz por estre retorney uoinquerres . 
ainsi se foloient es guerres . 
con lon doit iaualoz d acier aprandre as cheualiers lancier . 
mes ie retor per bone uoe a ce que auant dit auoe que li cheualiers qui s aouse a la grosse mace plombouse contre le pel qui est fichiez apris redoit estre et tachiez  s es armes uuet estre plaisanz  a geter iaualoz pesanz de double pois  de double taille plus que cex c on porte en bataille  
et se doit moult bien garde prandre et sanz faillir et sanz mesprandre li maistres qui les armes hante que per force tornoit la hante et que il getoit roidemant au pel ou delez uoiremant  
car per ceste chose hanter croist force as braz et sanz doter  et de bien geter granz usaiges en est aquis et uessalaiges . 
con doiz user traire saietes as arz  non pas as arbeletes . 
mes pres que la tierce pertie ou essez plus de la moitie de iuenes homes bien aidaubles et c on trueue plus couenaubles doit lon aprandre sanz muser de ars de fust bien auser contre les pies et es saietes . 
et bien garde que tu lor metes a cex ensoingneours bien saiges  qui lor mostroient bons usaiges  l arc a tenir bien fermemant  et qu il soit entasez formant  et que a l arc la main senestre soit afichie  et la destre resoit menee per raison  si que oil et cors per saison s acordoient andui ensamble  a ce que a ferir te samble . 
et soit la saiete adrecie traite a cheual ou a pie . 
cest arc aproingne on saigemant et l usoit lon diliianmant . 
et li bon archier que ne faillent es batailles formant i uaillent . 
catons mostre per grant doctrine  ou liure de la decipline de l anciene cheualerie qui iaidis estoit essaucie  que claudius per ietaours de darz et per tres bons traours bien ensoingniez et bien apris conquit uictoire et los et pris sus ses enemis qui estoient plus fort et plus de gent auoient . 
et li aufriquanz stipion  quant il se dut a l union des numantis per force embatre  o aux bataillier et combatre  que per la force de lor mains auoient uoincu les romains  ne cuidoit pas ueraiemant que il peust uoincre autremant  et fust contre lui toz li mondes  mes que et per ars et per fondes . 
auecques lui toz iors auz ot archiers trop bien alauz . 
d aprandre a geter les pierres per fonde et per autres menieres . 
diliianmant et sanz muser doit lon iouanciax auser ieter pierres quarrees ou rondes as mains et autresi as fondes . 
cil qui habitoient es illes bacelaires con ianz sutiles trouarent tot premieremant tote la meniere et comant des fondes  et si les hantoient que les meres pes ne soffroient que lor fiz nule riens mengessent  se il auant ne le ietassent a ru de ferir de la fonde ausi con une pierre ronde . 
auenuz est souant en armes es bataillaours garniz d armes  de forz auberz et de curies que cox de fondes atiries et d autres engins ausimant les empiroient malemant et greuoient plus que saietes . 
ne que li quarrel d arbeletes  et sachiez bien que cox itex font moult souant plaies mortex sanz nuns des membres depecier  et sanz tentir et sanz glacier an muert tost cil qu an est atainz  ne sanc n i pert ne n an est tainz . 
et est bien chose auctorisié que li fondaour profitié ont a lour ost as guerres pleinnes et es batailles ancieinnes en cest arc daroient entandre li cheualiers et moult aprandre  car li trauaz trop ne habonde de porter auec lui la fonde  et auint souant c on s embat en mal pas et c on s i combat  ou on trueue tertre ou montaigne  ou couint c on rut et empaigne . 
lon doit per pierres et per fondes aloingnier l effort et les ondes et la foison des essaillours  si c on les face aler aillours et traire en sus de la citey per ruer  non per amitey  ou du chatel  s on t i essaut  si c on te tiegne a bon uessaut . 
ci dit d usaiges de plombees et se n i sont pas deuisees . 
lon doit as iouanciax aprandre et faire saigemant entandre l usaiges des darz qu apelez sont en mainz pais barbelez . 
car en grece iaidis estoient doues legions qui auoient chascune d aux tant soulemant auecques lour useemant sis mile moult bons cheualiers et li quel maitre berbeliers apeley et nommey estoient  car de tex iaualoz usoient . 
per ice et per cel usaige  per grant puissance  come saige  lor granz batailles eschuirent et toz lor enemis uoinquirent  si que quant diocleciains  meismemant maximiains  uindrent por gouerner l empire  il lor alerent requerre et dire qu il uenissent auecques lor con genz uite et con li moillor  con plus saige et meuz aprouey qu il eussent encor trouey  
et por lor uertuz iouiens et autresi herculiens en sorenon les apelerent et toz iors ainsi les nommerent  et de iupiter en l enour et d ercules cele tenour de ce non tenoient et auoient  car adonques lor deu estoient . 
et furent mis cil berbelier por combatre et por bataillier deuant trestotes legions et deuant totes nations . 
porter en lor escuz soloient cinc tex darz que il i fichoient . 
cil qu escuz portent ausimant  s il gietent couenaublemant cex dars  lor offices resamble les archiers et est tot ensamble . 
car enemis neurent et tuent  por ce que il traient et ruent  aincois que il puissent uenir a lor ferir n a aux tenir . 
ci apres uos uuel reconter comant les cheualiers monter on doit sus les cheuax aprandre si que meuz s i saichent entandre . 
aprandre doiz et essaier le cheualier  le soudaier  de faire sus cheuax saillir legieremant et sanz faillir  et fu maintenuz cil usaiges iusque au tans de nos aaiges . 
adonc ceuax de fust facoient . 
en yuer as maisons estoient  en chans estoient en estey . 
essaié estoient et testey lai li iuene home qui i montoient et qui point armey ne estoient  iusque a tant premieremant qu il aussent pris auisemant  quant estoient bien aesmey  si remontoient tuit armey  descendoient et remontoient et sailloient et resailloient  et en ce grant cure metoient  et en saillant se retenoient don a destre  don a senestre  et tenoient en lor poing destre les espees trestotes nues et aucune foiz les macues  et por ce ce ieu aprenoient per grant entante  quant seroient en multitude de bataille  se besoins est que chascuns saille  ausi sus son cheual armey et qu il n an soient desamey  et si que per l acostumance en puissent auoir meuz uaillance . 
ci apres uos uuet faire entandre de fais porter et faire aprandre . 
lon doit iuenes homes controindre et a ce mener et estroindre de porter fais souant aprandre  a ce doiuent souant entandre  fais du pois de soissante liures  et qu il ne soient pas deliures en ce point de lor armeures  et si que en lour alaures o lor uiandes porter puissent  se besoins est  qu il les retruissent  et quant acostumey l aront  iemais puis greuey n an saront  
car usaiges fait totes ianz aperz  non mie negliianz . 
ainsi li anciain le firent  icil qui maint pais conquirent . 
et uirgiles le nos ensoingne  en un example qu il nos tesmoingne et dit qu or s an ua li romains fiers et uites et a does mains toz armez son uessel en porte per hardie meniere et forte  et apres atant come saiges sa compaignie es aberges  garniz de uiandes et d armes  per qu il soit plus forz et plus farmes  et s est de ce faire entremis contre ses mortex enemis . 
de quel meniere d armes usoient li ancien que tant uailloient . 
or uolons ci apres entrure de quel meniere d armaure lon doit les cheualiers garnir si c on n es an puisse achernir . 
mes la costume anciene ne tient on mains  ainz est lointene  
et iai soit ce que li examples du pueple  qui est granz et amples  des goz  des alains ausimant et des unens tant soulemant  cil a cheual armes portoient  cil a pie nules n an auoient  
et dois lors que rome fu faite et fu assise et portraite  iusque au tans de graciain  l emparaour uiel anciain  les ianz a pie estoient garnies et de hiaumes et de curies . 
mes puis que d armes li bons estres de c on usoit es leus champestres cessa per moult grant negliiance et per trop longue demorance  lors resamblarent les armures estre trop pesanz et trop dures  por ce qu a tart s an armoit on et por ce user les doit on . 
et requistrent comunemant et l emparaour baudemant lor oster hiaumes et curies  per quoi les noz cheualeries ont estey per maintes foies en batailles  en enuaies uoincu et mort en grant meschance per la foison  per l abondance de lor archiers que il menoient et plus qu apres nos genz perdoient . 
per ce plusours de nos citez per mal sant et per nicetez estoient mal mis et empirié et ne sauoient as ianz a pie lor curies  ne lor haumes randre per qu il se peussent meuz deffandre . 
si auient que cil qui n auoient haumes a mort s abandonoient  apparissanz plus de foir que des enemis enuair . 
archiers sanz hiaume et sanz curie  puis que il est ou champ a pie  qui ne puet escu n arc tenir  comant se sera contenir et cil qui portent les ensaignes et les dragons es granz compaignes et es batailles forz et grantes  et es senestres mains les hantes portent et tienent folemant  et si uont tot nu ausimant  les piz descouerz et les chies  sor lor doit torner li meschies . 
mes il samble per auenture a l ome a pie que l ermaure d auber  et d iaume soit trop pesanz  por ce qu estey n an ai usanz du menoier ne du porter . 
usaiges de gros fais porter la poinne an oste et enmoindrit  et li hons que tant entandrit que il ne puet porter ses armes  on l ocit ce an est li charmes  ausi con une beste mue le detranche on enqui et tue . 
li ancien por qu apeloient il mur das ianz qu a pie auoient por ce qu estoient de tez faumes qu acuz porteuent et hiaumes et curies  et li archier  por aux plus desempaaichier  en lor senestre braz metoient manges de fer que il auoient  et cil a pie uoiremant  qui portoient tot l aissemant d escu et d iaume et de curie estoient a ce atirié que il couenoit que cussieres et chauces ou turemelieres portessent en lor chambes destres  ainsi iert lor us et lor estres . 
et se mantient plus saigemant cil qui enchauce lantemant et plus amande son effaire que cil qui fuit son aduersaire per bien corre legieremant  icil hueure plus folemant . 
cil de la premiere bataille estoient ainsi garni sanz faille  et nommey per emparaour estoient prince bataillaour . 
en la seconde bataille estoient li hantey  c est cil qui portoient les hantes et les diuers glaiues . 
de qu a ieter facoient naures . 
en la tierce  en l estor plenier  li triaire  c est tercenier ou troisseme  car cil tenoient le tier ler  qui l office auoient  
et li triaire se metoient a genoz et si se couroient de lor escuz  si qu en estons per ieter ne les naurest hons de iaualoz ne d autre chose  
quant auoient fait lor repose  s assaillissent  se metiers fut  a gainnes de fer ou de fust plus uitemant lor enemis . 
et per ice ont il somis per maintes foiz lor aduersaires et cex que lor estoient contraires . 
puisque les deus batailles estoient liurees a mort  qu auant aloient  li anciain bons garraours il metoient les fondaours  qui pesant armey n estoient mie  per sant entre les ianz a pie  et les metoient per bone taille as cornees de la bataille . 
icil  car moult legier estoient  l utin as fondes comancoient . 
ne n estoient pas grant multitude  car lon rauoit paour et cuide que force ne les sormontest de ianz  que a ce les hontest . 
que se fuir les couenist  que saigemant les retenist entre lor li lor legion  de plus en aux ne se fie on . 
li bataille ne li ordonance ne redoit pas por la fuiance branler ne croller ne mouoir  ce dauez uos sauoir por uoir . 
une costume auoir soloient  que tuit li cheualier auoient sus lor hiaumes granz chapiax  qui tuit estoient fait de piax  enqui sus estoient gisanz  et por ice que moins pesanz lor an sambloit lor hiaumes estre  
et si rauoient un tel estre que li oz de la iant a pie d uns dars de que nos n usons mie  lonc d un pie a fers sutilez  et les apeloit lon pilez  
auec i auoit aiostees trois broches mout bien compassees  et quant cil darz estoit botez en un escu  iemais ostez n an fust  quant lanciez iert formant . 
l auber rompoit legieremant  mes orandroit en nuns afaires de tex darz ne porte lon gaires . 
mes ou pais de barberie cil qui portent escu a pie les ainment moult et moult lor ualent . 
et per non les apalent  et si an portent bien sanz faille . 
o lour deus ou trois en bataille . 
si uuez de dart lancierres estre  si met auant le pie senestre  
li darz an est trop meuz branlez  plus fort et plus auant alez . 
or nos reconte ci apres que quant uint au ferir de pres de glaiue ou de quelque chose  puis c on est en estrif de nose  c on ne doit pas aler rauant  mes met le destre pie auant  et par ceste meniere faire  li cox que uient de l aduersaire ne te puet greuer ou costey  ainz l as de son cop dessotey  et te garde d estre bleciez ou ociz ou toz depeciez  et rest plus prest ta destre main de ton enemi mennamain blecier  tuer ou faire honte  
ainsi li saiges le reconte . 
or doit lon donques ensoingnier  amonester et tesmoingnier bonemant et sanz nules failles trestotes les ars des batailles et d armes totes les menieres  de c on usoit ca en arrieres  
car essez plus herdiemant se combat et plus suremant cil qui ne dote nule plaie  qu est armez d armure ueraie  fort et tenant et per aprise  que cil qu est nuz en sa chemise . 
li cheualiers si doit aprandre garnir haberges  car atandre i puet grans biens sanz nule failles  s il uuet ahanter les batailles  car se per droit sont estaublies les aberges et bien adrecies per bon sant et per bone part  li cheualiers saurs u parc sont ior et nuit et totes hores . 
ce que lor corrent sores lor enemi  lor aduersaires  ne les priseroient il gaires  nois se il assis les auoient  ausi sur sont con s il portoient  ce lor samble  la fermetey auec lour d une grant citey . 
mes de ce au mien esciant set lon or ou point ou noiant  ne nuns n an est plus auisez ne ensoingniez ne ausez de faire entor les haberges fossez granz ne petiz ne lerges ne de boter paux ausimant  et per ice tormantemant plusor ost et maint grant ennuit an ont receu ior et nuit per soruenue des enemis  
et s il se fussent entremis de lor saigemant habergier  on n es tenit pas por bergier . 
pas ne recoiuent uoiremant tex domaiges tant soulemant  quant il sont en lor ost logié  mes quant il sont fuert tuit rangié por combatre a lor enemis  et fortune les a a ce mis  que il les an couient foir  et adonc ne puent il ioir des haberges ne de lor place per lor orde fole parace  n estre n i puent suremant per lor maluais demoinnemant  
lors les ocit lon come bestes et lor tranche on piez  poins et testes  ne d aux ne refine l occise  mes an font trestot a lor guise lor enemi sanz autre plait tant come il lor siet et plait . 
lon doit  ce nos reconte apres  quant li aduersaire sont pres  per bon sant et per bons usaiges metre en leu sur ses haberges  
et si se doit on laborer  se lon i doit moult demorer  c on ne faille per auenture a eue n a bois n a pasture  
et si doit lon bien regarder qu a la santey du cors garder soit li leus bons et couenaubles et sains et a l ost profitaubles  et doit lon ausi regarder saigemant et sanz retarder qu il n i ait montaignes si hautes  per que soremonter li autres puissent l ost ne prandre auantaige  per que il te teingnent domaige  
et doit lon garder que li place per iau nul ennuit ne uos face per russel  per flun ne per onde  sique trop d iau n i sorabonde . 
et si est bien necessitey que selonc la grant quantitey des cheualiers  des pauoillons et de nos toz nos trauaillons que l uns l autre n estroingne mie et que l oz soit a point logie et per raison et per apace selonc ce que sera li place . 
et se il sont petit de iant  ne doiuent estre negliiant a ce qu il trop du champ porproingnent  et que trop grant place ne proingnent  car s a desraison an prenoient  de lor force s enfoibliroient  
car lors se porroit lon combatre trop meuz et desor aux embatre . 
per aucune foiz ordonee soit l aberge en forme quarree  a l autre foiz se meuz te samble les fai en forme de triangle  a l autre foiz les referas selonc ce que tu troueras . 
la place en forme demie ronde . 
selonc ce que li place abonde . 
il suelent iaidis as haberges faire doues portes d uns lerges  l une  ce deuise l estoire  iere apelee porte pretoire et la mat lon a esciant ou regart deuers oriant  ou uers le leu ou cil estoient qu a lor combatre se dauoient . 
se li oz en alant estoit  ausi la porte agaitoit per de deuers cele pertie  ou li oz estoit acoillie . 
enqui les compaignes premieres si doiuent fichier lor bannieres  lor dragons  et doiuent entandre tantost a lor pauoillons randre . 
l autre porte qu iert per derriers apeloient li bons guerriers decumana per cele porte n estoit mie iustise morte  
car tuit icil qui forfacoient en l ost per cele perte issoient por receuoir la penitance de lor forfait  de lor meschance . 
des aberges uos auisons c on doit faire les garnisons en deus menieres ou en trois  et se li oz n est si destroiz et que il n ait pas grant besoingne  ainsi li saiges nos tesmoingne a esragier de terre motes grosses et agues trestotes  et an doit lon faire sus piez ausi con un mur de trois piez . 
li fossez ou lon ua leuant les motes doit estre deuant  
apres celui fossey facoient un autre et si li lessoient nuef piez et non plus de largece et autresimant set d autece . 
se force d enemis atandent  au refaire tantost entandent trestot entor de lor aberges fossez que sont doze piez lerges et sont de nuef piez de hautace  
et puis apres per lor prouace tote la terre du fossey ont tantost desus adossey  et de quatre piez soit haut trate  ausi come ou aie ou crate  sique la fosse tint d autace treze piez  doze de largece . 
et c on ne les an teigne a nices  per desus refont unes lices de forz paux que porter soloient li cheualier  quant ostaoient  et por ce que l ueuure meuz faces  tu doiz porter pis et pegaces  fossours  ratiax  tex aisemanz  peniers et autres estrumanz . 
legiere chose est a faire  se loinz te sont li aduersaire . 
de tes aberges aiancier  
mes quant li enemi lancier te uienent et de pres ferir et en essaillant requerir  cil a cheual et li moitie de trestote la iant a pie se doiuent adonques sanz faille apparoillier de la bataille  siqu au ferir et au ioter les puissent arriers reboter  et li autre per de derriere redoiuent auoir la matiere de quoi il facent les fossez  quant il les aront adossez . 
sauoir doiuent per le criour li quel secont  li quel priour  li quel tiers en l ueure seront  et comant il se conterront . 
encor dient li ancien que adonc li centurien  ce est li centuriers a dire  cil qu ont sus cent homes l empire  punissent cex qui ont ourey negliianment  s il sont trouey . 
cest usaige doit bien aprandre cheualiers qu a bien uuet entandre . 
car moult est nobles ciz metiers  sique quant il sera metiers  qu il ses aberges saigemant saiche garnir et uistemant . 
il n est nule riens qui tant uaille ne tant profitoit en bataille con garder l ordre per usaige et per acostumance saige  sique les batailles ne soient trop en un mont ne ne resoient trop apandues ne trop laiches . 
et que bien prandre garde saiches ausi con cil perdent les places  per monceler et les apaces . 
et es batailles s entrepachent . 
ausi resont cil qui cheuauchent large et trop esperpillié  et si donent per lor folie antrees a lor aduersaires que per ice lor sont contraires . 
et adonc an ont du paour et sont confondu per paour  
car li ennemi puent rompre adonc lor bataille et derompre et deuers les dos les essaillent  se couint que il pis en uaillent . 
or doit lon donques saigemant les cheualiers ordoneemant faire uenir u champ sanz faille  sique la premiere bataille soit si tres simplemant uenue per sant et per bone atendue  que il n i ait nule creuace ne defaute ne fause place  et que li un soit loinz de l autre per apace ainsi con doit estre . 
apres de ce sanz aux trobler lor doit lon aprendre a doubler lor batailles tot ausimant con l ordre le uuet  qui n an mant  et se lor doit lon comander por lor besoingnes amander  qu il se metent apertemant en eschiele soudeinnemant . 
apres dit cil qui pas ne iangle qu il se remetent en triangle  s il an ont metier ne besoingne . 
et encor dit et nos ensoingne que bercel au tans qu adonc iere apelet lon d ost la meniere . 
ceste ordonance moult sanz faille soloit profitier en bataille . 
se force de ianz les soronde  metre se doiuent en la ronde adonc per iceste meniere  quant force lor sorcroit trop fiere  et que li enemi rompu les ont et lor ost derompu adonc li cheualier uaillant  li auisey  li trauaillant  suelent lor ianz adonc rater et retenir et contrater  se il trop perdu ne auoient ou il en fue ne s an tornoient . 
se li iuene home ont bien aprises cex choses et en lor cuer mises et per bons us acostumees  garde s an donront as mallees  
ausi an seront il plus saiges as batailles per tex usaiges . 
apres de ce fu en presance li anciene acostumance qu agustus et adriains firent  li emparour  et si uossirent que cil a cheual et a pie ississent fors a la foie trois foiz le mois loins de lor place de yy pas per l apace  
ne nuns n an i fust apermez  qui ne fust garniz et armez . 
lon n es uoloit pas seiorner au uenir ne au retorner  mes lor comandoit lor menitres reuenir per oirres plus uites  per sauz  per cors ioliemant  et cil a cheual ausimant per perties se depertoient et apres lour tel oirre aloient qu il afiert a cheualerie  ne se desigaloient mie . 
lon ne les lessoit per les plainnes aler  mes per places grifainnes  per montaignes grandes et rostes et rauauler uaux  puis et costes . 
ainsi l usoient per aprise siqu il an seussent la maistrise au besoing et l espiremant  non pas por lor empiremant . 
totes cex choses  empareres  loiaux sires  loiax uoinquerres  por l amour qu en toi ai coillie  en maint liure ai reuerchie de cheualerie l estoire que li ancien en memoire et en mainz diuers auctours mirent  tot le sant qu il en armes firent  et ce ai ie tot a deliure escrit en cest mien petit liure  por ce que s aucuns curioux uossit estre ne enuioux de auser les iouanciaux  les nouiax cheualiers  siciaux qui sont fort et dur et puissant  en tel meniere qu il puissant enforcier lor ost per lor poinnes et per costumes ancieinnes . 
car uigours encor ne faut mie ne chalours ne cheualerie as homes  ne iai ne faudra iusque tant que dex le uoudra  
n encor ne sont brainnes les terres qu eniandrent et acroissent guerres si con des macedoniens  des romains  des antheniens et de maintes autres contrees  ou sordent guerres et mellees . 
n on estey li emperiain uigueroux u tans anciain as batailles et as granz noses et en moult de diuerses choses ausi li macedonien et encor li thessalien en ost les persiens outrarent et iusque en inde les menarent et les pais et les contrees que lor furent abandonees . 
ceste chose est moult certeinne ne ce n es pas parole ueinne  si con dient li ancien  que li denois  li messien en bataille de tel proesce on estey  ausi cil de tresce  et si tres fort que il disoient et per trestoz leus l afermoient que mars  li feures potais deux de bataille  en lor pais fu nez  norriz et aluchiez . 
encor sont en ce afichiez . 
longue chose seroit a dire  se les prouinces ne l empire que ont conquises li romain uoloie dire au mennamain  
mes longue pais et saurtez et aise et male ahurtez et les choses trop delitouses ont les homes traiz a oisouses  et li cusanz et li destrace du siegle et ausi li parace . 
cil de cheualerie l usaige mistrent chies les lombars en gaige et ainsi demora ior mente et mal montanz que ne fu rente  et la tornerent en despit totes ianz por le grant respit . 
en negliiance  en non chaloir . 
sique nuns ne uoloit ualoir . 
au derriers fu si desaprise qu du tot fu en obli mise . 
donc ne se doit lon meruoillier  ne murmurer et consoillier  se ainsi auenu an est en l aaige que passez est . 
car li romain qui tant sauoient et que toz les autres uoinquoient  uint anz en pais  en ignorance furent  tant fu la demorance  sique per ce si oisoux furent que plus bataillier ne saurent  sique quant il se combatirent  puis apres maintenant perdirent cil de la premiere bataille  sanz trop rester  sanz longue faille  lor bon usaige et lor bon estre  qu en la seconde ne porent estre hanibal nulemant et paroille  
ainsi lor auint tel meruoille . 
apres quant il orent perdu  don il furent mult aperdu  tant bons dux  tant bons consoillours et de lor ost toz les moillours  apres ice se rauisarent et a lor bons us retornerent et a l ancieinne memoire  
adonc reuindrent en uictoire . 
donc est il bien droiz et mesure et hueure de bone nature que lon les iuenes homes ensoingne et l usaige d armes aproingne  et si uaut meuz les suens aprandre et de lor souant garde prandre et doner deniers ou soudees qu a cex de lointenes contrees . 
en quantes menieres estaublie est la chose de cheualerie  quex diuersifications ai entre aides et legions  
por quele cause abregerent les legions cil qui tant seurent  
quantes legions  quant aloient as batailles  o lor menoient  et comant resont estaublies legions et conostaublies . 
quantes doit auoir compaignies en une legion fornies . 
et quanz cheualiers por ahie met lon en une compaignie . 
des nons quele possessions ont li prince des legions . 
les nons dirons des cheueceinnes qui menoient ordres ancieinnes . 
de quel office se fie on ou preuost de la legion . 
li preuoz des feures sanz uice con doit ourer de son office . 
comant li preuoz officie des cheualiers  per quel maistrie . 
des centuries et des ensoingnes  des confanons et des compainges  de trestote la gent a pie  comant il seront adracié . 
des cheualiers per compaignies  qu as legions sont estaublies . 
en quel meniere li triaire sont armey et qu il doiuent faire  li centurien ausimant  ci apres uos diron briemant . 
en quel meniere nos arrions les batailles des legions . 
en bataille pesant armure en leu d un mur tient et endure . 
escrit soient et recitey et li non et li dignetey au trauers des escuz  des targes  des cheualiers des bons usaiges . 
auec force de cors alire doiz art  sciance et menire  genz letrees  sachanz de conte  qui dotoient deshonor et honte . 
des dous doiz metre la moitie es aberges et depertie soit as cheualiers maintenant  saisi en soient et tenant . 
cil qui essaucié estre doiuent as legions prester redoiuent per les degrez et per les rotes de lor compaignies trestotes . 
differance des cornaours  des clausiques  des trompaours  des amonestemanz l example et l us de cheualerie ample  des autres ars forni et faite et per sutiletey atraite  et le nombre du ferremant et des engins dirons briemant . 
empereres puissanz uoinquerres  bien fenissanz de totes guerres  bien apert per l acostumance de toi et de ta grant uaillance que tu es curiousemant et plainnemant et saigemant retenuz les ensoingnemanz  les nobles estaublissemanz des granz saiges naturiens  es uaillanz homes anciens  bien t an est pris et bien l es fait  li ars prueue toz iours le fait . 
mes ta bone pasibletez et ta tres granz nobilitez  qui les anciens soremonte per nouiax faiz qu as fait sanz honte  desierre toi faire a sauoir per plus haut sant que conceuoir ne puet de l ome la pansee ou sera prise et trouee des bons liures la nobletez estraiz des ancienetez . 
et per le tien comandemant ie l ai mis en escrit briemant  soit per folie ou per sauoir  non que le te face sauoir  
mes ainzque m an entremeisse et que l ueure entrepreisse  paours et honte me sorprirent qu a moi souant se combatirent  car trop me mit en sa saisine hardemanz  quant la decipline ne des granz batailles l usaige me mit a dire en mon coraige a prince uoincour signour saige et atrait de l umain lignaige per tres bones estracions  uoinquours de totes nations  s il ne m eust comandey le fait dire qu il meismes a fait . 
se ne uossisse derechief obehir  trop fust granz meschief  as comandemanz a tel home come a l emparaour de rome . 
or sui donc meruoillousemant enhardiz  car tot suremant  se ie ce refuser osesse  plus hardemant faire cuidesse  et a ce faire deceu m a li dons qu ai de lui au . 
et ie uos ai premiers baillié de la nueue cheualerie un liuret  ne n an fui blesmez  per quoi ie croi meuz estre amez a refaire le remenant que ie n ai fait celui denant . 
ausi con cil qui fit cest liure  cil qui per rime le deliure  c est prioraz de besancon  qui ne le dit por cusancon de uos ne raimbre ne atraire  uos redit  frans hons debonaire  iehanz de chalon  fiz entreprise  ardiz  prouz  don chascuns uos prise  qui tant li auez de bien fait  que por uos cest liure refait  si con uos l auez comandey . 
ne sai se ie l ai amandey  mes puisque li premiers uos plot  maintenant me remis au plot  por le remenant esseuir  
uaillant home fait bon seruir . 
la chose de cheualerie  ausi come l ont tesmongnié li autors des latins  li sages  a tel meniere  a tel usaiges qu ele est en force et en armes  tex est li ieus  tex est li charmes  deuisee est en trois perties  en ianz a cheual bien haitiés et autresi en ianz a pie et en ianz qui uont per nauie . 
lon se puet des ianz a cheual aidier et en plain et en ual . 
cex des nauies doiz amer et es fluues et en la mer  et cex a pie per montaignes  per costes  per places grifaignes  
es citez et es places plainnes s aide lon de ianz a pie sainnes . 
per quoi lon puet mult bien entandre  cil qui garde s en seuent prandre  que li seriant  li home a pie  mesqu il soient bien afaitié  sont a comun plus profitauble  car lon ne lor met pas la tauble souant  mes il sont sostenu et a moins de despans tenu que ne est la cheualerie  et por ce sont bon cil a pie . 
lon deuisoit totes foies les ianz a pie en deus perties . 
c est a sauoir  uoir an dions  en aides  en legions  et en l aide facoient ioindre le nombre des cheualiers moindre et le plus grant nombre metoient es legions  
ainsi l usoient . 
li grec  li macedonien  et ausi li dardanien  en leu de legions  sanz faille  orent eschieles en bataille  que il falanges apeloient  et sis mile homes auoient armez en icele falange de bon comun  non pas estrange . 
li francois qui illuc estoient  et estrange gent qu il menoient auecques lor en lor bataille  en leu de falange  sanz faille  auoient sis mile homes armez  tant estoient toz iours esmez . 
li romain si ont legions de ianz  toz de lor nations  sis mile homes ou plus i metent  
aincois l acroissent qu il n an ostent . 
les aides sont deuisees de ianz de diuerses contrees  e diuers estaublissemant de diuers nombre ausimant et de diuerses ensoingnances et de diuerses conoissances et de uolontez mult sauuaiges  et s ont entr aux diuers usaiges d armes . 
si est droiz et raison que plus tart ueigne a saison tex ianz ne a fin de uictoire que ianz qui ont bone memoire et sont de bones acordances  quant ce uint au bessier les lances . 
apres en un ost mult profite que li bon cheualier d elite soient tuit d un comandemant et qu il le facent bonemant . 
cil ne puent pas acomplir les comandemanz n aemplir qui onques mais ne se ueirent  n onques mais acort ne feirent  n onques mais ne furent ensamble  
ce seroit trop fort  ce me samble . 
tote uoie se tex compaignie estoit chascun ior ensoignie d armes per sollempnex usaiges  profiz seroit et auantaiges  
car les aides per iors maintes furent des legions pres iointes  si con li armey floiuemant qui combatent legieremant  et uaillent meuz as comancailles que li principaul des batailles . 
quant la legions raemplie estoit bien de sa compaignie et auoit la pesant armure  o li qui sostient et endure  c est a sauoir les princes saiues et les bons cheualiers es glaiues  cex qui sont armey pesammant  et ale rauoit ausimant les armez plus legieremant  qui font ce qu il font uitemant  archiers  fondaours  arbelatiers  et cex qui sont d itex metiers  et ale rauoit ci apres ses legionaires bien pres  qui trestuit d une uolontey et d un cuer per lor grant bontey  lor aberges bien garnisoient et lor batailles ordonoient bien et bel de totes perties  ne n auoient mestier d aies  ceste legions ordonee ainsi estoit mult redotee et per li foison d ennemis estoient souant au desoz mis . 
et ce est bien chose prouee que quant l autesce honoree de rome qui lors granz estoit per legions se combatoit auoit tantost ses enemis per uictoire au desoz mis tant con soffrir pooit nature qui toz iorz est et toz  iorz dure . 

