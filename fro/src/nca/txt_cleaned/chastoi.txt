qui ueut henor en siecle aueir 
premereinement deit saueir 
que ne puet a henor uenir 
qui ne se ueut a bien tenir 
et a bien coment se tendra 
qi bien ne mal nen entendra 
ne ne saura en quel maniere 
il se deit del mal trere arrere 
quer qui le bien ueut herbergier 
del mal doit son ostel uoidier 
quer guerre a entre mal et bien 
si forte que por nule rien 
a un acort ne se tendroient 
ne ne s entreconsentiroient 
autresi est le bien mal mis 
qui est par desus le mal mis 
comme cil son buen uin malmet 
qui en maluais uesel le met 
qui por deu a ce se ueut metre 
qui bien ueut faire et mal demetre 
cil puet doubles henors conquerre 
l une el ciel et l autre sor terre 
nequeden grief chose me semble 
que nul les puisse aueir ensemble 
et quant ge i pense si uei bien 
que ce ne puet estre por rien 
que ambedous les puisse aueir 
qui ne conquiert par grant saueir 
quer ia qui grant bien ne saura 
parfetement henor n aura 
sens est d enor commencement 
sens est de tot bien fondement 
sens a d enor la seignorie 
sens l a del tot en sa ballie 
et qui enor ueut porchacier 
par grant sens li couient tracier 
li sens le metra en la trace 
et merra tot dreit a la place 
quer sachez que s il se desueie 
que nus fors sens n i seit la ueie 
mout se fet a sens boen aerdre 
quer cel ne puet len onques perdre 
grant aueir et bel heritage 
fame et enfant tot son lignage 
ce pert len mout deliurement 
mes del sens uait tot autrement 
o home uait o home uient 
au bien au mal o lui se tient 
ia tant com li hom iert en uie 
ne li faudra de compaignie 
d orguel le purge et d auarice 
qu iroie acontant chescun uice 
el siecle le tient pur et net 
et a la fin o deu le met 
quer qui sens a si est montez 
a totes les autres bontez 
por ce que ie uei et sei bien 
que auant sens ne passe rien 
uoil pierres aufors translater 
et si me puis d itant uanter 
que si dex me ueut maintenir 
tant qu a chief en puisse uenir 
et del latin le romanz traire 
nen est nul qui plus deie plaire 
quer aufors qui le liure fist 
de noz bons anceisors le prist 
qui el grant sens se delitoent 
ne rien fors sens ne couetoent 
por ce que plus s i delitast 
qu il li sist ou qu il li costast 
i mist deduiz et bels fableaux 
de gens de bestes et d oiseaux 
mes sachez qu il n i a deduit 
qui ne seit chargié de boen fruit 
ne ueil plus lonc prologue fere 
au liure espondre me uoil traire 
et dex m otroit que si m i prenge 
que nus en mal ne m en reprenge 
et que a deu en puisse plaire 
et ie et cil qui l me fet faire 
pierres aufors qui fist le liure 
mostra qu il deueit sens escriure 
quer dieu tot auant mercia 
quant il son liure comenca 
del bien et de l entendement 
que il a doné a sa gent 
apres mostra dom tracereit 
por quoi et coment le fereit 
puis fist enuers deus s oreison 
si comme esteit dreit et reison 
quant il out finé sa preiere 
si comenca en tel maniere 
un saiues hom iadis estoit 
qui a son filz souen disoit 
 la crieme dieu et la iustise 
seit bels filz ta marchaandise 
si saches que por gaagnier 
ne t estuet en el trauellier  
uns autres redit ensement 
que qui deu crient ueraement 
de totes choses est cremuz 
ne ne puet estre confunduz 
et qui ne l crient ce l en auient 
que totes choses dotent et crient 
et qui l crient si l aime et chierist 
et qui l aime a lui obeist 
uns autres dit a son enfant 
 filz de deu amer faiz semblant 
mes ce n est pas chose creable 
quant n ies uers lui obeissable 
quer cil qui est uerai amant 
sanz feinte est obeisant  
et socrates souent diseit 
a ses clers quant il lor liseit 
 ne seiez pas obeissant 
a deu ensemble et estriuant  
et cil dient  mestre coment 
de ce n entendon nos neient 
laissiez ester ypocrisie 
se mener uolez nete uie 
ypocrite est qui fet semblant 
qu il est uers deu obeissant 
tant comme il est deuant la gent 
mes par detres n en fet neient  
un autre i a qui et deuant 
et deriere est obeissant 
por ce qu il ueut estre loez 
de totes genz et henorez 
et uns autres encore sunt 
qui iunes et aumosnes funt 
et parmagnent en oreison 
et quant len les ueit et quant non 
et se len demandant lor uait 
se le bien firent qu il ont fait 
n en dient oal ne nenil 
mes  dex le set seignors  font il 
si font por sol tant que len die 
qu il meinent honeste uie 
ne ne se uont glorefiant 
del bien que il font ne uantant 
poi sunt orendreit gent en uie 
qui soient net d ipocrisie 
mes qui a ceste se tendreit 
et des autres se gardereit 
si porreit uenir a pardon 
seignors par buene entencion 
faites le bien que uos fereiz 
et boen loier en receureiz 
que dex el ciel uos en rendra 
et li soen loier mielz uaudra 
que ne fet le los de la gent 
qui est alez en un moment 
li los de cest siecle poi uaut 
qui ensemble comence et faut 
tel los deit len querre et quellir 
qui unques ne puisse fallir 
et que toz cels sachent qui sunt 
et qui furent et qui seront 
dex nos dont icel los conquerre 
que le ciel gouuerne et la terre 
qui o deu se ueut bien tenir 
n est rien qui li puisse noisir 
qui fermement s i prent et tient 
tote prosperite li uient 
seur aut et seur reuienge 
n ait por qu il li mesauienge 
un saiues hom dist a son filz 
 filz egarde com li formiz 
porchace son uiure en este 
que en hiuer en a plente 
soies sages et garnis tei 
si come li formiz garnist sei 
qu il ne t auienge autresi 
com au crequet qui au formi 
par besoing en hyuer ala 
et de son ble li demanda 
dist le formiz ce est abet 
or me dites sire crequet 
dont uos seruiez en este 
quant ie porchaceie le ble 
ce dist le crequet ie chantoue 
sor ma fosse et me delitoue 
n auoie garde ne porpens 
que iames fausist cel bel tens 
sire crequet dist li formiz 
uos entendiez as deduiz 
au chanter a l esbaneier 
et ie au forment porchacier 
dont ie uiurai or ca dedenz 
es uoz en aureiz fain as denz 
gart or chescun ce qu il a 
bien sai que qui me loera 
que me desgarnisse por uos 
n est pas de mon bien gelos  
encor dist le pere a son filz 
 ne seies pas filz endormiz 
ueiz del coc qui au matin ueille 
et tu dorz donc ce n est meruelle 
que de rien ce puet sormonter 
mout par te deureies pener 
de lui ensuirre et sa proece 
quant dis milliers tient en destrece 
et totes les puet iustifier 
bien en deiz une chastier 
filz tu entenz et mal et bien 
por deu garde tei que un chien 
ne seit de cuer plus franc de tei 
plus gentil et de mellor fei 
li chien aime qui bien li fait 
ioist le et entor uait 
mout te sera grant auilance 
se de mellor requenoissance 
est chien et graignier franchise 
a qui li fet bien et seruise 
que tu quer puis n auras tu lei 
que uns chien uaudra mielz de tei 
filz une autre chose te di 
trop est aueir un anemi 
e si te redi ge por ueir 
que qui dous amis puet aueir 
ne li deit pas petit senbler 
quer mout sont fort a asenbler 
ne trop senbler ne li deureit 
qui mil auner en porreit 
mes ne qui pas que onques fust 
home en cent siecles qui les eust  
un saiues hom iadis estoit 
quant il sout que finer deueit 
un suen filz a sei apela 
si li enquist et demanda 
 filz di mei quanz amis 
tu as en ta uie conquis  
et cil respond  mien escient 
en ai ge conquis tres cent 
mout l as  dist li pere  bien fait 
mes ie qui que autrement uait 
ia mar ton ami loeras 
desique esproué l auras 
mont fui or anceis de tei nez 
et si me sui toz tens penez 
d amis aquerre et porchacier 
onques ne poi tant esploitier 
por rien que ie fere seusse 
que un ami aueir peusse 
tant fis nequeden tant ourai 
que demi un en porchacai 
quere ce ne poi ge espleitier 
que ie l peusse aueir entier 
et tu belz filz confaitement 
en as tu tost porchacié cent 
fai or ce que ie te dirai 
esproue se il sont uerai 
pren un ucel ou autre beste 
si li trenche orendreit la teste 
puis aies un sac apresté 
qui seit de sanc ensanglenté 
de la beste qui enz iert mise 
et appareillie en tel guise 
com se ce estoit home ocis 
que tu eusses dedenz mis 
a tes amis le porteras 
et a chescun par sei diras 
que un home en murdre as ocis 
si es malement entrepris 
quer tu ne l as ou enfoir 
ne tu ne l oses regehir 
quer nul home qui seit sor terre 
fors lui n en oses tu requerre 
mais il t en puet mout bien aidier 
sanz ce que l en sorde encombrier 
quer ia plus tot n en ert esquis 
ne sa maison ne sen porpris 
et se aucun te ueut oir 
et tei et ton mort requellir 
en celui puez aueir fiance 
quer ton ami ert sanz dotance 
et ne deiz ami apeler 
qui ne te uoudra receter  
li filz eissi s aparella 
com li peres li enseigna 
le sac otot la beste prist 
ses amis uns et uns requist 
li primiers qui parler l oi 
li dist  sempres fuiez d ici 
bien le sac sor uostre col 
por bricon uos tienc et por fol 
qui tel chose me requerez 
ne ueil estre deseritez 
pris ne raient por uostre atrait 
si com uoz auez le mal fait 
si seit la peine tote uostre 
par saint andre le boen apostre 
ia en ma meson n entrereiz 
ne uostre mort n i enforrez  
n i out onques un sol des cent 
qui ne li deist ensement 
quant il les out toz essaiez 
si est arrere repairiez 
a son pere dist que falli 
li esteient tuit si ami 
dist li pere  or as tu apris 
ce que tu as oi toz dis 
quer au besoing ueier puet len 
qui son ami est et qui non 
or ua a mon demi ami 
si l esproue tot autresi 
si sauron que il redira 
et combien il nos amera  
et cil si fist de maintenant 
tot autresi comme deuant 
out as autres l oure mostree 
l a a cestui dite et contee 
et cil respont  beaus doz amis 
n a liu en trestot mon porpris 
ne en ma meson si priué 
ou uostre mort fust bien celé 
nequeden ie uos aiderai 
au mielz que aidier uos porrai  
donc est en sa meson entrez 
toz les autres en a getez 
bien a fermee la meson 
sor sei et sor son compaignon 
puis prist un fossor por foir 
la ou le mort uout enfoir 
quant cil uit qu atant en esteit 
que le mort enfoir uoleit 
del tot li dist la uerite 
coment il aueit esproué 
puis prist congie si s en ala 
et a son pere le conta 
 filz  dist li pere  ami n est mie 
qui a ton besoing ne t aie 
pere  dist li fiz  sauez uos 
home el siecle si euros 
qui ait conquis ueraement 
un ami enterinement 
certes bel filz unques ne l ui 
nequeden parler en oi 
d un qui a mort se uout liurer 
por un soen ami deliurer 
pere quer me dites comment 
ie uolentiers or i entent  
dui marcheant iadis esteient 
qui granment loing a loing maneient 
li uns en baldach seiournout 
l autre en egite conuersout 
par sol cels s entrequenoissent 
qui aloent et qui ueneent 
et mandout chescun son talent 
ne s erent ueuz autrement 
mes cil qui en baldach maneit 
se porpensa que il ireit 
en marchaandise en egipte 
la ou cel soen ami habite 
com il ainz pout uint el pais 
quant ce oit cil suens amis 
que il ueneit encontre ala 
et richement le herberia 
mout se pena de lui seruir 
et a faire tot son plaisir 
li mist le suen tot a bandon 
fames aueit en sa meson 
filles nieces et chamberieres 
et autres que il teneit chieres 
deuant lui les feseit baler 
et harpes et tabors soner 
uit iorz le tint a tel seior 
et quant il uint al nomé ior 
et qu il s en cuida reparier 
si li sorst un grant encombrier 
quer malades est acochiez 
sis amis qui en fu deshaitiez 
manda mires ou qu il les sout 
mout en uint mes nul n enn i ot 
qui par reison ueer peust 
que il mal ne dolor eust 
s urine souent esgardoent 
au pous et as ueines tastoent 
com il plus s en entremeteient 
et il mains de son mal saueient 
et quant il ont tot encherchié 
si se sont bien auesdié 
quant n i trouent mal ne dolor 
que ce ert passion d amor 
donc li uint deuant sis amis 
demandé li a et enquis 
se fame aueit en sa meson 
qui de son mal fust acheson 
 sire  dist il  fetes mei tant 
que uos les m ameingiez deuant 
et se celie i puis ueier 
sempres le uos ferai saueier  
cil li ameine tot auant 
ses chamberieres de deuant 
quant cil a chescune esgardee 
nule deles ne li agree 
cil ses filles li amena 
et cil totes les refusa 
li sire une meschine aueit 
que il gardout et noriseit 
por ce la feseit bien garder 
que il la deueit esposer 
cele deuant li amena 
quant cil la uit si sospira 
et dist  iceste a la ballie 
ou de ma mort ou de ma uie  
quant li sires a entendu 
que li enfers a respondu 
que por celie ert si soupris 
 auoi  dist il  beaus douz amis 
ce sereit et pechie et tort 
que por lie receussez mort 
tenez ie uos en faz le don 
demain la uos esposeron 
au mien oes la uoudreie aueir 
et saisiz ere de l aueir 
que ses amis lors me donerent 
quant la meschine me fermerent 
la fame et l aueir receureiz 
et onquor plus quer uos aurez 
quantque apareillié aueie 
que en doaire li donroie 
sire  dist cil  moutes merciz 
se issi est donc sui ge gariz 
eissi  dist li prodom  sera  
li malades s aseura 
l endemain ala au mostier 
la meschine prist a mollier 
et l aueir out et le douaire 
et quant bien out fet son afaire 
reperez est en son pais 
o ce que il aueit conquis 
apres auint que nule rien 
ne remest a l egiptien 
de grant pourete fu destreit 
et perdit quanque il aueit 
quant il uit que il n out que prendre 
ne que engagier ne que uendre 
mout fu dolenz ne sout que faire 
quer ne pout grant mesaise traire 
com cil qui ne l aueit a us 
et honte out d aler par les us 
meisment en son pais 
ne uout estre apelé mendis 
le besoing le fist porpenser 
que en baldach deust aler 
la ou cil suens amis esteit 
saueir se pitie en aureit 
nuz et famellos et despris 
s est un ior a la ueie mis 
a baudas uint tant a esré 
mais honte out et pourete 
qu il n osa pas aler tot dreit 
la ou cil son ami maneit 
et ensorquetot uespre esteit 
por ce se dotout et cremeit 
o ce qu il n ert pas bien uestuz 
que il ne fust desconeuz 
entré s en est en un mostier 
ou la nuit uoleit herbergier 
quant il fu enz es uos uenant 
dous uasals forment estriuant 
deuant l iglise s aresterent 
manecierent et estriuerent 
apres se sont au ferir pris 
tant que l un d els a l autre ocis 
cil fui qui l autre ocis out 
onques home ne fame ne l sout 
li premiers qui le mort troua 
toz les citeiens apela 
le premier tor fu au mostier 
por ueir et por encherchier 
se por garant si fust cil trait 
qui cel homicide aueit fait 
l egyptien i ont troué 
enquis li ont et demandé 
qui il ert et de quel pais 
et se cel home aueit ocis 
 seignors  dist il  quique ie seie 
la mesauenture en est meie 
ne l celere pas ie l ocis 
faites de mei tot uostre auis  
por ce l dist que morir uoleit 
por la honte que il aueit 
de ce que si ert auenuz 
que famellos estoit et nuz 
si n en saueit nul recourier 
et honte aueit de mendier 
cil le prenent si l ont lié 
puis ont esgardé et iugié 
que pendu sereit meintenant 
quer n aueit cure que garant 
li fust l iglise ou il esteit 
merueillos puple i acoreit 
quant len a pendre le menout 
entre les autres genz s estout 
sis amis quant il l esgarda 
arestut sei si l auisa 
bien apercut que ce esteit 
cil d egipte qui li aueit 
tel henor fet et tel seruise 
 ahi  dist il  en quel guise 
me contendrai que dei ge faire 
des forches ne l puis ie retraire 
et puisque il sera penduz 
ne li ert guerredon renduz 
de l enor ne deu bel seruise 
que il me fist par sa franchise 
ne iames leece n auree 
se guerredon ne l en rendeie 
ne guerredon ne l en puis rendre 
se ge ne me faz por lui pendre 
mes cest iert buen cest l en rendrai 
son cors por le mien raiendrai 
le mien lairai a honte aler 
por le soen garir et tenser  
donc s est oiant toz escriez 
 seignors  dist il  grant tort auez 
cel home laidissiez a tort 
unques par lui ne recut mort 
hom el siecle ce uos pleuis 
ce fui ge qui cel home ocis 
por qui uos le menez a pendre 
lui deuez leissier et mei prendre  
quant li preuost a ce oi 
gete les poinz si l a saisi 
estreitement l a fet lier 
puis a fet l autre deslier 
cil qui l omicide fet out 
entre les autres genz alout 
et out oi que cil diseient 
que l omicide fet aueient 
sanz ce que nul d els l eust fait 
 et dex  dist il  ce coment uait 
or sera ia cist hom ocis 
por l omicide que ge fis 
por mon pechie destruit sera 
sanz ce que il copes n i a 
ceste chose uait malement 
selonc le leal iugement 
ne deust hom perdre la uie 
fors ie qui fis la felonnie 
quer cil qui sol est a mal faire 
sols deit estre a la peine traire 
ici uait or tout autrement 
mes dex qui ce ueit et consent 
set bien comment la chose uait 
puet cel estre por ce le fait 
que de mei ueut plus asprement 
autre feiz prendre uengement 
quer il est iuge dreiturier 
si rent a chescun son loier 
selonc ce qu il a deserui 
ne me metra pas en obli 
mielz est que si redeuancisse 
et que oiant toz regehisse 
que ceste felonnie fis 
por quei cist hom deit estre ocis 
que ie atende que plus griement 
prenge dex de mei uengement  
donc s est oiant toz escriez 
 mei mei  dist il  seignors prenez 
quer ie l ocis ueraement 
onques n en sout aueiement 
cil qui uos a pendre menez 
clamez le quite et mei pendez  
cil qui tuit furent esbahi 
getent les poinz si l ont saisi 
estreitement l ont fer lier 
puis ont fet l autre deslier 
merueillent sei estrangement 
et dotant uont del iugement 
quant ne se puent acorder 
au rei uont la chose mostrer 
li reis dota del iugement 
mes par le conseil de sa gent 
lor dist que tot lor pardorreit 
que ia nul d els mal n i aureit 
si li diseient uerite 
coment il aueient ouré 
cil d egypte li a conté 
que por finer sa pourete 
dist que cel home aueit ocis 
apres reconta sis amis 
com il se uout a mort liurer 
por cel soen ami deliurer 
li tierz la uerite li dist 
com faitement l ome ocist 
et le regehi por poor 
que paine n en eust graignor 
se cil en fust por lui pendu 
que coupes n i aueit eu 
li reis lor a tot pardoné 
et mout a chescuns d els loé 
congie lor done si s en uont 
li dui ami grant ioie font 
cil de baldach mout s esioi 
de la uenue son ami 
mout le serui et henora 
et par tot li abandona 
et sei et quanque il aueit 
se seiourner o lui uoleit 
se le seior ne li pleseit 
son chatel li mi partireit 
par feit et par boen amistie 
en portast o sei la meitie 
cil fu commeuz et espris 
de la douceur de son pais 
o tot l aueir ioios et liez 
est en egypte repairiez 
dist li filz  or ai bien oi 
que iames hom n aura ami 
en noz tens par sereit ce fable 
de trouer ami conuenable 
fil por ce n est pas cil bien sage 
qui mostre a home son corage 
ne descoure sa pourete 
desique l ait esproué 
quer tel troueras qui feindra 
que sor tote rien t amera 
et s ira frotant entor tei 
tant que il sache ton segrei 
et quant tot aura encherchié 
por ce que senblant d amistie 
t aura mostré por traison 
et il t aura pris al breion 
don a primes te honira 
quer ton segrei descourera 
et mout se panera de faire 
por quei il te puisse a mal traire 
et tot aiesiez en sera 
par ton segrei que il saura 
ne sai pestilence nommer 
que len doie tant redoter 
com familier anemi 
mil homme en sont mort et honi 
aies bien proué a feiel 
celui qui tu diz ton conseil 
mieuz le te uient toz dis celer 
que a mauueis home mostrer 
tant comme tu le celeras 
en ta prison enclos l auras 
et desque autre le saura 
en la soe prison t aura 
bel filz ce rest mout grant folie 
que nus hom prenge compaignie 
o soen enemi que il puisse 
ne que autre compaignon truisse 
quer tot le mal que il fera 
son anemi le notera 
ne l metra nient obli 
del bien n ira pas autresi 
quer a son poer le perera 
et par tot l anientera 
et sachiez que mout mesauient 
a home quant il li couient 
son anemi de rien proier 
n est rien plus le doie ennoier 
chier filz ne t acompaignier mie 
a home de maluese uie 
mesmement o lecheor 
quer n i aureies la henor 
se il te blasme ne te chaut 
quer son blasme grant los te uaut 
et son los si t est desenor 
tele esta la lei au lecheor 
qui il loe si est blasmez 
qui il blasme si est loez 
filz ne te fere pas mout lie 
se foul te quelt en amistie 
quer se il t a bien aamé 
ce n est ne fieu ne herite 
hui tant bien demain te harra 
por tant que gueres ne uaudra 
pere  dist li fiz  dites mei 
en quels sens contenir me dei 
que ie soie sage apelez 
et entre les sages nombrez 
filz uolentiers  ce dist li peres 
 ne seies nient trop iamglerres 
quer taire sei est mout grant sens 
desique de parler seit tens 
signe de folie est iangler 
et de sens reelment paller 
qui rien te uoudra demander 
garde que trop ne te haster 
de respondre mes tant atent 
que il ait tot dit son talent 
apres li respon ton plaisir 
tot par sens et tot par leisir 
se tu oz faire question 
en plai ou en desputeison 
ne soies pas trop prinsautier 
de sallir auant por iugier 
se plus sage de tei i a 
mes oies ainz que il dira 
se bien dit si l deiz escouter 
si non si puez amender 
si te recouient mout gaitier 
de chose por ueir afichier 
don tu ne seiz la uerite 
quer maint en ont esté gabé 
se tu oz uerite conter 
ne la deiz nient destorber 
ainceis deiz uolentiers aidier 
a la uerite essaucier 
se tot ce fez o boen corage 
si en seras tenu por sage 
filz d aprendre tei deiz pener 
por honte seueals eschiuer 
fous est que d aprendre est hontos 
quer mout sera plus uergondos 
quant len de sens la parlera 
et il respondre n en saura 
et se il est de haut lignage 
tant le couient estre plus sage 
quer qui de bones genz est nez 
et malement est doctrinez 
tant puet il aueir graignor honte 
mes cil qui ses parenz sormonte 
de quel lignage que il seit 
icil seit de dieu beneit 
quer iceli deit len preisier 
et henorer et tenir chier 
nule franchise ne me plaist 
fors sol cele qui deu cuer naist  
uns uersefierres esteit 
qui boen clers ert et mout saueit 
ses uers a un rei presenta 
li rei qui conut et nota 
son sens et son afaitement 
le recut henorablement 
li autre uersefieor 
ourent enuie de l enor 
que li reis a cestui feseit 
qui de bas parente esteit 
et il erent mains henoré 
qui de haut lignage erent né 
parler en alerent au rei 
 chier sire  distrent il  por quei 
preisiez tant cestui et amez 
qui de si basses genz est nez 
seignors  dist li reis  tort auez 
or sachiez bien que uos loez 
celui qui uos cuidez blasmer  
li clers les out oi parler 
 seignors  dist il  estrange chose 
uos semblereit se une rose 
bele et chiere et soef olante 
naisseit d une espine poignante 
en grant chierte sereit tenue 
et uolentiers sereit ueue  
li reis qui boenes genz amout 
le teneit chier et henorout 
et quant il prist de lui congie 
richement l en li enueié 
uns autres reuint par apres 
qui au rei presenta ses uers 
de gentil lignage nez 
mais n ert pas de sens si fondez 
quant le reis out ses uers leuz 
mout les troua maigres et nuz 
et lui et ses uers poi preisa 
ne nule rien ne li dona 
quant ce uit ce mout fu dolenz 
 sire  dist il  por mes parenz 
seueals me deuez henorer 
et aucune chose doner 
se uos mes uers tant depreisiez 
que por els rien ne me doinsiez 
por mon lignage me donez 
quer ge sui de bones gent nez  
ce dist li reis  ce est damage 
que tu es de gentil lignage 
la semence forligne en tei 
ua ta ueie fui deuant mei 
si tu es né de bones genz 
tant puez tu estre plus dolenz 
que li pire es de ton lignage 
ia a nul ior de mon aage 
n aras del mien uallant un tros  
cil s en ala maz et hontos 
com il fu de la sale issuz 
es uos le tierz qui est uenuz 
de uilains ert estreit son pere 
mes gentil fame esteit sa mere 
quant li reis out son brief leu 
 ami  dist il  qui filz es tu  
sa mere un frere clerc aueit 
qui prodons ert et mout saueit 
quant cil dut son pere nommer 
si commenca a aconter 
que sis oncles ert clerc nobile 
et li reis commenca a rire 
dom il riet li demanderent 
li autre qui ouec lui erent 
ce dist li reis  ie l uos dirai 
une fable iadis trouai 
en un liure tot autresi 
comme ie l oi orendreit ci 
quer il auint que d un peril 
fu estors ranart le gopil 
et quant il en fu eschapez 
et s en fuiet par uns prez 
un mulet uit nouelment né 
qui paisseit el milieu del pre 
ami dist il qui filz es tu 
et li muls li a respondu 
sire ie sui dieu criature 
tu aies la bone auenture 
ce dist ranart sort tote rien 
quer tu responz et bel et bien 
mes sol itant me di bel frere 
se tu as ne pere ne mere 
sire dist il ie l uos dirai 
se uos plest quels parenz ie ai 
mis oncles est uns boens cheuax 
de boen haraz et mout isneals 
onques ranart ne pout tant faire 
que de denz li peust el traire 
tot autresi ueit de cest conte 
car si com li muls aueit honte 
de quenoistre la uerite 
que asne l eust engendré 
por ce que beste est perecose 
sor totes autres et hidose 
tot autresi est cist hontos 
de nommer son pere oiant nos 
por ce que par sa mauuestie 
n est ne coneu ne preisié 
or ait del nostre liement 
quer il ne forligne nient 
maluais est mes il n en puet mais 
quer ses lignages est maluais  
  pere  dist li filz   merueil mei 
de plusors choses que ie uei 
et de ceste mesmement 
que ie truis qu ancienement 
soleit len preisier et amer 
et tenir chier et henorer 
les boens clers et la bone gent 
qui uiueient honestement 
or ne uei mes home preisier 
s il n est lechierre ou losengier 
beal fiz ne te merueillier mie 
quer auliuee est lecherie 
tant gramment que tuit li plusor 
par le monde sont lecheor 
et tu seiz que entr aprocier 
se suelent la gent d un mestier 
chescun prise et aime et se trait 
uers celui qui son mestier fait 
pere il est uerite prouee 
que lecherie est mout montee 
i ai ueu clers de grant ualor 
qui deueneient lecheor 
por ce que nule rien n aueint 
et qu a si grant henor ueneient 
maintenant par la lecherie 
qu il maldiseient la clergie 
ou il s esteient tant tenu 
fil ce meismes ai ge ueu 
mes ce uient de la maluestie 
del tens qui mout est enperié 
tuit se delitent en folie 
en menconges en lecherie 
menconge est plus douce que miel 
a qui l a usé mes nul fiel 
n est si amer com el sera 
au chief del tor qui l usera 
beal fiz ne la user tu mie 
quer pechie est et uilanie 
n aies pas honte de ueer 
chose que tu ne puez doner 
quer mout est graignor corteisie 
de dire ie ne l fere mie 
que poser terme et trespasser 
riens ne le puet plus auiler 
filz d autre chose te chasti 
que se tu ueiz que deserui 
ait aucuns par sa felonnie 
qu il seit destruit ne metre mie 
trop grant entente a lui garir 
tost t en porreit mesauenir 
quer griement tel ore est s entent 
cil qui home pendu despent  
uns homs par un bois trespassout 
et el chemin que il estout 
troua un serpent bien blecié 
que pastors i orent lié 
o broches cloufichiez esteit 
si que moueir ne se poeit 
li boens homs quant il l esguarda 
pitie en out si l deslia 
por eschaufer par bone fei 
les mist sor ses dras pres de sei 
desque li serpenz eschaufa 
de sa nature li menbra 
tot enuiron a l ome ceint 
et griement blecié et estreint 
  auoi  dist li hom   tu as tort 
ia t ai ge garanti de mort 
et tu me ueuz geter de uie 
ce fu  dist li serpent   folie 
que de mei preis nule cure 
quer faire m estuet ma nature 
mout faiz  dist li hom   a reprendre 
quer por granz biens me ueuz mal rendre 
souent  dist li serpent   auient 
que de bien faire grant mal uient 
n as tu oi que por bienfait 
a len tele hore est le col frait  
com il uont issi estriuant 
es uos par le chemin errant 
mi sire renart le gopil 
li hom qui esteit el peril 
quant il le uit si l apela 
et cele chose li mostra 
por dieu li pria humblement 
que il en feist iugement 
ce dist renart  ie ne puis mie 
iugement faire par oie 
o oilz m estuet ueier comment 
la chose esteit premierement 
sire serpent l ome lessiez 
si sereiz derechief liez 
don uerrai comment uos esteit 
puis en iugerai selonc dreit 
ie l otrei  ce dist le serpent 
  quer bien sai que par iugement 
ne perdre ie en nule place 
que ie ma nature ne face  
li huem derechief le lia 
tot issi com il le troua 
quant lié l out si s esloigna 
et li goupil li escria 
  sire serpent or uos leuez 
et desliez se uos poez 
et tu prodom esta en pais 
quer de lui deslier iamais 
ne prendras tu par mon los cure 
n aueies tu liet l escripture 
que bien deit chaer le torment 
sor celui qui pendu despent  
ce dist li fiz   or ai apris 
dont mei souendra mes toz dis 
filz encore te chasti ge bien 
si tu es entrepris de rien 
que gramment te puisse greuer 
et tu t en puisses deliurer 
legierement ne te chaut mie 
d atendre plus legiere aie 
que par auenture en l atent 
te sordreit tost plus brief entente  
uns miens mestres me recontout 
d un clerc qui bien uersefiout 
qui ses uers a un rei bailla 
et quant li reis les regarda 
mout li plourent et si li dist 
que seurement requesist 
del suen ce que aueir en uoudreit 
et il mout bonement l aureit 
et il le saueit atant sage 
que il ne requereit nul outrage 
  sire  dist cil   ie uos requier 
que ie soie un sol meis portier 
d une cite que uos auez 
et par apres me consentez 
que chascun qui i entrera 
qui bochuz ou teignos sera 
ou lois ou rognos ou creué 
se il se met en la cite 
un denier me doint solement 
ie l gre  dist li rei bonement 
par son seel li conferma 
li clers a la cite ala 
deioste la porte s asist 
et tot le meis son mestier fist 
estes uos un ior un bocuz 
qui s est en la porte enbatuz 
d une bone chape afublez 
si tost com il fu en entrez 
demanda li clerc son denier 
et cil ne li uout pas baillier 
le clerc le prist si li leua 
le chaperon et auisa 
que il n aueit que un sol oil 
  or ai  dist il   ce ie uoil 
li deniers n iert huimes sous 
beaus amis or m en paiez dous 
por un peussiez eschaper 
or uos en couient dous doner 
quer chascun mehaing ce sacheiz 
que uos auez aquitereiz  
cil ne uout neient otreier 
li clers le prist si l uout lier 
cil uout fuir mes n out par on 
quer cil le tint au chaperon 
que tant li escost et tira 
que tot le chief li esnua 
quant la teste fu descouerte 
si fu la tegne tote aperte 
quant li clerc la teigne auisa 
li tierz denier li demanda 
quant cil uit qu aler n aureit 
ne que fuir ne s en porreit 
par force s en cuida partir 
et por le clerc qu il uout ferir 
ses braz desoz sa chape osta 
et quant li clerc les esgarda 
  amis  dist il   or del combatre 
por les deniers quer or sunt quatre 
cez braz uei de rogne porpris 
por quei li quart denier ert pris  
cil se defent mes ne uaut rien 
quer li clerc fu fort si l tint bien 
la chape del col li osta 
et cil uers terre s aclina 
ne se pout tenir si chai 
et li clerc garda si choisi 
que il ert malmis et creuez 
donc a cinc deniers demandez 
n i out nient d eschaucerrer 
toz cinc li couint a doner 
mout se pout or feire dolent 
qui peust si legierement 
eschaper por un sol denier 
et puis l en couint cinc paier 
  filz garde tei de tel folie 
que sage fait qui se chastie 
et par l autrui mal esgarder 
se puet len bien del soen garder 
beals filz o gent de bone uie 
uoil que tu prenges compaignie 
mais sol deuant cels ne passer 
qui uie tu orras blasmer 
car par le trespasser a lon 
tele hore est aucune acheson 
que len ne puet pas trestorner 
qu il ne s estuece arester 
et qui s i areste et demore 
merueille ert s au partir n en plore 
un mien mestre soleit conter 
que deus clers por euls deporter 
un uespre d une uile eissirent 
et deuant els un ostel uirent 
ou tuit s esteient assemblé 
li lecheor de la cite 
iluec beuoient et chantoent 
et la minete iouent 
ce dist li un   ne passon mie 
par deuant ceste compagnie 
quer il ne sunt pas bone gent 
et li saiues homs le defent 
quer sol passer ne deit len mie 
par deuant gent de male uie  
dist li autres   ia n en periron 
del passer si plus n i faison 
outre poon nos bien passer 
mais il n i fet nul arester  
quant pres furent de la maison 
si oirent une chancon 
que un des lecheors chantout 
boen ton i out et mout li plout 
li uns por oir s arresta 
et li autres outrepassa 
et apela son compaignon 
mes tant li pleseit la chancon 
que nule rien ne l en seurast 
tant comme la chancon durast 
por mielz oir est enz entrez 
et il fu si bel apelez 
de totes parz qu il s arestut 
et ouec els s asist et but 
n i aueit pas longues esté 
quant li preuost de la cite 
i uint mout esfreement 
et amena o sei grant gent 
un d iceus lecheors quereit 
de qui aperceu s esteit 
et si li ert bien endité 
que il espiout la cite 
par nuit la uoleit alumer 
por auoir heise de rober 
quant cil en la maison entrerent 
ouec les autres le trouerent 
getent les poinz si l ont saisi 
et il lor a tot regehi 
et coneu la uerite 
que ardre uoleit la cite 
dist li preuost   de ci torna 
et ca reuient et receta 
et tuit cist sunt si compaignon 
por ce si est dreit et raison 
que tuit soient o lui dampné 
liez les si seront mené 
tuit a pendre deliurement 
ia n i atendron iugement  
cil firent son commandement 
liez les ont estreitement 
les poinz liez les oilz bendez 
les ont dreit as forches menez 
li clerc qui ouec els esteit 
qui nule rien forfet n aueit 
oiant tot le puple criout 
quant len a pendre le menout 
que a boen dreit le comperout 
qui o males genz s arestut 
et par dreit en perdeit la uie 
qui o eus perneit compaignie 
  bel filz cist n aueit rien forfait 
si nequeden a mort trait 
par la mauuese compaignie 
ou il se ioinst par sa folie 
uolentiers se doit len garder 
de tel compaignie acoster 
si te redi por ueir bel filz 
que deliurement est honiz 
qui a fame prent compaignie 
qui de maus engienz est garnie 
et ce sunt il a bien prof totes 
honiz es se tu n es redotes 
prie a dieu que de lor art 
et de lor mal enging te gart 
quer n en puez estre defendu 
se par lui non ce saces tu 
chier pere mout ai grant talent 
d oir de lor contenement 
de lor oures et de lor tors 
de lor engienz et de lor mors 
orreie uolentiers parler 
por saueir mei d eles garder 
aucun fablel aucune rien 
m en dites se fereiz mout bien 
filz plusors choses te contasse 
de lor engien se ie osasse 
mes ie uei bien que tu ueuz metre 
tot quanque ie te di en letre 
si orra tel par auenture 
mes paroles en t escripture 
qui tot a mal atornera 
ce que solement dit sera 
por home estruire et doctriner 
et por saueir sei meuz garder 
si ira el quer tel l orra 
l engien que l autre fet aura 
qui mauues essample i prendra 
et autretel ressaera 
pere n aiez de ce poor 
iadis en ont traitié plusor 
que onques n en furent blasmé 
mes plus preisiez et plus amé 
en un prouerbes que il fist 
neis salemon en escrit 
dites m en se rien en sauez 
ia de ce ne sereiz blasmez 
beal filz quant autre ne puet estre 
un poi te dirai de lor estre 
comme il deceiuent lor mariz 
et par lor fait et par lor diz  
uns prodome ert qui aueit prise 
une de mal engien esprise 
li prodome une uigne aueit 
ou mout grant entente meteit 
mout l alout souent regarder 
et proognier et atorner 
come il i fu alé un ior 
cele manda son lecheor 
et cil uint quant el l out mandé 
et fist d ele sa uolente 
li prodons qui es chans esteit 
qui de tot ce mot ne saueit 
s en acori grant aleure 
quer blecié l out par auenture 
un raim en l oil que la ueue 
out d icel oil tote perdue 
quant a l ostel uint si troua 
les us fermez donc apela 
com homme qui aueit mestier 
cil ne se sourent conseillier 
quer li uasal ne pout fuir 
ne il ne saueit ou tapir 
cele n osa plus demorer 
l us est alee desfermer 
li lechierres remest el liet 
ou il aueit fet son deliet 
au plus que il pout se tapi 
et des dras del lit se couri 
quant li mari fu enz entrez 
  dame  dist il   l us recloez 
et mon liet tost m aparelliez 
quer ie sui auques dehaitiez 
sire  dist el   por dieu merci 
por quei uos hastez uos eissi 
mes dites moi primierement 
ou ce uos auint et coment 
dame  dist il   ge l uos dirai 
oreinz quant a ma uigne alai 
un raim me feri dedenz l oil 
mout sui bleciez et mout m en doil 
n en puis aueir nule clarte 
si qui bien ie l ai creué 
lasse  dist ele   que ferai 
chier sire un mout boen charme sai 
dont ie uos charmere l oil sain 
puis poez estre bien certain 
que ia le mal ne s i ferra 
puisque il charmez en sera 
quer de l un et l autre se prent 
qui par charme ne l en defent 
cil cuide bien que ueir li die 
qui ne sout pas tant de ueisdie 
a terre en son deuant se couche 
et el li clot l oil o la boche 
et fist senblant qu el li charmast 
mes por ce que cil s en alast 
donc ele esteit bien entreprise 
li teneit clos par grant feintise 
tant li tint clos et tant serré 
que cil del lit s en est alé 
quant el sout qu il fu esloigniez 
  sire  dist el   or uos dreciez 
et si soiez or tot certain 
d icest oil que uos auez sain 
que ia del mal n iert adesez 
qui en l autre s est arestez 
et se uos plest a reposer 
bien poez or au liet aler  
ce dist li fiz   iceste chose 
esteit ueirement enginnose 
par grant engien fu deliuree 
de ce dom el ert encombree 
a grant profet li tornereit 
qui tels fableals auques orreit 
pere se dex uos beneie 
ne uos atargiez encor mie 
dites m en plus uostre merci 
quer onques mes rien n en oi 
qui plus me pleust a oir 
bel filz il deuient molt plaisir 
quer grant sens i puet len aprendre 
qui de bon cuer i ueut entendre 
or oies une otre cointise  
un prodome auoet fame prise 
sa suegre ensenble o els maneit 
en qui s en fiout et creeit 
un ior a garder li bailla 
et en un soen besoing ala 
la meschine qui fu ioliue 
quant o sa mere fu soltiue 
  mere  dist ele   entendez ca 
porquei uit qui nul bien nen a 
mout par a cil maluese uie 
qui mile feiz ne s asazie 
de rien dont il ait desirrer 
mout li puet sa uie ennuier 
por quei diz tu mere por mei 
aimes donc oil par fei 
et a ton ami de tei cure 
oil il m aime sanz mesure 
comment le seiz tu bien le sai 
et tu comment esproué l ai 
que n est rien plus de mei li plese 
mande le ie te fare aise  
donc fu li lechierre mandez 
et li conuiz fu aprestez 
quant au mengier furent assis 
es les uos malement sopris 
quer li mariz est repairiez 
un poi malade et dehaitiez 
a l us uint si commande ourir 
li lechierres s en uout fuir 
mes n out par ou celes l ont pris 
si l ont en une chambre mis 
ou li liez au seignor esteit 
car autre refui n i aueit 
quant tot ont mucié et couert 
si ont au seignor l us ouert 
  dame  dist il a sa mollier 
  alez mon lit appareillier 
malade sui et mout me doil 
en mon lit reposer me uoil  
la meschine fu esfree 
si a sa mere regardee 
poor out s en la chambre entrast 
que son lecheor n i trouast 
quant la mere la uit doter 
  fille  dist el   ne te haster 
premierement li mostreron 
nostre lincuel que fait auon  
donc ont un lincuel trait auant 
si li ont estendu deuant 
la uielle l un des chies leua 
et l autre a sa fille bailla 
semblant li fist qu el le leuast 
et deuant son mari s estast 
cele le fist tot a son uuel 
tant que par l ombre del lincuel 
qui fu leuez et estenduz 
s en fu li lecheor issuz 
quant il sorent qu esloigniez fu 
si ont lor lincuel estendu 
  fille  dist la uielle   or alez 
le lit uostre seignor courez 
de cel lincuel quant fait sara 
plus soef s i reposera 
por ce que blanc est et dougiez 
alez tost si l aparelliez  
ele uait le lit aprester 
et cil s i ala reposer 
par lor sens et par lor ueisdie 
le decurent en tel ballie 
ce dist li fiz   merueilles oi 
si sachiez que mout m est esioi 
por dieu dites oncor auant 
ne uos arestez pas atant 
car tant comme plus en orrai 
et graignor profit i aurai 
bel filz le tierz fablel orras 
et a itant me sofferas 
un prodom oi ia parler 
qui balla sa fame a garder 
a sa mere tot autresi 
com fist cist dont tu as oi 
la meschine un autre aama 
et a sa mere l endita 
por dieu li pria homblement 
que l porchacast hastiuement 
que cil peust a lie uenir 
si non el se laira morir 
mere que mere en quel maniere 
mesoist ele sa preiere 
qui fust ce qui bien en deist 
se mere a la fille fallist 
le lecheor out apelé 
que li chapon furent tué 
et grant apareil i out fait 
mes apres i out grant dehait 
quer tel soruint as napes traire 
dont il n i eussent que faire 
ce fu li mariz qui reuint 
a l us bota mes il se tint 
quer cil l aueient bien serré 
qui dedenz erent enserré 
n i out cel n i eust poor 
quant il oirent le seignor 
car n i out chambre ne solier 
ou li uasals peust mucier 
ne reduit nul or que feront 
en quel guise se contendront 
cil ne pout mucier ne foir 
et l us lor couint il ourir 
la meschine est a l us alee 
et la uielle prent une espee 
del fuerre l a mout tost sachee 
puis l a au pautonnier ballee 
tote nue el poing li a mise 
puis s est a une part assise 
mes anceis li dist ci resta 
et qui de rien t apelera 
garde que mout ne li soner 
ie parlerai qui sai parler  
quant li mariz dedenz entra 
arestut sei si esgarda 
celui qui l espee teneit 
merueilla sei qui ce esteit 
quida qu ocire le uousist 
traist sei arrere si li dist 
  bels amis ce que senefie 
ai ge donc garde de ma uie 
quels huens estes por quel mellee 
auez ci traite uostre espee 
a uos ma fame rien meffait 
ne ma sogre ce coment uait  
onques cil mot ne respondi 
et la uielle saut si saisi 
son gendre puis l a trait a sei 
soef li dist   beals fiz tes tei 
que ne t oient si annemi 
ge te dirai com il uint ci 
ie et ta fame mengion 
et auion cuit un chapon 
qui se moreit de la pepie 
autrement ne l tuisson mie 
de ce puez tu estre toz cerz 
nostre us ert remes toz ouerz 
quant cist hom ceienz s embati 
l espee traite tot eissi 
com tu le ueiz ici ester 
apres uehimes trespasser 
treis homes parmi cele rue 
chescun teneit l espee nue 
grant eirre apres cestui coreent 
por ce qu ocire le uoleient 
mes dex ne l uout par sa pitie 
par qui si furent desueié 
que il ne l sourent plus ou querre 
que se il fust muciez en terre 
quant ie ui ce si leuai sus 
et par bone entente clos l us 
por ce que ceienz ne gardassent 
par auenture et ne l trouassent 
or quant il t oi a cel us 
effreez fut si leua sus 
s espee traist tot esbahiz 
quer bien quidout estre asailliz 
dame  ce respont li mariz 
  a deu en rent ie grant merciz 
que ceienz l a de mort gardé 
et a uos en sai ge boen gre 
quer bien et aumosne feistes 
quant uos caienz le requellistes 
beal sire or soiez toz en pais 
quer mal n i aureiz uos huimais 
ne se diex plaist que nos puisson 
uenez seer si mengeron 
ce que ci uei appareillié  
tant li a dit et tant prié 
que ioste sa fame l asist 
et ouec lui mengier le fist 
ensemble mengierent et burent 
et tote ior ensemble furent 
quant la nuit uint si s en ala 
et li mariz le conueia 
qui bien abriconnez esteit 
quer de rien ne s aperceueit 
  dex  dist li filz   et il comment 
qui cuidast que si sodement 
peust hom ne fame trouer 
si grant engien ne porpenser 
qui trestot l or m aportereit 
qui est en arabe et dorreit 
ne uoudreie ie oublier 
se n es cuidoie recourer 
cez treis fableaus que dit m auez 
mes cheles pere or uos hastez 
et si recommenciez le quart 
quer certes bel pere il m est tart 
que li quart seit recommenciez 
quer n en puis estre asaziez  
dist li pere   tu es desuez 
ia t en ai ge or treis contez 
et encor es si angoissos 
ie criem que n auienge entre nos 
com entre un rei qui france tint 
et un soen fableor auint 
pere quer me dites comment 
si m ert grant asoagement 
de boen uolente l orrai 
et mout boen gre uos en sarai 
et ge l te conterai assez  
li reis esteit acostumez 
de son fableor escouter 
chascune nuit apres soper 
ia ce nule nuit ne fallist 
que cinc fables ne li deist 
tant que il l aueit endormi 
or auint une nuit eissi 
que li reis fu auques pensis 
quer guerre aueit en son pais 
tant pensout com la finereit 
que endormir ne se poeit 
li fablerres qui li contout 
les cinc fables finees out 
au rei dist que dormir ireit 
et li reis dist que non fereit 
une en uoleit oncor oir 
puis se porreit aler dormir 
cil dit que pas ne li dira 
quer il ne puet tel somel a 
  auoi  dist li reis   se feras 
une longue m en aconteras 
car icez treis que tu m as dites 
ont d assez esté trop petites  
et cil respont   faire l estuet 
si otreie que mais ne puet  
un paisant iadis esteit 
qui mil solz aunez aueit 
porpensa sei que ses deniers 
metreit en tel leu uolentiers 
ou aucune rien gaagnassent 
et ou il se montepleassent 
un iour a une feire ala 
et cez deniers o sei porta 
plusors choses i bargagna 
mes onques nule n i troua 
ou si bien peust marcheer 
com en brebiz achater 
toz i emplea ses deniers 
por mil solz en out dous milliers 
itant i a fereit ueir diz 
a sisein denier la brebiz 
asez en i out boen marchie 
sire quant tot out esligié 
si a que li queses aies 
totes ses brebiz aquellies 
a une eue uint desriuee 
qui mout esteit parfonde et lee 
ne pont ne gue n i pout trouer 
ou ses brebiz peust passer 
ne nef ne batel n i aueit 
fors un sol ou n i poeit 
que dous brebiz a male peine 
et une uillote qui l meine 
li prodons fu toz esbahiz 
quer mout i aueit des brebiz 
et li bateals petit esteit 
bien sout que mout i seiorreit 
se tant li estuet demorer 
que totes les ait fet passer 
par dous et dous tant solement 
et il ne l puet fere autrement 
la ueille a sei a apelee 
et quant sa nef out aloee 
dous des brebiz dedenz bota 
et la ueille outre les porta 
apres reuint por des brebiz  
a itant s est cil endormiz 
qui ceste fable au rei contout 
le teste mist ius si se tout 
li reis le commence a haster 
et de ce forment a blasmer 
que la fable ne fenisseit 
que commencee li aueit 
  sire  dist cil   grant tort auez 
mout i a brebiz ce sauez 
et l eue est lee et la uacele 
n est ni grande ne isnele 
bien poon un somme dormir 
ou dous ou treis tot a leisir 
ainzque totes les ait passees 
la uielle qui les a aloees 
donc a primes quant cesera 
que totes outre les aura 
et li uilains sera passez 
se ie ne di si me blasmez 
mes entre tant ne sai que dire  
et li reis commenca a rire 
  certes  dist il   grant tort aroie 
se entretant t en semoneie 
cortaisement m as apaié 
bien as deserui le congie 
or ua a dieu si te repose 
quer outre n iront il en pose  
eisi apaisi cist le rei 
  filz autretel te de mei 
que se tu m enchauces granment 
ie essaerai ensement 
deliurer mei comme cil fist 
et te dirai com il li dist 
pere  ce dist li filz   merci 
ne uait pas entre nos eissi 
quer cil qui les fables diseit 
de nule rien ne li esteit 
fors de tant qu au rei peust plaire 
ne li reis n en aueit que faire 
fors tant que il se delitout 
ne cil por el ne li contout 
mes uos me deuez chastier 
et doctriner et enseignier 
ne ie por el ne l uos demant 
ne ne uos uais si enquerant 
mes por saueir mei plus garder 
uoil des dames oir parler 
si uos pri que uos me conteiz 
quanque de lor engienz saureiz 
filz un prodom iadis esteit 
qui une bone dame aueit 
de grant bealte ert replanie 
et mout menout honeste uie 
quer bien et de leel amor 
serueit et amout son seignor 
nus ne la peust a ce traire 
que autre amor li peust plaire 
a son seignor uint en corage 
qu il ireit en pelerignage 
a mon seignor saint pere a romme 
onques ne uolt laissier ne home 
ne fame a garder sa mollier 
quer n esteit de ce nul mestier 
ce li ert uis tant se creeit 
en la bonte qu ele aueit 
quant il el le conueia 
et au departir mout plora 
et li sires la conforta 
et li dist et amonesta 
qu el bien se tenist fermement 
dom ele aueit commencement 
la dame reuint en maison 
qui n aueit pensé se bien non 
contint sei si com el soleit 
et mielz encor se mielz poeit 
un ior eissi de sa meson 
mes ne l fist pas sanz acheson 
quer ches une soe ueisine 
mout humblement la teste encline 
ala ou ele aueit a faire 
et quant ele esteit el repaire 
un damaisel de la contree 
l a par auenture encontree 
mout la uit humblement uenir 
et honestement contenir 
commenca la a couertier 
et nus ne s en deit merueillier 
car la mendre de ses bontez 
ert a lie couuertier assez 
cil la salua bonement 
et el si fist lui ensement 
la dame a son ostel ala 
et cil s estut si l esgarda 
et quant ne la pout plus ueier 
en un lieu s ala a seier 
ou nul ne l peust esgarder 
si commenca a recorder 
la grant bealte qu ele aueit 
qui l alumout et esperneit 
et puis son bel contenement 
et tot li ert auiuement 
car comme il plus i pensout 
plus esperneit et alumout 
et   dex  dist il   que dei ge faire 
se ie ne la puis a ce traire 
que ie soie soens et el moie 
donc mar uinc ie hui ceste uoie 
mal la uinc ie ie n en dot mie 
car mout tendra en grant folie 
se ie la requier d amistie 
car el n a son de tel marchie 
mar fu sa beaute et son sens 
quant del tot part issi son tens 
por nient fut bele ne uaut rien 
quant el ne ueut aueir nul bien 
di ie or bien par fei ne ual 
anceis di folie et grant mal 
car el fet ce que el deit faire 
si ne l dei pas en mal retraire 
et ie mortelment pechereie 
se de son bien la retraie 
par fei ia ne m en serai 
coment ert dont ia sofrerai 
et se longues ne puis soffrir 
si m estoura lessier morir 
morir ce serreit mauuestie 
et grant reproche et grant pechie 
quer cil est perdu qui s ocit 
de son gre ce nos dit l escrit 
et ie de mon gre m ocireie 
se en tel maniere moreie 
quer puet cel estre s el saueit 
comme ie sui por lie destreit 
tost aureit el merci de mei 
et en prendreit aucun conrei 
ia ne deureit len enfoir 
home qui se lesse morir 
por mauuestie de demander 
mecine a qui len puet doner 
s o mei en eust conseil pris 
andrieu qui fu mort a paris 
par mauuestie qu il n ousout 
regehir la mort qui l greuout 
oncor uesquist par auenture 
ia la dame ne fust si dure 
que uers lui ne s asoupleast 
anceisque morir le laissast 
s il en quidast estre detraiz 
a roncins ou ars ou desfaiz 
ou morir de plus aspre mort 
si li fust ce mout grant confort 
seueals que la dame seust 
que de sa mort acheison fust 
puis n en deust il blasme aueir 
que fait en eust son poeir 
or n en deit nus aueir pitie 
quer il fu mort par maluestie 
eissi ne uei ie nient faire 
a quel chief m en conuient traire 
aura ele auant mon mesage 
par quei ie saurai son corage 
et se il n i puet espleitier 
ie mesmes l irai preier  
li dameseaus issi le fist 
plusors messages i tramist 
et par plusors feiz l esseia 
mes onques rien ne li monta 
la dame toz les refusout 
et estrangement li pesout 
que tel chose li requereient 
donc il i a rien n espletreient 
quant cil uit ce mout s esmaia 
et il meismes i ala 
mes ne bel preier ne plorer 
ne prametre n aueir doner 
ne la pourent a ce torner 
que sol le uousist escouter 
cil souuente feiz se meteit 
en la ueie ou il saueit 
ou la dame deueit passer 
por lie uoier et esgarder 
deuant lie plorut tendrement 
et merci criout humblement 
mes trauail ert rien ne ualeit 
quer nule pitie n en aueit 
cil ne saueit conseillier 
un ior ueneit de lie prier 
dolenz et pensis et hontous 
com cil qui mout ert angoissous 
et ne poeit conseil trouer 
comenca sei a dementer 
a sei meisme en tel baillie 
  dex  dist il   tant meine male uie 
tant sui folez et ie porquei 
quant i aim ce qui n eime mei 
ie n en puis mes si puis comment 
ie la amai trop folement 
si m en deusse arrere traire 
ueirs est se ie l peusse faire 
mes n en puis oster mon corage 
par fei donc ne sui ge pas sage 
quer un saiues hom s en tornast 
ou seueals sagement l amast 
sagement ice ne puet estre 
quer chascuns hom est d amer mestre 
li plus fol en est plus senez 
qui sens i quiert si est desuez 
et tost i puet aueir damage 
qu en amor ueut estre sage 
icel ne puis ie pas ueeier 
que sens uenait par tot mestier 
fors en amor mes iluec faut 
iluec ne seit il ne ne uaut 
ie uei celui qui n n est soupris 
uoudreit aueir son pere ocis 
mainte feiz et tot son lignage 
por aemplir son fol corage 
quer lui ne chaut que chescun die 
mes qu il face au talent s amie 
amors fet cels del tot foler 
qui uulent sagement amer 
nus n i deit esgarder mesure 
mais laist aler en auenture 
et prenge sor sei hardement 
issi puet amer sagement 
de mei ne sai ge que ge die 
car ne par sens ne par folie 
n aurai ge ce que ie couueit 
mout m a mis cele en grant destreit 
qui de mei n a nule merci 
mort m ont mi oil et malballi 
qui a mon cuer mostrerent lent 
donc il n a espeir ne atente 
que ia le fruit l en face bien 
si l coueite sor tote rien  
com il se dementout eissi 
deuant sei garda et choisi 
une ueille qui escoutout 
le grant duel qu il demenout 
dras aueit de religion 
et s apuiout o un baston 
bien semblout chose esperitable 
et ce esteit menbré a deable 
que por mals engienz porpenser 
n aueit en tot le mont sa per 
el uint au dameisel deuant 
si li demanda maintenant 
que il aueit qu issi plorout 
et si fort se dementout 
  dame  dist il   ie n ai nul bien 
mes quant tot le mal en est mien 
par mei sol le me soufrerai 
iames a home ne l dirai 
ami  dist ele   ce ert folor 
bien deit cil gesir en langor 
qui ne ueut au mire gehir 
quel mal ce est qui fet languir 
et quant il mostre s enferte 
si en uient plus tost a sante  
cil sout bien que ueir li diseit 
porpensa sei qu il li direit 
de la chose la uerite 
de chief en chief li a conté 
de la dam comme il l amout 
et comme ele le refusout 
si n en poeit conseil aueir 
ce dist ele   ne te tamer 
o l aie dieu t aiderai 
or t en ua ie en penserai 
la uielle d iluec s en torna 
tot dreit a son ostel ala 
une liessete qu ele aueit 
lia a un post bien estreit 
treis iorz la tint qu el ne menia 
au quart quant el la deslia 
mengier li fist mout grant plente 
de pain en mostarde tempré 
que que la lesse le meniout 
l eue des oilz li defilout 
por l angoisse que ele aueit 
de la sauor qui forte esteit 
quant cele en out assez mengié 
et li oil furent bien mollié 
la uielle d iluec s en torna 
et la liessete o sei mena 
a la dame en ala tot dreit 
por qui li uaslet languisseit 
quant la prode dame la uit 
por l aage et por l abit 
qui de religion senblout 
l enora a quantqu ele pout 
la dame la lesse esgarda 
estrangement se merueilla 
qu ele aueit qui se plourout 
que tote la terre mollout 
enuiron la ou ele esteit 
de l eue qui des oilz coreit 
a la uielle l a demandé 
  dame  dist el   por amor de 
me dites et par guerredon 
se ceste liesse plore ou non 
que est ice seut el plorer 
ou les oilz li suelent lermer 
par costume toz tens eissi 
certes onques mes tel ne ui 
fille  dist la uielle   merci 
ie ne sui pas uenue ici 
por ma grant dolor ramembrer 
certes ia n en orrai parler 
que ne soie triste et dolente 
dex te garisse or ta iouente 
que ne t auiegne autresi 
comme a ceste que tu ueiz ci  
quant ele a tel parole oie 
a la uielle grant merci crie 
qu el li die coment ce uait 
et la uielle a un sospir fait 
apres li a dit   bele file 
or oras ia grant marabille 
ceste liesse que tu ueiz ci 
fu ma fille ie l ai norri 
tantqu ele fu fame formee 
n aueit en tote la contree 
dame nule ne damaisele 
plus henorable ne plus bele 
trop fu el bele en grant tristor 
en est mon cuer et nuit et ior 
chiere dame or auint eissi 
qu un dameisel l encoui 
qui nez esteit de la contree 
et quant il l out bien aamee 
preia la et prier la fist 
beaus dons li dona et tramist 
mes ne doner ne bel preier 
ne la pourent amoleier 
quer ne les dons ne receueit 
n les preieres n en oeit 
ne ia en place n arestast 
ou nus hom de ce la parlast 
quer en proposement aueit 
que chastement toz dis uiureit 
ne ia a le n aprismereit 
hom se sen espos n esteit 
li dameiseals ne sout que faire 
quer n en poeit son cuer retraire 
ne de li n aueit nul confort 
malades atocha a mort 
et quant longuement langui 
morir l estut onques merci 
ne pitie ma fille n en out 
et dex s en uenga quant li plout 
quer de primes la fist contraite 
por la cruelte qu el out faite 
que celui out lessié morir 
qui le peust de mort garir 
quer dex het mout itel pechie 
que huem n en a d autre pitie 
quant ele out langui longuement 
dex la mist en plus grief torment 
quer liesse la fist deuenir 
por le pechie espeneir 
or use sa uie en dolor 
quer onques puis ne nuit ne ior 
ne furent essuié si oil 
eissi se uenge deu d orguil  
quant la dame a ce entendu 
qui simple et sanz mal engin fu 
a la uielle dist humblement 
  dame merci tant ensement 
m est auenu quer autresi 
maint un damaisel pres de ci 
qui por mei muert mout debonaire 
et ie n en certes que faire 
quer uescu ai desi ci 
sanz tel folie dieu merci 
et se or m estuet commencier 
honte en aurai et reprouier 
mes miez m en uient honte soffrir 
que chien ne liesse deuenir 
por dieu m en donez tel conseil 
qui leal me seit et feel  
ce dist la uielle   mout es fole 
ia de ce ne sera parole 
tot son boen puez fere a celee 
si que ia n en ert renommee 
et mielz uendreit que tote gent 
le seussent apertement 
que tu fusses si atornee 
comme est ceste maleuree 
por la pitie que ie en ai 
celui qui si t aime querrai 
et si l ferai o tei parler 
por dieu et por m arme saluer 
mout porroies estre dolente 
se por tei perdeit sa iouente 
si saches que tu comperreies 
ou tost ou tart ia n i faudreies 
ce saches tu de uerite 
se ma fille m eust mostré 
que li uaslet l amast si fort 
qui por s amor recut la mort 
ia n en fust en liesse muee 
quer tele l eusse atornee 
que de sei ne feist un prest 
si fust or mielz que li n en est 
or n i a plus mes ie irai 
querre cestui si l t amerrai 
et tu fai par tot son plaisir 
si comme ton cors ueuz garir 
dame  dist el   uostre merci 
faire le m estoura eissi 
ia de uostre conseil n istrai 
alez et ie uos atendrai  
la uielle d iluec s en torna 
le dameisel quist et troua 
a l ostel l amena tot dreit 
ou la dame ert qui l atendeit 
de celie li balla saisine 
qui de son mal ert medecine 
  certes  dist li filz   tel n oi 
si sachiez pere que ie qui 
que ce est par art de deable 
par fei beau fiz ce n est pas fable 
deable en est et mestre et sire 
qui ce coueite et ce desire 
par fei beal pere il m est auis 
que qui bien sereit ententis 
et del tot i metreit sa cure 
qu il les porreit par auenture 
de lor engienz mout destorber 
et d eles se porreit garder 
beals fiz il ne m est pas auis 
or oies qu en auint iadis 
d un dameisel oi parler 
qui de ce se soleit paner 
que lor engien peust saueir 
qu els ne l peussent deceueir 
de grant maniere s en pennout 
mout en enquist et mout en sout 
et quant il dut fame esposer 
a un sage hom ala parler 
por enquerre et por demander 
comment il la porreit garder 
le prodom le tint por bricon 
et nequedem une maison 
li roua faire ou il n eust 
parei qui de pierre ne fust 
et o mortier bien seelee 
si n i eust que une entree 
ia mar i aureit que un us 
et une fenestrele sus 
et tant petite que eissir 
n en peust hom ne enz uenir 
dedenz la meson la meist 
ia mar nule feiz en eisist 
assez li donast a mengier 
et a uestir et a chaucier 
et sanz sorfet le refeist 
que orguel ne s i enbatist 
quant cil oi l enseignement 
ne demora pas longuement 
la maison fist tot en la guise 
com li prodom li out aprise 
sa fame mist enz en prison 
quant fors isseit de la meson 
dedenz l enserrout fermement 
et quant i entrout ensement 
et la nuit quant il se couchout 
les cles desoz son chief posout 
longues la tint en tel ballie 
que se faire uousist folie 
qu el n en peust aueir laisor 
mes or auint eissi un ior 
qu il fu au marchie alé 
et out bien l us sor lie fermé 
la dame acostumee esteit 
si tost comme cil s en eisseit 
qu a la fenestrele montout 
et ceus de defors esgardout 
un dameisel i uit passer 
comenca le a esgarder 
sagement le uit contenir 
et bel aler et bel uenir 
et beal li sembla durement 
et plain de grant afaitement 
estrangement li coueita 
et en son corage aama 
mes ne saueit engien trouer 
com el peust o lui parler 
longuement s i estudia 
a la parfin se porpensa 
que son seignor eniurereit 
et la nuit quant il dormireit 
la clef belement emblereit 
desoz son chief puis s en istreit 
et parlereit a son ami 
qu ele aueit tant encouui 
issi fist comme ele pensa 
son seignor la nuit eniura 
et la clef prist et s en issi 
quant fermement l out endormi 
chescune nuit eissi feseit 
et son mari mot n en saueit 
quer toz tens anceis reueneit 
que cil s esuellast qui dormeit 
nequeden cil out bien apris 
quer mout s en esteit entremis 
que ia fame n en iert gardee 
de ce faire que li agree 
de la soe se meruellout 
qui chescune nuit se panout 
de faire le beiure a sorfait 
bien sout que ce esteit atrait 
de lui abeter et deceiure 
et que por el ne l feseit beiure 
porpensa sei qu il en saureit 
tote la chose si poeit 
une nuit feinst que iure esteit 
et si but meins qu il ne soleit 
nequeden mout fist grant senblant 
que iure esteit et meintenant 
quant il se fu alé couchier 
si comenca bien a fronchier 
por lie deceiure et esprouer 
et ne se ueut pas oblier 
que sa costume ne feist 
la clef desoz son cheueiz prist 
l us desferma puis s en issi 
et ala dreit a son ami 
quant el fu hors cil leua sus 
et soentre lie ferma l us 
a la fenestre s apuia 
desique cele repaira 
quant ele uint si a troué 
l us par dedenz tres bien fermé 
dolente fu et plore d ire 
ne sout que faire ne que dire 
l us a boté mout belement 
n osa apeler autrement 
et li mariz li demanda 
toz effreez   qui es tu la 
qui a tele hore es a mon us 
sire  dist ele   il n i a plus 
mes malement sui entreprise 
por dieu et por uostre franchise 
en aiez ceste feiz merci 
et ie leaument uos afi 
que iames ne l me penserai 
mes feelment uos seruirai 
doreenauant tote ma uie 
certes  dist il   ce n i a mie 
iames o mei ne coplereiz 
la hors a l eir uos deduireiz 
tantque ci soient assemblé 
tuit cil de uostre parente 
si lor mostrerei en quel sens 
uos m auez or serui lonc tens 
sire  dist el   por dieu merci 
se uos le uolez faire issi 
donc sachiez uos que ia en dreit 
morrai de quel mort que ce seit 
mielz ueil de uie estre seuree 
que uiue estre a honte esgardee 
puis ne chaut qui tiegne conte 
que ie n en saurei aueir honte 
ci a un puiz deioste mei 
don ie beurai certes sanz sei 
tantque li cuers me creuera 
si m ait diex g i saudrai ia 
se ne me uenez l us ourir 
et si ne poez uos fallir 
que uos ne seiez por ma mort 
ou seit a dreit ou seit a tort 
a honte et a desenor mis 
se dex garist toz mes amis 
dame  li mariz li respont 
le puiz est grant et bien parfont 
bien uos poez ueier dedenz 
dahe ait el coul et es denz 
qui en chaut se tant en beuez 
que toz tens en aiez assez 
quer uos auez bien deserui 
que uos deuez morir eissi 
ou oncor plus quer ueant gent 
deussiez morir plus uilement 
cele fu cointe et enginose 
une grant pierre merueillose 
a uers son uis amout leuee 
puis l a d air en puiz ruee 
grant noise fist quant el chai 
et li mariz quant il l oi 
  alas  dist il   ie suis honiz 
neie s est dedenz cel puiz 
mout ai malement espleitié 
ocise l ai par mon pechie  
a l us cort si l a defermé 
et cele soz un degre 
ou tapie s ert et mucee 
quant il fu hors enz s est fichee 
as talons li a l us serré 
puis l a par dedenz bien fermé 
ester s en uet a la fenestre 
  et dex  dist il   ce que puet estre 
ce n est pas fame ainz est deable 
qui si est cointe et deceuable 
nus hom ne s en porreit garder 
dame  dist il   ie lais ester 
quanque meffet m auez del tot 
ia n en orreiz mes soner mot 
uenez mei or l us deffermer 
si me leissiez leenz entrer 
et ie uos en couenant bien 
que ie iames de nule rien 
que uos faciez n en parlerai 
quer or a primes uei et sai 
que s entente pert et sa peine 
qui de fame garder se peine 
et ie ueraement foloe 
quant de uos garder me penoe 
ahi  dist ele   fel traitor 
cuuert lechierre mal amor 
m auez mostré et male fei 
tel estes que uos n auez lei 
chescune nuit me guerpissiez 
et tote fole me lessiez 
por uos putains ou uos alez 
si estes ore acostumez 
que ia ne uos en faudra nuit 
si pensez qu il ne m ennuit 
si faiz ueir et si deit il faire 
mes i ai esté tant de bon aire 
que ie n en uoloie parler 
mes or ne l puis ie mes celer 
ia n entrereiz mes ca dedenz 
certes desique uos parenz 
et les miens soient asemblé 
si lor dirai la uerite 
com uos m auez lonc tens seruiee 
et por uoz putains relenquiee  
que uos feroie longue fable 
ce fu la dame au uif deable 
qui onques ne uout otreier 
por pramesse ne por loier 
ne por rien qu il couenancast 
que dedenz la meson entrast 
ainz manda par matin sa gent 
et a trestoz commmunement 
fist a creire por uerite 
qu il s esteit de lie enblé 
la nuit et eissi s enblout 
chescune nuit qu il anuitout 
et sole la deguerpisseit 
desqu al demain qu il reueneit 
quant cil le soen conte contout 
c esteit nient el li troblout 
tote sa reison et son conte 
cil moreit de duel et de honte 
qui a grant tort blasmez esteit 
mes fust a tort ou fust a dreit 
cele contout si le soen conte 
que le blasme et tote la honte 
en fu sor son mari torné 
et ele en fu si desblamee 
que de rien n en fu mescreue 
mais por prode fame tenue 
  par fei beals fiz cist aueit mis 
sa cure et s entente toz dis 
en ce que garder se seust 
que fame engringnier ne l peust 
or me di que ce li ualut 
par fei nule chose ainz li nut 
certes  ce dist li fiz   ie l pens 
que n est nus hom de si grant sens 
qui fame gardast ne tenist 
que sa uolente ne feist 
que qui si garder s en seust 
qu en aucun sens ne l deceust 
se dieu meisme ne l feseit 
por dreit nient s en panereit 
et ce que ie en oi conter 
me fet del tot desesperer 
de prendre fame et ne cuit mie 
que ia nule en prenge en ma uie 
auoi  dist li pere   beals filz 
mout par en i a de gentiz 
quer si iteles sunt auquantes 
mout en trouera len de uallantes 
ne sont nient totes iteles 
assez en troue len d iteles 
a cui diex a abandoné 
sens et mesure et chastee 
quant diex tele a home la balle 
n a soz ciel tresor qui la ualle 
beal pere boen oir feist 
d aucune qui son sens meist 
et son engien en aucun bien 
sauez en uos de nule rien 
qui son engien a ce tornast 
que aucune rien en profetast 
oil beals fiz plusors en sunt 
qui grant bien par lor engien funt 
d une mout sage en orras ia 
come son seignor conseilla  
li prodome ert d espagne nez 
or et argent aueit assez 
parmi egypte trespassout 
tot dreit a mech en alout 
la ou mahom ert henorez 
et de sarrazins aorez 
en pelerignage i alout 
et grant aueir o sei portout 
com il dut es deserz entrer 
commenca sei a porpenser 
que par auenture pardreit 
cel aueir s o sei l esmoueit 
celi a loé son conseil 
qu a un leal home et feel 
son aueir a garder ballast 
tantque par illuec repairast 
retornez est en la cite 
si a enquis et demandé 
ou li plus leaus hom maneit 
que len en la cite saueit 
un home li a len mostré 
qui mout esteit de bel ee 
la barbe out chanue et florie 
bien resemblout de bone uie 
cil d espagne li a baillié 
mil besanz d or puis l a prié 
por amor dieu qu il li gardast 
tantque par illuec repairast 
des oreisons de mahommet 
et cil dieu en plege l en met 
que sauuement li gardera 
et au repairier li rendra 
tot si que ia n en faudra rien 
li leaus hom l en creit bien 
congie prist et sa ueie tint 
et a l ainz que il pout reuint 
quant uenu fu si demanda 
son aueir et cil li neia 
que del suen n aueit rien eu 
n onques mes ne l aueit ueu 
quant li prodom a ce oi 
  auoi  dist il   sire merci 
damedieu en pleige meistes 
quant uos mon aueir retenistes 
que bien me le garderiez 
et que tot me le rendriez 
leaument quant ie reuendreie 
uos n alez mie dreite ueie 
por dieu ne fetes tel pechie 
felenie est et maluestie 
trop grant se mon aueir nen ai 
que par bone fei uos ballai  
et cil li respont   beals amis 
uos auez malement mespris 
laissiez mei ester tot en pais 
que ie ne uos ui onques mais 
fables sunt que uos demandez 
n estes nient bien asenez  
cil fu angoissos et dolenz 
par la cite a plusors genz 
mostra comme cil le menout 
et com son aueir li neiout 
mes n en poeit estre creu 
quer esteient deceu 
de cel borgeis par la cite 
qui entr els aueit conuersé 
si lealment tote sa uie 
qu onques de nule tricherie 
n en aueit len oi parler 
dom nus hom le peust reter 
or si teneient tuit a fable 
que de cest crime fust copable 
mais cil qui son aueir perdeit 
plusors feiz chescun ior ueneit 
la ou li trichierres esteit 
qui son aueir le deneeit 
por dieu le priout humblement 
qu il l en feist restorement 
et cil responeit   beals amis 
musarz estes ce m est auis 
por foul me feriez tenir 
tant uos porroie ge soffrir 
soffert uos ai or longuement 
mes or sachiez or ueraement 
se uos iames ceienz entrez 
ne de tel chose m apelez 
ne me porreie pas tenir 
que ne uos feisse laidir  
quant cil les menaces oi 
fors de la maison s en eissi 
dolenz s en alout et pensis 
et quant au chemin se fu mis 
par auenture a encontree 
une fame beneuree 
uielle esteit et si s apuiout 
a un baston qu ele portout 
et fors de la ueie getout 
les pierres qu el chemin trouout 
por ce que cil ne s i hurtassent 
qui par le chemin trespassassent 
quant celui i uit trespasser 
comenca le a regarder 
bien sout que marement aueit 
quer pensis et ploros esteit 
quant el le uit si dehaitié 
si l en prist estrange pitie 
en un segrei leu le mena 
si li enquist et demanda 
qui il ert et que il aueit 
qui si desconfortez esteit 
cil li a la chose mostree 
et de chief en autre contee 
  beal amis  dist ele   or atent 
se ueirs est au mien escient 
porreies tu encor aueir 
o l aie dieu ton aueir 
mes tot auant te couient querre 
un leal homme de ta terre 
si l amerras desi ici 
et quant par lui aurai oi 
et seu que tu me diz ueir 
si t aiderai a mon poeir 
dame  dist li prodom   merci 
damedieu seit que ie ueir di 
en ma contree m en irai 
un prodome t en amerrai 
tot le plus leal del pais 
or ua  dist ele   beals amis 
et ie ai en dieu boen espeir 
que ie te rendrei ton aueir 
ancele dieu et tu coment 
or ne te chaut mes isnelment 
ua et reuien  et cil si fist 
tot le plus leel home prist 
qu il en la contree sout 
et qui mielz hom uallant senblout 
en egypte uindrent tot dreit 
a l ostel ou la fame esteit 
sor sainz li ont andui iuré 
que cil requereit leiaute 
  seignors  dist ele   or uos taisiez 
et en aucun lieu porchaciez 
dis coffres et s es faices teindre 
et de diuerses colors peindre 
de fer les fetes bien barler 
et o boenes clous d argent cloer 
sereure en chescun metez 
et o boenes cles les fermez 
menues perretes querez 
et toz dis les m en enplez 
quant ce aurez fait si m aez 
dis forz homes aparelliez 
a chescun un coffre liurez 
et ceiens les mes amenez  
cil ne s atargierent nient 
de faire son commandement 
quant tot ourent aparellié 
si sunt arrerre repairié 
  seignors  dist ele   or couient faire 
si qu a dreit chief en puisson traire 
de la chose qu auon enprise 
estuet ourer par grant cointise 
ie et cist prodom en iron 
beals amis dreit a la maison 
ou cil maint qui a ton aueir 
a creire li feron por ueir 
que cist hom ueut a mech aler 
et en garde li ueut liurer 
dis coffres pleins de son aueir 
que il n ose o sei esmoueir 
et ces dis homes nos suiuront 
qui ces dis coffres porteront 
en ordre uiengent un et un 
et loing de l autre seit chescun 
quant li premiers ert enz entrez 
tu soies prof et aprestez 
si te met apres maintenant 
et si demande nostre oiant 
ton aueir que tu li ballas 
et ie crei bien que tu l auras 
si dieu plest qui de tot est sire 
ia n en sera denier a dire  
cil n ot son de lonc demorer 
pres de l ostel s ala mucier 
si com el li a comandé 
et ele a l autre home mené 
a la maison et cil alerent 
apres qui les coffres porterent 
quant la uielle dedenz entra 
li trichierres la salua 
et celui qui o lei ueneit 
dom il nient ne quenoisseit 
  sire  dist ele   entent a mei 
nos sommes ca uenuz a tei 
cist hom n est pas de cest pais 
d espagne est né ce m est auis 
erseir o mei se herberga 
et si m enquist et demanda 
ou li plus leals hom maneit 
que len en la cite saueit 
ie ne li soi autre nommer 
en cui s en peust miez fier 
a tei l ai ici amené 
si te die sa uolente 
sire  dist cil   el uos dit ueir 
en cest pais ai grant aueir 
en dis coffres qui uienent ci 
receuez les uostre merci 
et si s me faites bien garder 
tantque mei luise retorner 
de mech ou ie sui esmeuz  
atant est li premier uenuz 
de ceus qui les coffres portoent 
les autres de gre demorouent 
quant cil en la meson entra 
et li prodom se desbucha 
qui ses besanz aueit perduz 
apres celui est enz uenuz 
quant li trichierres l esgarda 
au col li coru si l baisa 
  ami  dist il   estrangement 
auez demoré longuement 
mes ore en seit diex graciez 
quant uos estes sain repairiez 
uostre aueir uos ai bien gardé 
que uos m auiez comandé 
or l auriez desque uos plaira 
amis  dist cil   ce sera ia 
en mon pais m en ueil aler 
si l en uoudrei o mei porter  
et cil cort si li aporta 
cist le prent qui grant ioie en a 
o tot s en iest de la maison 
et la uielle et son compaignon 
furent tuit lie quant il ce uirent 
et apres celui s en issirent 
au borgeis distrent qu il ireient 
contre les coffres qui ueneient 
li nuef que il ont encontré 
ont arrere ouec els menez 
le diesme au tricheor ballierent 
quer onques puis n i repairerent 
ce dist le filz   de ceste dame 
deit par tot aler boene fame 
le soen engien seit beneeit 
quer en boenes us le despendeit 
n est philosophe nul tant sage 
si com ie pens en mon corage 
qui plus soltiment engignast 
que cil son aueir recourast 
beals fiz li philosophe sunt 
par le clergie que els ont 
plus engignos naturelment 
que ne puent estre autre gent 
par fei pere ce cui ge bien 
or m en distes aucune rien 
qu aucun philosophe engignast 
qui a si grant profit tornast 
filz  un prodom iadis esteit 
qui mout grant entente meteit 
en atorner un soen manage 
qui esteit de son heritage 
quant il fu mort si fut saisi 
un soen fiz qu il aueit norri 
qui esteit eir de la meison 
mes nule autre possession 
n i remest dont il peust uiure 
nequedem fort ert et deliure 
si gaagnout et conquereit 
ce dont sa uie sosteneit 
quer mout grant mesaise soffrist 
ainzque il sa maison uendist 
ne la uoleit a home uendre 
ia seit ce que il n aueit que prendre 
un riches hom a pres maneit 
qui mout grant enuie en aueit 
mout par l achatast uolentiers 
et granment i donast deniers 
por la soe creistre et esteindre 
mes cil ne li uoleit pas uendre 
ia puis ne fust huem sis amis 
qu a uendre li eust requis 
li riches hom ert angoissos 
qui mout en esteit coueitos 
porpensa sei que il querreit 
aucun engien se il poeit 
par quei il aureit l acheison 
de geter le de la meison 
donc a mis oile en dis toneals 
les cinc enpli et fist leals 
les autres cinc demiz laissa 
au uaslet uint si li pria 
qu une partie li prestast 
de sa maison et li gardast 
cez dis toneals@@ en son celier 
desique oile fust plus chier 
quer desi la uoleit atendre 
que mellor fuer la peust uendre 
et por la garde li dorreit 
tant del soen comme dreiz sereit 
et plus oncore que reison 
uoudreit li loer la maison 
li uaslet n out nul mal pense 
uolentiers li a graanté 
de la maison une partie 
ne sout pas la male ueisdie 
del borgeis ne la traison 
ouuerte li a sa maison 
et cil i a fet aporter 
les dis toneals por lui greuer 
au uaslet les a comandez 
  ami  dist il   or les gardez 
il sunt tuit plein gardes les bien 
et uolentiers aurez del mien 
sire  dist il   les cles prenez 
et uos meismes les gardez  
li riches hom li respondi 
  beaus amis n ira pas eissi 
en uos n a point de tricherie 
ge l sai bien et si n en dot mie 
que ia par uos n i perdrai rien 
g es uos comant gardez les bien  
cil fu sinple ne s apercut 
les toneals en garde recut 
bien cuidout mes n ert pas issi 
que d oile fussent tuit empli 
quant longuement les out gardez 
li riches hom s est porpensez 
que son oile poet bien uendre 
n i uoleit or pas plus atendre 
quer en la contree ert bien chier 
por le uaslet fist enueier 
  amis  dist il   bien est saison 
desormais que nos regardon 
a nostre oile quer il m est uis 
que il n est or pas si bien pris 
com il ert quant ge l uos ballai 
sire  dist il   les cles en ai 
quant uos plaira si receurez 
et uostre plaisir en fereiz 
amis  dist il   tu i uendras 
o nos et si nos aideras 
et si auras ton guerredon 
de la aie et de la meson 
que tu nous as desi ici 
prestee la toe merci  
li riches hom fu plein d enuie 
et d engien et de felonnie 
plusors genz o sei assenbla 
tot de gre il i mena 
quant l auindrent si remuerent 
les dis toneals et esgarderent 
les cinc en ont trouez toz plains 
mes es autres cinc en out mains 
quer coment i fust ce troué 
qui onques n i aueit esté 
demiz i furent aportez 
et demiz i furent trouez 
li riches hom a apelez 
cels qu il i aueit amenez 
  seignors  dist il   entendez 
uez quel leaute et quel fei 
ie ai trouué en cest uasal 
que len teneit por si leal 
par fei grant larrecin a fait 
qui de cez cinc toneals a trait 
demi l oile qui i ert mis 
et encor plus ce m est auis 
car par fei toz plains les baillai 
or gardez que i en ferai 
de tel chose ne sai que faire 
mal est a dire et mal a taire 
il est mon plus prochein ueisin 
mes se ie ceil le larrecin 
desque iustise se saureit 
mon cors et mon chatel prendreit 
et ie seignors par fei n ai cure 
de metre m en en auenture  
ou li uaslet uousist ou non 
le geta fors de la maison 
deuant iustise l amena 
et de son oile se clama 
dist que par lui perdu l aueit 
et que fel et lerre esteit 
cil fu malement entrepris 
quer poures hom a poi amis 
n out qui uousist por lui pleidier 
por le riche home corrocier 
ne sout que faire en nule guise 
que tant pria la iustise 
ior de respit li dona 
au mielz qu il porra 
en la cite ert seiornanz 
uns philosophe mout uallanz 
boens clers ert et de bone uie 
grant recourier et grant aie 
par la cite en lui aueient 
cil qui desconseillé esteient 
et por ce ert il apelez 
aie as desconfortez 
tot le pople issi l apelout 
por ce que as chaitis aidout 
cist ne sout allors ou aler 
au philosophe ala parler 
  sire  dist il   por dieu merci 
se ce ueir est que i ai oi 
de tei que ce est ton mestier 
des desconseilliez conseillier 
et por ce est tu apelez 
aie des desconfortez 
donc me deiz tu por dieu aidier 
quer certe i en ai grant mestier 
por amor dieu te cri merci 
quer acusé sui tot issi  
de chief en autre li conta 
et li prodom li demanda 
se ce ert a tort ou a dreit 
que de l oile acusez esteit 
li uaslet sor sainz li iura 
que il nules copes n i a 
li philosophe en out pitie 
mout l a conforté et haitié 
  ami  dist il   n aies poor 
demain ert come diz ton ior 
seurement iras au plai 
et se dieu plest ie i serai 
et ta uerite secorrai 
et a lor fausete nuirai 
ta parole metras sor mai 
et si dieu plest en cui ie crai 
ie t en ferai quite uenir 
et els por trichierres tenir  
li uaslet fu aseurez 
l endemain est au plai alez 
et li philosophe i ala 
la iustise bel l apela 
tuit encontre lui se leuerent 
et comme dreiz ert l enorerent 
li riches hom fu apelez 
et cil qui esteit acusez 
  seignors  dist la iustise   or dites 
et si uos orra cist hermites 
qui plus seit que nos ne sauon 
et iugera selonc raison  
li riches hom conta son conte 
li uaslet out poor et honte 
li philosophe l esgarda 
uers la iustise se torna 
oiant toz li a demandé 
s enquerre en ueut la uerite 
  sire  ce respont la iustise 
mien uoel en sereit ele enguise 
enquier la sire a ton talent 
puis seit sor tei del iugement  
li philosophe a respondu 
  or seient li tonel ueu 
faites les nos ci aporter 
et si s nos faites mesurer 
tot auant icez cinc toneals 
que cist troua pleins et leals 
apres referon mesurer 
et l espes oile et le cler 
qui en icel cinc iert trouez 
dont li oile deit estre emblez 
et quant nos mesuré l auron 
se ce est que nos trueisson 
espes oile tout autretant 
come es autres cinc deuant 
qui pleins sunt idonc ne dotez 
que li oiles ne seit emblez 
et se nos atant en uenon 
que de l espes oile puisson 
mout meins en icels cinc trouer 
selonc la quantite del cler 
donc sachiez si ne l dotez mie 
que cist demande tricherie 
ne que point d oile n a perdu 
ne n en deit estre respondu  
cil oirent le iugement 
et uirent tot apertement 
que par tot diseit uerite 
et que ce ert grant leaute 
donc fist la iustise aporter 
les dis toneals et mesurer 
coneue fu la ueisdie 
del riche home et la tricherie 
si a gage et merci doné 
de ce qu a tort esteit clamé 
li uaslet quite s en ala 
le philosophe mercia 
qui si bel et si bien l aueit 
geté del blasme ou il esteit 
li philosophe li a dit 
  beals doz amis il est escrit 
que qui maison deit achater 
que tot auant deit esprouer 
et saueir bien quels teches a 
son ueisin qui apres maindra 
sire  dist cil   ce est raison 
mais ainz eumes la maison 
que cist mainsist el ueisine 
beal frere et il est comandé 
que len la uende tot enfin 
ainzque maigne pres tel ueisin  
ce dist li fiz   mout ert uallanz 
li philosophe et sauanz 
et par raison ert apelez 
aie des desconfortez 
beals fiz onquor te ueil conter 
d un autre dont oi parler 
qui par grant sens refist aueir 
a un poure home son aueir  
uns riches huem iadis esteit 
qui dedenz un sac mis aueit 
mil besanz d or que il portout 
a un chastel ou il alout 
metre les uoleit en tresor 
et un serpent mout bel tot d or 
aueit mis ouec les besanz 
dont li sas esteit plus pesanz 
maluesement l aueit trossé 
si l a en la uaie adiré 
mes ne sout ou il l adira 
uns poures huem i trespassa 
troué l a si l en a porté 
et a sa fame l a liuré 
  sire  dist ele   or le gardon 
quant diex nos en a fait le don 
qui en saueit nostre mestier 
lui en puisson nos gracier  
quant li riches hom s apercut 
isnelment au preuost corut 
crier li fist par la cite 
que qui cel sac aureit troué 
que il le rende sanz forfait 
sanz acheison et si n ait 
mout uolentiers et de boen gre 
cent besanz por sa charite 
quant cil trouez les aueit 
oi que cent besanz aureit 
por rendre les mout s en fist lie 
que tant en aureit sanz pechie 
a sa fame en ala parler 
mes el ne l uout pas graanter 
  sire  dist el   grant tort auez 
dex le nos dona ce sauez 
se le plaisir damedieu fust 
que cil qui perdi les eust 
n es eust nient adirez 
ne uos n es eussiez trouez 
dame  dist il   ce n i a mie 
ia ne feron tel felonnie 
ia si grant pechie ne feron 
que l autrui aueir retenon 
se cent besanz poon aueir 
sanz pechie ce saciez de ueir 
miez nos uaudront que ne fereient 
les mil se il nos remaneient 
com uos retenir les uolez 
ne place dieu alez alez 
balliez les mei et si s rendon 
et cent sanz pechie en auron  
cele se commence a desuer 
et cil se commence a haster 
uousist ou non li a liurez 
et cil les prent si s a portez 
au preuost tot ueant la gent 
puis a demandé les suens cent 
li riches hom les a contez 
quant il out esté apelez 
toz les i troua lealment 
et tot enterin son serpent 
liez fu de ce que l aueir out 
mes estrangement li pesout 
des cent que aueir en deueit 
cil qui les autres li rendeit 
porpensa sei qu il li toudreit 
par aucun engien s il poeit 
li poures hom li demanda 
et cil s estut si l esgarda 
  amis  dist il   mout as bien fait 
que tant nos en as auant trait 
or rent le sorplus puis auras 
tes cent besanz ia n i faudras 
seignors  dist il   sachiez de ueir 
que ie n ai pas tot mon aueir 
un autre tel serpent en faut 
qui graindes est et qui mielz uaut 
que ne fet cist qu il m a rendu 
le graignor en a retenu  
quant li poures hom l entendi 
  seignors  dist il   por dieu merci 
si m ait dex plus n i trouai 
ce sachiez que rendu li ai  
li poures hom s escondiseit 
et iurout et se maldiseit 
que il n i aueit plus troué 
et il se diseit uerite 
mes qui chaleit assez trouuout 
qui laidisseit et acusout 
tuit o le riche se teneient 
et li poure home ladisseient 
quer costume est et a esté 
toz dis que len het pourete 
et que richece est sohaucee 
et pourete par tot plaissee 
mout ont le poure esboé 
deuant iustise l ont mené 
la iustise mult l acusa 
mout le destreint et maneca 
li poures hom l escondiseit 
mais qui chaut rien ne li ualeit 
n aueit qui li uousist aidier 
ne qui por lui osast plaidier 
tant fu la parole esmeue 
que deuant le rei est uenue 
li reis manda a la iustise 
que cele parole fust mise 
deuant lui quer oir uoleit 
qui n eit le tort et qui le dreit 
la iustise li a mené 
l acuseor et l acusé 
et tot l aueir i fist porter 
et li reis a fet demander 
un philosophe qui maneit 
en la cite ou ce esteit 
comanda li que il oist 
cele parole et enquist 
a son poer la uerite 
et en ourast o lealte 
li philosophes escouta 
come li riches hom acusa 
le poure home de son serpent 
et apercut le marement 
que li poures hom en aueit 
qui en plorant s escondeseit 
pitie en out si l apela 
priueement li demanda 
se cel serpent aueit troué 
coneust l en la uerite 
et il l en aidereit si bien 
que ia n i perdreit nule rien 
et tot quite aler l en fereit 
et le serpent li remeindreit 
  sire  dist cil   por dieu merci 
ce seit diex que tot li rendi 
tot l aueir quanque g en trouai 
rien n en retinc ne rien n en ai  
li philosophe s en torna 
uers le rei si li demanda 
  sire  dist il   uoleiz saueir 
que uos fereiz de cest aueir 
ie en ferai mon escient 
ia en dreit leal iugement 
cist riches hom que ge uei ci 
n a m est uis nul maluais cri 
boen los li oi ici porter 
a toz cels qui g en oi parler 
por ce si cui et bien le crei 
selonc ce que g en oi et uei 
que en lui a tant sens et bien 
que il ne demandereit rien 
dom il quidast pechie aueir 
ne blasme entre gent receueir 
de l autre part certes ie crei 
que cist poures hom que ci uei 
a lealment l aueir rendu 
et que rien n en a retenu 
si uos dirai par quei ie l crei 
se il fust malues hom de sei 
tot le celast et retenist 
ne ia certes rien n en rendist  
et li reis li a respondu 
  sire or nos di qu en iuges tu 
i en ferai quanque tu uoudras 
et quantque tu en loeras 
sire  dist il   l aueir prendras 
en saluegarde le metras 
tantque aucuns uiegne auant 
qui l aueir seit et qui l demant 
quer ie uei bien c en est la somme 
que il n est pas a icest home 
ne pas n est ci ce saches tu 
cil qui cest aueir a perdu 
au poure home qui l a troué 
qui mout a fet grant lealte 
de ce que il a coneu 
ses cent besanz soient rendu 
pramis li furent si fereit 
mal et pechie qui li toudreit 
cist riches hom face crier 
par cele uile et demander 
se dous serpenz que perduz a 
et si dex plest si s trouera  
li reis oi le iugement 
mout plout a lui et a sa gent 
et dist que eissi le fereit 
com li philosophe diseit 
mes quant li riches hom l oi 
  boen rei  dist il   por dieu merci 
si m ait diex l aueir est mien 
et si ne m en faut nule rien 
mes ie diseie neirement 
que perdu aueie un serpent 
chier sire certes ie menteie 
mes par traison le diseie 
por ce que uoleie tolir 
a cel poure homme et retenir 
les cent besanz qu aueir deueit 
por le sorplus que il rendeit  
li reis qui de bon aire fu 
li a tot son aueir rendu 
maisque cent besanz fist aueir 
a celui qui rendi l aueir 
  pere  dist le fiz   ie uei bien 
que clergie est sor tote rien 
n est engien ne sens ne ueisdie 
qui puisse trespasser clergie 
par grant engien le secori 
le philosophe et li rendi 
les besanz que perdu eust 
sanz recourier se il ne fust 
bealz fiz cist philosophe aueit 
un soen clerc que il apreneit 
mout li amonestout souent 
qu il ne s acompaignast nient 
o home qu il n coneust 
ne sen familier ne fust 
et se par auenture errast 
et home o lui s acompanast 
qui son eirre li enqueist 
gardast que il ne le deist 
conbien loign il aler deust 
se deuant ce ne l coneust 
ainz fainsist que plus loing ireit 
que son proposement n aueit 
et se lance ouec sei portast 
deuers la destre part alast 
se espee laissast la a destre 
si se tornast deuers senestre 
et encor plus li enseignout 
que quant ce ert que il errout 
que por les noueles gardast 
que les uiez ueies ne laisast 
quer se les uiez ne sont si beles 
ne si cortes com les noueles 
si fait tel hore est mieldre aler 
seueals por crieme d esgarer 
dist li fiz   ce est uerite 
or me sui d un eirre amembré 
qu a une cite faision 
ie et mi autre compaignon 
loinz estion de la cite 
et si esteit bien auespré 
que le soleil ert resconse 
et nos etion tuit lasse 
lors ueimes une sentele 
qui mout nos senbla dreite et bele 
et auis nos fut que plus dreit 
que le grant chemin nos merreit 
et mout plus tost a la cite 
mes n en sauion uerite 
a un uellart que nos trouames 
la uerite li demandames 
et il nos dist que la nouele 
esteit plus dreite et plus bele 
et mout plus corte de grant fin 
que ne n esteit le grant chemin 
mais mout anceis dist il uendreiz 
a la cite ia n i faudrez 
se uos le grant chemin tenez 
que se par la sentele alez 
a mout grant folie tenimes 
tel parole quant nos l oimes 
le grant chemin del tot laissames 
et a la sente nos tornames 
n eumes pas longues erré 
que nos fumes si esgaré 
ne seumes quel part aler 
tote nuit nos estut foler 
primes deca et puis dela 
onques tant com la nuit dura 
ne finames ore d esrer 
ne deuant ce que ior fu cler 
ne uenimes a la cite 
si sauion de uerite 
qu anceis mienuit i fusson 
se le grant chemin tenisson 
n as tu  ce dist li pere   apris 
que mieldre aler a paris 
fait par laide ueie et par grieue 
que en enfer par bele et brieue  
