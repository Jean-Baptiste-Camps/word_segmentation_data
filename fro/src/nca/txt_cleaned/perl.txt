qui petit seimme petit queut 
e qui auques recoillir ueut 
en tel leu sa semence espande 
que fruit a yy dobles li rende 
car en terre qui rien ne uaut 
boene semence soiche et faut 
cretiens seime et fet semence 
d un romanz que il encomence 
et il le seime en si boen leu 
qu il ne puet estre sanz grant preu 
qu il le fet por le meillor home 
quil soit en l empire de rome 
c est li cuens felipes de flandres 
qi melz uaut ne fit alixandres 
cil q en dit qui tant fu buens 
mais ie prouerai que le cuens 
uaut miauz que cil ne fit assez 
que il ot en lui amassez 
toz les uices et toz les max 
dont li cuens est mondes et sax 
li cuens est tex que il n escoute 
uilein gap ne parole estoute 
li cuens aime droite iostise 
et leautez et sainte yglise 
et tote uilenie het 
s est plus larges que en ne set 
qu il done selonc l euangile 
sanz ypocrisie et sanz guile 
et dit ne sache ta senestre 
le bien qant le fera ta destre 
cil lo sache qui lo recoit 
et dex qui toz les segrez uoit 
et set totes les repostailles 
qui sont es cuers et es entrailles 
l euangile por qoi dit ele 
les biens a ta senestre cele 
la senestre selonc l estoire 
senefie la ueine gloire 
qui uient de fause ypocrisie 
et la destre que senefie 
charitez qui de se boene ueure 
pas ne se uante ainzcois se cueure 
mais nuls ne lo set se cil non 
qui dex et charitez a non 
dex et charitez et qui uit 
en charite selonc l escrit 
saint pol lo dit et ie lo lui 
il maint en deu et dex en lui 
donc sacheiz bien de uerite 
que li don sont de charite 
que li boens cuens pelipes done 
c onques nului n en areisone 
fors sol son cuer le debonere 
qui li loe le bien a fere 
ne ualt cist mialz que ne ualut 
alixandres cui ne chalut 
de charite ne de nul bien 
oil n en dotez ia de rien 
donc aura bien sauue sa poine 
crestiens qui antente et poine 
a rimoier le meillor conte 
qui soit contez a cort roial 
ce est li contes del graal 
dom li cuens li baille le liure 
s orroiz coment il s en deliure 
en la terre de gale estoient 
yy frere qui mout ualoient 
ce fu el tans qu arbre florissent 
foillent boschage et pre uerdissent 
et cil oisel en lor latin 
clerement cantent au matin 
et toute riens de ioie enflame 
que li fix a la ueue dame 
de la gaste forest soutaine 
se leua et ne li fu paine 
que il sa sele ne meist 
sor son caceor et presist 
trois gauelos et tout ensi 
fors del manoir sa mere issi 
et pensa que ueoir iroit 
herceors que sa mere auoit 
qui ses auaines li hercoient 
bues yy et yy herces auoient 
ensi en la forest s en entre 
et maintenant li cuers del uentre 
por le douc tans li esioi 
et por les chans que il oi 
des oisiaus qui souef cantoient 
toutes ces coses li plaisoient 
por la dolcor del tans serain 
osta au caceor le fraim 
si le laissa aler paissant 
par l erbe fresche et uerdoiant 
et il qui bien lancer sauoit 
des gauelos que il auoit 
aloit enuiron lui lanchant 
une ore ariere et l autre auant 
une ore loign et l autre en haut 
tantqu il oi parmi le gaut 
uenir yy cheualiers armés 
de toutes armes acesmés 
et mout grant noise demenoient 
les armes de ciax qui uenoient 
car souent hurtoient as armes 
li rain des caisnes et des carmes 
les lances as escus hurtoient 
et tout li hauberc fremilloient 
sone li fus sone li fers 
et des escus et des haubers 
li ualles ot et ne uoit pas 
cex qui uienent plus que le pas 
si s esmerueille et dit  par m ame 
uoir me dit ma mere ma dame 
qui me dit que deiable sont 
plus esfreé que rien do mont 
et si dit por moi ensaigner 
que por ax se doit en saigner 
mais cest ansaig desdaignerai 
ia por ax ne m en saignerai 
ainz ferrai si tot le plus fort 
d un des iaueloz que ie port 
que ia n aprochera uers moi 
nuls des autres si com ie croi  
einsi a lui meismes dist 
li uallez ainzqu il les ueist 
et qant il les uit en apert 
que do bois furent descouert 
si uit les haubers fremianz 
et les hiaumes clers et luisanz 
et les lances et les escuz 
que onques mais n auoit ueuz 
et uit lo uert et le uermeil 
reluire contre lo soleil 
et l or et l azur et l argent 
si li fu mout et bel et gent 
et dit  ha sire dex merci 
ce sont angre que ie uoi ci 
ha uoir or ai ie mout pechié 
or ai ie mout mal esploitié 
qui dis que c estoient deable 
ne me dist pas ma mere fable 
et me dist que li angre estoient 
les plus beles choses qui soient 
for dex qui plus biax est que tuit 
ci uoi ie deu si com ie cuit 
qui un si bel en i esgart 
et li autre se dex me gart 
n ont mie de biaute la disme 
si me dit ma mere meisme 
q an doit deu croire et onorer 
et souplier et aorer 
et ie aorerai cestui 
et toz ses angres auec lui  
maintenant uers terre se lance 
et dit trestote sa creance 
et oreisons que il sauoit 
et sa mere apris li auoit 
et li mestres des cheualiers 
lo uit et dit  estez arriers 
c a terre est de poor cheuz 
li uallez qui nos a ueuz 
se nos alions tuit ensamble 
uers lui il auroit ce me sanble 
si grant poor que morroit 
ne respondre ne nos porroit 
a rien que ie li demandase  
cil s arestent et il s an passe 
uers lo ualet grant aleure 
si lo salue et aseure 
et dit  ualet n aiés peor 
non ai ie par lo sauueor  
fait li ualez  en cui ie croi 
n estes uos deu nenil par foi 
qui estes uos dom cheualier sui 
ainz mais cheualier ne conui  
fait li ualez  ne nul n en ui 
n onques mes parler n en oi 
mes uos estes plus biax que dex 
car fuse ie ore autretex 
ausi luisanz et ausi fez  
a cel mot pres de lui s est trez 
li cheualiers si li demande 
 ueis tu hui en ceste lande 
yy cheualiers et yy puceles  
et li ualez autres noueles 
enquerre et demander entent 
a sa lance sa main li rent 
se l prent et dit  biax sire cheualiers 
uos qui auez non cheualiers 
que est ice que uos tenez 
or sui ie mout bien asenez  
fait li cheualiers  ce m est uis 
ie cuidoie biax dolz amis 
noueles aprendre de toi 
et tu les uiax sauoir de moi 
ie l te dirai ce est ma lance 
dites uos donc que en la lance 
si com ie faz mes iaueloz 
nenil ualez tu ies toz soz 
ainz en fiert en tot demenois 
donc ualt mielz li uns de cez trois 
iaueloz que ie tieng ici 
qar qenque ie uoil en oci 
oisiax et bestes a besoig 
et si les oci de si loig 
com lan porroit zz bouzon trere 
ualet de ce n ai ie que fere 
mais des cheualiers me respont 
di moi se tu sez o il sont 
et les puceles ueis tu  
li ualez au pen de l escu 
lo prent et dit tot en apert 
 ce que est et de coi uos sert 
diua ualez ce est abez 
q en autres paroles me mez 
que ie ne te quier ne demant 
ie cuidoie se dex m amant 
que tu noueles me deisses 
ainzque de moi les apreisses 
et tu uiax que ie les t apreigne 
ie l te dirai comentqu il praigne 
car a toi uolentiers m acort 
escu a non ce que ie port 
escu a non uoire  fait il 
 en ne l doit pas tenir por uil 
qar il m est tant de bone foi 
que se nus lance o tret uers moi 
q ancontre toz les cous se met 
c est li seruise qu il me fet  
atant cil qui furent arriere 
s en uindrent tote la chariere 
uers lor seignor trestot lo pas 
si li dient enelopas 
 sire que uos dit cist galois 
il ne set pas totes les lois  
fait li mestres  se dex m ament 
qu a rien nule que li demant 
ne respont il onques a droit 
ainz demande de qanqu il uoit 
comment a non et qu en an fait 
sire sachiez bien entresait 
que galois sont tuit par nature 
plus fol que n est beste an pasture 
cist est ausi comm une beste 
fox est qui delez lui s areste 
s a la muse ne uialt muser 
o lo tans en folie user 
ne sai  fait cil  se dex me uoie 
mais ainzque me mete a uoie 
qanque il uoldra li dirai 
ia autrement n en partirai  
lors li demande derechief 
 ualet  fait il  ne te soit grief 
mais des yy cheualiers me di 
et des puceles autresi 
s ui les ancontras ne ueis  
et li ualez le tenoit pris 
au pan del hauberc si lo tire 
 or me dites  fait il  biax sire 
que c est que uos auez uestu 
ualet  fet il  don ne sez tu 
nenil  fait il  c est uns haubers 
s est ausi pesant comme fers 
qu il est de fer ce sez tu bien 
de ce  fait il  ne sai ie rien 
mais mout est biax se dex me saut 
q en faites uos et que uos uaut 
ualet c est a dire legier 
se uoloies a moi lancier 
iauelot ne seeste traire 
ne me porroies nul mal faire 
danz cheualiers de tex haubers 
gart dex les biches et les cers 
que nul ocirre n en porroie 
ne iamais apres ne corroie  
et li cheualiers li redit 
 ualet di moi se dex t ait 
se tu me sez dire noueles 
des cheualiers et des puceles  
et cil qui petit fu senez 
li dit  fustes uos issi nez 
nenil ualet ce ne poet estre 
que nule rien puist issi nestre 
qui uos atorna donc issi 
ualet ie te dirai bien qui 
dites lo donc mout uolentiers 
n a mie ancor yy anz entiers 
que tot cest hernois me dona 
li rois artus qui m adoba 
des or me redi que deuindrent 
li cheualier qui par ci uindrent 
qui les trois puceles comduient 
uont il lo pas o il s en fuient  
et cil dit  sire or esgardez 
cel plus haut bois que uos ueez 
qui cele montaigne enuirone 
la sont li destroit de ualdone 
et qu est de ce  fait il  biax frere 
la sont li herceor ma mere 
qui ses terres senment et erent 
et se cez genz i trespaserent 
il les uirent se l uos diront  
et cil dient que il iront 
auec lui se il les i maine 
iusc a cels qui erchent l aueine 
li ualez prent son chaceor 
et ua la o li hercheor 
herchoient les terres arees 
o les aueines sont semees 
et qant cil uirent lor seignor 
si trenblerent tuit de peor 
et sauez por coi il le firent 
por les cheualiers que il uirent 
qui auec lor seignor uenoient 
car bien sorent s il li auoient 
lors afere dit et lor estre 
que il uoldroit cheualier estre 
et sa mere en istroit del sen 
que destorner l en cuidoit bien 
que ia cheualiers ne ueist 
ne lor afere n apreist 
et li ualez dit as bouiers 
 ueistes uos yy cheualiers 
et yy puceles ci passer 
il ne finerent hui d aler 
par cez destroiz  font li bouier 
et li ualez au cheualier 
qui tant auoit a li parlé 
dit  sire par ci sont alé 
li cheualier et les puceles 
mais or me dites les noueles 
del roi qui les cheualiers fait 
et lo leu o il plus se trait 
ualet  fait il  dire te uoil 
que li rois seiorne a cardoil 
n a mie ancor passé quint ior 
que il i estoit a seior 
que ie i fui et si l i ui 
et se tu ne l troeues iqui 
bien iert que le t ainsaignera 
ia si trestornaus ne sera 
que tu la n en oies ensignes 
mais or te pri que tu m ensaignes 
par quel non ie t apelerai 
sire  fait il  ie l uos dirai 
i ai non beiax filz biax filz as ore 
ie cuit bien que tu as encore 
un autre non sire par foi 
i ai non biax frere bien t en croi 
mais se tu m en uiax dire uoir 
ton droit non uoldrai ie sauoir 
sire  fait il  bien uos puis dire 
c a mon droit non ai non biax sire 
si m ait dex ci a biau non 
as en tu plus sire ie non 
ne onques certes plus n en oi 
si m ait dex merueilles oi 
les greignors que i oisse mais 
ne ne cuit que i oie des mois  
tantost li cheualiers s an part 
les granz galoz cui mout fu tart 
que les autres eust atainz 
et li ualez ne s est pas fainz 
de retorner a son manoir 
o sa mere dolant et noir 
auoit lo cuer por sa demore 
mais grant ioie ot en icele ore 
qu ele lo uit et pas ne pot 
celer la ioie qu ele en ot 
si come mere qui mout aime 
cort contre lui et si lo claime 
 biax filz biax filz  plus de yy foiz 
 biax filz mout a esté destroit 
mes cuers por uostre demoree 
de duel ai esté acoree 
si que par pou morte ne sui 
o auez uos tant esté hui 
ou ma dame ie l uos dirai 
que ia certes n en mentirai 
qar ie ai mout grant ioie eue 
d une chose que i ai ueue 
dom ne me soliez uos dire 
que li angre deu nostre sire 
sont si tres bel c onques nature 
ne fist tant bele criature 
n el monde n a tant bele rien 
biax filz encor lo di ie bien 
ie l dis por uoir et di ancore 
taisiez m en ne ui ie ore 
les plus beles choses do mont 
qui par la gaste forest uont 
il sont plus bel si com ie cuit 
que dex ne que si engle tuit  
la mere antre ses braz le prent 
 biax filz  dit ele  a deu te rent 
que mout ai grant poor de toi 
tu as ueu si com ie croi 
les angres dom la gent se plaignent 
qui ocient qanqu il ataignent 
non ai uoir mere non ai non 
cheualier dient qu il ont non  
la mere se paume a cel mot 
qant cheualier nomer li ot 
et qant ele fu redrecie 
si dit comm fame corrocie 
 ha lasse com sui malbaillie 
biax chier filz de cheualerie 
uos cuidoie ie si garder 
que ia n en oisiez parler 
ne ia nul en coneussiez 
cheualier estre deusiez 
biax filz se dameldeu pleust 
que uostre pere uos eust 
gardé et uoz autres amis 
n ot cheualier de si haut pris 
en totes les illes de mer 
de ce me puis ie bien uanter 
tant redoté ne tant cremu 
biax filz com uostre peres fu 
et uos ne decheez de rien 
de son linage ne del mien 
car ie sui de cheualiers nee 
des meillors de ceste contree 
es illes de mer n ot linage 
meillor del mien a mon aage 
mais li meillor sont decheu 
si est en plusors leus ueu 
que les mescheances auienent 
as preudomes qui se maintienent 
en grant enor et en proesce 
mauuestiez honte ne paresce 
ne dechiet pas qu ele ne puet 
mais les boens decheoir estuet 
uostre pere si ne l sauez 
fu parmi la hanche naurez 
si que il mahaigna del cors 
ses granz terres son grant tresor 
que il auoit com riches hom 
ala toz a perditiom 
si chai en grant pouerte 
apouri et heserité 
et essillié furent a tort 
li preudome enpres sa mort 
uderpandagron qui rois fu 
et peres le boen roi artu 
les terres furent essillies 
et les boenes genz auillies 
si s en fui qui fuir pot 
uostre pere cest manoir ot 
ici en ceste forest gaste 
ne pot fuir mes a grant haste 
en litiere aporter se fist 
qu il ne sot o aillors fuist 
et uos qui petiz estiez 
yy mout biax freres auiez 
petiz estiez alaitanz 
n auiez pas plus de yy anz 
au roi de caualon ala 
li ainznez et tant serui l a 
que cheualiers fu adobez 
et li autres qui puis fu nez 
fu au roi ban de gongaret 
an un ior amdui li ualet 
adobé et cheualier furent 
et en zz ior meismes murent 
por reuenir a lor repere 
que ioie me uoloient fere 
et lor pere qui puis n es uit 
q as armes furent desconfit 
par armes furent mort andui 
dom i ai grant duel et grant anui 
de loig me uindrent les noueles 
que li corbel et les corneilles 
a anbedox les iauz creuerent 
ainsi morz les genz les trouerent 
del doel des filz fu morz li pere 
et ie ai ioie mout amere 
et uie puisque il fu morz 
uos estiez toz mes conforz 
que i auoie et toz li biens 
que il n i auoit plus des miens 
rien plus ne m auoit dex laisié 
dom il me poit faire lie  
li ualez entent mout petit 
a ce que sa mere li dit 
 a mangier  fait il  m aportez 
ne sai de coi m araisone 
mais mout iroie uolentiers 
au roi qui fait les cheualiers 
et ie irai cuiqu il en poist  
la mere tant com il li loist 
lo retint et si lo seiorne 
et si l apareille et atorne 
de chaneuaz et grose chemise 
a la maniere et a la guise 
de galais l en a fait ensenble 
braies et chauces ce me senble 
et si ot cote et chaperon 
d un cuir de cerf clos enuiron 
einsi la mere l atorna 
yy iorz sans plus lo seiorna 
que plus n i ot mestier losenge 
lors ot la mere doel estrange 
se l bese et acole en plorant 
et dit  or ai ie doel mout grant 
biax filz qant aler uos en uoi 
uos iroiz a la cort lo roi 
si li diroiz q armes uos doint 
de contredit n i aura point 
qu il les uos bien lo sai 
mais qant uos uanroiz a l essai 
d armes porter comment iert donques 
ce que uos ne feistes onques 
n autrui ne la ueistes fere 
comment an sauroiz a chief trere 
mauuaisement uoire ce dot 
mal seroiz afaitiez do tot 
n est pas merueille ce m est uis 
s an ne set ce q en a apris 
mais merueille est qant en aprent 
ce que lan uoit et ot souant 
biax filz un san uos uoil aprendre 
o il uos fait mout boen entendre 
que s il uos plait a retenir 
granz biens uos en porra uenir 
cheualiers seroiz iusc a po 
filz se dex plait et ie uos lo 
se uos trouez ne pres ne loig 
dame qui d aie ait besoig 
ne pucele desconseillie 
l autre aide apareillie 
lor soit s eles uos en requierent 
car totes anors i afierent 
qui as dames anor ne porte 
la soe amors doit estre morte 
dames et puceles seruez 
si seroiz par tot anorez 
et se uos aucune en proiez 
gardez ia ne li ennuiez 
de rien nule qui li desplaise 
de pucele a mout qui la baise 
s ele lo baisier uos consent 
tot lo sorplus uos en desfent 
se leisier lo uolez por moi 
mais s ele a ennel en son doi 
o a sa ceinture asmoniere 
se par amor o par proiere 
la uos done mout n en iert bel 
que uos en enportoiz son ennel 
de l anel prendre uos doig gie 
et de l aumosniere congie 
biax filz encor uos uoil dire el 
que ia en meison n en ostel 
n aie longuement compaignon 
que uos ne demandez son non 
son non sachoiz a la parsome 
et par lo non conoist en l ome 
biax filz as preuzdomez parlez 
auec les preudomes alez 
preuzdom ne forsconseille mie 
cax qui tiennent lor compaignie 
sor tote rien uos uuil prier 
filz c a eglise et a mostier 
alez prier nostre seignor 
q en cest siecle uos doint onor 
et si uos i doint contenir 
q a boene fin puisiez uenir 
mere  fait il  que est yglise 
zz leu o en fait lo seruise 
celui qui ciel et terre fist 
et homes et fames i mist 
et mostrier qoi filz ce meismes 
une meison bele et saintismes 
de cor seinz plaine et de tresors 
et s i sacrefie n lo cors 
ihesu crist la profete sainte 
cui giu firent honte mainte 
traiz fu et iugiez a tort 
et sofri engoise de mort 
por les homes et por les fames 
q en enfer aloient les ames 
qant eles partoient do cors 
et cil les en regita fors 
puis fu a l estache liez 
et batuz et crucifiez 
et porta corone d espines 
por oir meses et matines 
et por cel seignor aorer 
uos lo ie au mostier aler 
donc irai ie mout uolentiers 
as yglises et as mostiers  
fait li ualez  d ore en auant 
einsi lo uos met en couant  
atant s en part sanz grant demore 
congie prent et la mere plore 
que sa sele li fu ia mise 
a la maniere et a la guise 
de galois fu apareilliez 
uns reuelins auoit chauciez 
et par tot la o il aloit 
yy iaueloz porter soloit 
les iaueloz soloit porter 
mes yy l en fist la mere oster 
por ce que trop senblast galois 
si eust ele fez toz trois 
mout uolentiers s il poist estre 
une roorte en sa mein destre 
porta por son cheual ferir 
plorant lo baise au departir 
la mere qui mout chier l auoit 
et prie deu que il l auoit 
 biax filz  fait ele  dex uos doint 
ioie plus qu il ne m en remeint 
et uos sauue o que uos ueigniez  
qant li ualez fu esloigniez 
lo giet d une pierre menue 
si se trestorne et uoit cheue 
sa mere au chief do pont arriere 
et gist pasmee en tel maniere 
deuant lo pont con s el fust morte 
et cil cille de la roorte 
lo chaceor parmi la croupe 
li cheuax ne chiet ne ne coupe 
ainz l enporte boene aleure 
parmi la grant forest oscure 
et cheualche des lo matin 
tantque li iorz uint a declin 
au main au chant des oiselez 
se lieue et monte li ualez 
s a au cheualchier entendu 
tantque il uit zz tref tendu 
en une praierie bele 
lez le sort d une fontenele 
qui mout estoit bele et coranz 
et la grauele reluisanz 
li trez fu biax a grant merueille 
l une partie fu uermeille 
et l autre uerz d orfrois bendee 
desor ot une aigle doree 
el pomel feroit li solauz 
qui mout estoit clers et uermauz 
si com il luisoit au matin 
et li airs ert clers et serin 
si reluisoient tuit li pre 
de l anluminement do tre 
entor lo tre a la roonde 
qui estoit li plus biax do monde 
auoit ramees et foillies 
et loges galesches drecies 
li ualez uers lo tref ala 
et dit ainzqu il paruenist la 
 desor uoi ie uostre meson 
or feroie ie desreson 
se aorer ne uos aloie 
uoir dit ma mere tote uoie 
qui me dit que mostiers estoit 
la plus bele chose qui soit 
et me dit que ia ne trouase 
mostier o aorer n alase 
lo criator an cui ie croi 
et si l i priere par foi 
que me doint encui a mengier 
que i en auroie grant mestier  
lors uient au tref se l troue ouert 
dedenz le tres zz lit couert 
d une coute de paile uoit 
el lit tote sole gisoit 
une damoisele endormie 
mais pres estoit sa compaignie 
q alees erent ses puceles 
por coillir floretes noueles 
en zz uergier iluec mout pres 
s en aportoient a grant fes 
que por lo tref ionchier uoloient 
issi con fere lo soloient 
qant li ualez o tref entra 
se cheuax si fort acopa 
que la damoissele l oi 
si s esueilla et tressailli 
et fu durement esbahie 
por ce qu ele ert sanz compaignie 
et li ualez qui minces fu 
dit  pucele ie uos salu 
si com ma mere le m aprist 
ma mere m ensaigna et dist 
que les puceles saluase 
en quelque leu ie les trouase  
la pucele de poor tranble 
por lo ualet qui fol li senble 
si se tient por fole prouee 
de ce que sole l a trouee 
 ualet  fait ele  tien ta uoie 
fui que mes amis ne te uoie 
ainz uos baiserai par mon chief  
fait li ualez  cuiqu il soit grief 
ainzque ie departe de ci 
ie ne dot pas tant uostre ami 
ne ne redot cuique il soit 
ainz uos besere orendroit 
que ma mere le m ensaigna 
ie uoir ne te besere ia  
fait la pucele  que ie puisse 
fui que mes amis ne te truise 
que s il te troeue tu ies morz  
li ualez auoit les poinz forz 
si l enbraca mout uitement 
car il ne l sot fere autrement 
et trestote sa force a mise 
si que contre terre l a mise 
el iut soz li tote estendue 
si s est ele mout deffendue 
et tressailli quanqu ele pot 
mais deffense mestier n i ot 
que li ualez en zz randon 
la bese uolsist ele o non 
yy foiz si com li contes dit 
tantc un anel en son doi uit 
a une esmeraude mout clere 
 encor  fait il  me dit ma mere 
q en uostre dol l anel preise 
maisque rien plus ne uos feise 
or ca l anel ie l uoil auoir 
mon anel n auras tu ia uoir  
fait la pucele  bien lo sachés 
s a force do doi ne l m arachés  
li ualez par lo poing la prent 
a force les doiz li estent 
si a l anel en son doi pris 
et el soen doi meesmes mis 
et dit  pucele bien aiez 
or m en irai ie bien paiez 
et mout meillor baiser uos fait 
que chanberiere que il ait 
en tote la meson ma mere 
que n auez pas la boche emmere  
et cele li a dit  ualet 
n enportez pas mon anelet 
que i an seroie malbaillie 
et uos en perdriez la uie 
quequ il tardast ie l te pramet  
li ualez a son cuer ne met 
rien nule de qanque il ot 
mais de ce que ieuné ot 
moroit de faim a male fin 
un bocel troeue plain de uin 
et un hanap d argent selonc 
et uoit sor zz trosel de ionc 
une toaille blanche et noeue 
si l a sozlieué et desoz troeue 
yy pastez de cheuriau toz fres 
ne li anuia pas cist mes 
por la faim qui forment l angoise 
un des pastez deuant li froise 
et maniue par grant talent 
et uerse enz el hanap d argent 
del uin qui n estoit mie laiz 
s en boit souent et a granz traiz 
et dit  pucele cist paste 
ne seront hui par moi gasté 
uenez mengier qu il sont mout buen 
s aura chaucuns assez do suen 
s en remanra zz toz entiers  
et cele plore endemantiers 
queque cil la prie et semont 
et cele zz mot ne li respont 
ainz plore tandrement et fort 
et durement ses poinz detort 
et cil mania tant com lui plot 
et but tantque assez en ot 
et puis couri le remanant 
et prist congie de maintenant 
et comanda a deu celi 
cui ses saluz pas n enbeli 
 dex uous saut  fait il  bele amie 
et por deu ne uos poist il mie 
de uostre anel se ie l enport 
car ainzque muire de mort 
le uos guerredonere gie 
ie m en uois a uostre congie  
et cele plore et dit que ia 
a deu ne lo comandera 
car il li couendra por lui 
soffrir grant paine e grant anui 
que tant n en ot nule chaitiue 
ne ia par lui tant com il uiue 
n en aura secors ne aie 
si sache bien qu il l a traie 
einsi remest cele plorant 
puis n ala gaires demorant 
que ses amis do bois reuint 
del ualet qui sa uoie tint 
uit les escloz si li greua 
et s amie plorant troua 
et dit  damoisele ie croi 
a cez ensaignes que ci uoi 
que cheualier a eu ci 
non a sire ie l uos afi 
mais un ualet galois i ot 
ennuiox et uilain et sot 
qui a de uostre uin beu 
tant com lui plot et bon li fu 
et menia de uoz yy pastez 
et por ce bele si plorez 
s il eust beu et mengié 
trestout si lo uolsise gie 
il i a plus sire  fet ele 
 mes aniax est en la querele 
qu il lo m a tolu si l enporte 
ie uolsise miauz estre morte 
qu il l en eust issi porté  
ez uos celui desconforté 
et angoisox en son corage 
 par foi  fait il  ci ot oltrage 
et desqu il l enporte si l ait 
mais ie cuit qu il i ot plus fait 
se plus i ot ne l celez ia 
par foi  fait ele  il me baisa 
besa uoire ne l di ie bien 
mais ce fu malaoit gre mien 
aincois uos sist et si uos plot 
c onques nul contredit n i ot 
ice est bien chose seue 
or auez uos uostre eise eue  
fet cil cui ialosie angoise 
 cuidiez que ie ne uos conoise 
si faz certes bien uos conois 
ne sui si broines ne si lois 
que uostre fausete ne uoie 
entree estes en male uoie 
et en trauail et en grant peine 
que ia ne mengera d aueine 
uostre cheuax ne n iert saigniez 
tantque ie m en serai uengiez 
et la o il desferrera 
iamais referrez ne sera 
s il muert uos me siurez a pie 
ne iamais ne seront changié 
li drap dom uos estes uestue 
ainz me siuroiz a pie et nue 
tantque la teste en aurai prise 
ia n en ferai autre iustise  
atant s asist et si mania 
et li ualez tant cheualcha 
qu il uit un charbonier uenant 
un asne deuant lui menant 
 uilains  fait il  ensoigne moi 
qui l asne maignes deuant toi 
la plus droite uoie a cardoil 
li rois artus que ueoir uoil 
i fait cheualiers ce dit len 
ualet  fait il  en icest sen 
a un chastel sor mer asis 
lo roi artu biax dolz amis 
lie et dolant i troueras 
a cel chastel se tu i uas 
or me diras tu ia mon uuel 
de coi li rois a ioie et duel 
ie l te dirai  fait il  mout tost 
li rois artus o tote s ost 
s est au roi rion combatuz 
li rois des illes fu ueincuz 
et de c est li rois artus liez 
et de ses compaignons iriez 
que au chastel se departirent 
la o le meillor seior uirent 
n il ne set commant il lor ua 
ce est li dels que li rois a  
ualez ne prise zz denier 
les noueles au charbonier 
fors tantqu en la uoie en entra 
cele part o il li mostra 
tantque sor mer uit zz chastel 
mout bien seant et fort et bel 
et uoit issir parmi la porte 
un cheualier armé qui porte 
une coupe d or en sa mein 
sa lance tenoit et son frein 
et son escu a la senestre 
et la coupe d or a la destre 
et ses armes bien li seoient 
qui totes uermeilles estoient 
li uallez uit les armes beles 
qui totes estoient noueles 
si li plorent et dit  par foi 
cestes demanderai lo roi 
si les me done biau m en iert 
dahez ait qui autres li quiert  
atant uers lo chastiau s en cort 
que tart li est qu il uiegne a cort 
tantque pres del cheualier uint 
et li cheualiers le detint 
un petit si li demanda 
 ou iras tu ualet diua 
ie uoil  fet il  a cort aler 
au roi uoz armes demander 
ualet  fait il  tu feras bien 
or ua donc tost et tost reuien 
et tant diras au mauuais roi 
se il ne uiaut tenir de moi 
sa terre que il la me rende 
o il enuoit qui la deffende 
uers moi qui di que ele est moie 
et a cez ansaignes t en croie 
que deuant li pris orendroit 
a tot le uin que il beuoit 
ceste cope d or que i enport  
or quiere autrui qui li recort 
que cil n i a mot entendu 
iusc a la cort n a atendu 
o li rois et li cheualier 
estoient asis au mengier 
la sale fu par terre aual 
et li ualez entre a cheual 
en la sale qui mout fu lee 
et longue de marbre pauee 
et li rois artus est asis 
au chief d une table pensis 
et tuit li cheualier manioient 
et li un as autres parloient 
fors li qui fu pensis et muz 
li ualez est auant uenuz 
mais ne set lo quel il salut 
car lo roi mie ne conut 
 diua  fait il  tu qui ca uiens 
qui lo costel an ta mein tiens 
mostre moi li quex est li rois  
yuonez qui mout fu cortois 
li dist  amis ueez le la  
li ualez cele part ala 
se l salua sin com il sot 
li rois pensa se ne dit mot 
 par foi  fait li ualez adonques 
 cist rois ne fist cheualier onques 
comment porroit cheualier fere 
qant en n en poet parole trere  
tantost del retorner s atorne 
le chief de son torne 
mais si pres do roi l ot mené 
a guise d ome malsené 
que deuant lo roi sor la table 
li abati sanz nule fable 
del chief son chapiau de bonet 
li rois torne uers lo ualet 
lo chief que il auoit besié 
si a tot son pense lessié 
et dit  biax frere bien ueigniez 
ie uos pri c a mal ne teigniez 
ce qu a uostre salu me toi 
d ire respondre ne uos poi 
que li pire anemis que i aie 
qui plus me het et plus m esmaie 
m a ci ma terre comtredite 
et tant est fox que tote quite 
dit qu il l aura o uoille o non 
li uermaux cheualiers a non 
de la forest de quinqueroi 
et la reine deuant moi 
estoit ci uenue seoir 
por conforter et por ueoir 
cest cheualiers qui sont blecié 
ne m eust gaires corrocié 
cheualiers de qanqu il fist 
mes deuant moi ma cope prist 
et si folement l enleua 
que sor la reine uersa 
tot le uin dom ele estoit pleine 
ci ot oeure laide et uileine 
que la reine en est entree 
de doel et d ire forsenee 
dedenz sa chanbre o el s ocit 
ne ne cuit pas se dex m ait 
que ele en puist eschaper uiue  
li ualez ne prise une ciue 
qanque li rois li dit et conte 
ne de son duel ne de la honte 
la reine ne li chaut il 
 faites moi cheualier  fait il 
 sire rois car raler m en uoil  
cler et riant furent li oil 
en la teste au ualet sauuage 
mes qui le uoit ne l tient a sage 
mes trestuit cil qui le ueoient 
por bel et por gent lo tenoient 
 amis  fet li rois  descendez 
et uostre chaceor rendez 
a cel ualet se l gardera 
et uostre uolente sera 
trestote faite a deu le ueu 
a m anor et a uostre preu  
et li ualez a respondu 
 ia n estoient pas descendu 
cil que ie trouai en la lande 
et uos uolez que ie descende 
ia par mon chief ne descendrai 
mais faites tost si m en irai 
ha  fait li rois  mout uolentiers 
le uos ferai biax amis cheualiers 
a uostre preu et a m anor 
foi que ie doi le sauuaor  
fait li ualez  biax sire cheualiers 
se cheualiers uermauz ne sui 
donnez moi les armes celui 
que i encontrai deuant la porte 
qui uostre cope d or enporte  
li seneschax qui fu bleciez 
de ce qu il ot s corrociez 
et dit  amis uos auez droit 
alez li tolir orendroit 
les armes que eles sont uoz 
ne feistes mie que soz 
qant uos por ce uenistes ci 
kex  fait li rois  por deu merci 
trop dites uolentiers anui 
se ne uos chaut onques a cui 
a preudome est ce trop let uices 
por ce se li ualez est nices 
si est il espoir gentix hom 
et se ce li uient d aprison 
qu il ait esté a mauuais mestre 
encor poet preuz et sages estre 
uilenie est d autrui gaber 
et de promestre sanz doner 
pruezdom ne se doit entremetre 
de rien nule a autrui prometre 
que doner ne li puisse et uoille 
que le maugre celui n acoille 
qui sanz prometre est ses amis 
et desqu il li a promis 
si bee a la promesse auoir 
et par ce si poez sauoir 
que miauz uendroit laisser ester 
que preudome fere baer 
et qui le uoir uos en diroit 
lui meismes gabe et decoit 
qui fait promesse et ne la sout 
le cuer de son ami se tout  
einsi li rois a kes parloit 
et li ualez qui s en aloit 
a une pucele ueue 
bele et gente si la salue 
et ele lui et si li rist 
et en riant itant li dist 
 ualez se tu uiz par aage 
ie cuit et croi en mon corage 
q en trestot lo monde n aura 
n il n iert n en ne l i saura 
nul meillor cheualier de toi 
issi le pens et cuit et croi  
et la pucelle n auoit ris 
passé auoit anz plus yy 
et ce dit ele si en haut 
que tuit l oirent et kes saut 
cui la parole anuia mout 
si li dona coup si estolt 
de sa paume en la face tendre 
que par terre la fist estendre 
qant la pucele ferue ot 
en son retor troua zz sot 
lez une cheminee estant 
si le bota el feu ardant 
del pie par corroz et par ire 
por ce que li fox soloit dire 
 ceste pucele ne rira 
iusc a cele ore qu el uerra 
celui qui de cheualerie 
aura tote la seignorie  
einsinc cil crie et cele plore 
et li ualez plus n i demore 
ainz s en retorne sanz consoil 
apres lo cheualier uermoil 
yuonez qui les droiz sentiers 
sauoit toz et mout uolentiers 
aportoit noueles a cort 
toz seus sanz s en cort 
par un uergier desoz la sale 
et par une posterne auale 
tantqu il uint au chemin tot droit 
o li cheualiers atendoit 
cheualerie et auenture 
et li ualez grant aleure 
uint uers lui por les armes prandre 
et li cheualers por atendre 
auoit la cope d or ius mise 
sor un perron de roche bise 
qant li uallez aprochié l ot 
tantque li uns l autre oir pot 
si li cria  metez les ius 
les armes ne les portez plus 
que li rois artus le uos mande  
et li cheualiers li demande 
 uallet osse ca nuls uenir 
por lo droit lo roi maintenir 
se nus i uient ne l celer pas 
coment deable est ce or gas 
danz cheualiers que uos me fetes 
q encor n auez mes armes tretes 
ostez les tost ie l uos comant 
ualet  fait il  ie te demant 
se nuls uient ca de par lo roi 
qui conbatre se uoille a moi 
danz cheualiers car ostez tost 
mes armes que ie n es uos ost 
que plus ne les uos souferroie 
bien sachiez que ie uos ferroie 
se plus parler m en fesiez  
lors fu li cheualiers iriez 
sa lance a a deus meins leuee 
si l an a doné tel colee 
par les espaules en trauers 
de la o n estoit pas li fers 
qu il lo fist tot bronchier aual 
et li ualez s est corrociez 
qant il senti qu il fu bleciez 
de la colee qu il ot prise 
en l oil au miauz qu il l auise 
si laisse aler lo iauelot 
si qu il n entent ne uoit ne ot 
lo fiert parmi l oil el ceruel 
que d autre part do haterel 
lo sanc et la ceruele espant 
de la dolor li cuers li mant 
si uerse et chiet toz estenduz 
et li ualez est descenduz 
si met lance a une part 
et l escu del col li depart 
mais il ne set uenir a chief 
del hiaume que il a el chief 
qu il ne set commant il le praigne 
et s a talant qu il li descaigne 
l espee meis il ne l set faire 
ne del fuerre ne la pot traire 
ainz prent le fuerre e sachez 
tire et yuonet commence a rire 
qant le ualet uoit entrepris 
 ice que est  fait il  amis 
que faites uos ie ne sai quoi 
ie cuidoie de uostre roi 
qu il m aust cez armes donnees 
mais ainz aurai par charbonees 
trestot esbraonné le cors 
que nules des armes enport 
qu eles se tiennent si au cors 
que ce dedenz et ce defors 
est trestot un si com moi semble 
issi se tiennent tot ensemble 
or ne uos esmaiez de rien 
que les departirai mout bien 
se uos uolez  fait yuonez 
 faitez dom tost  fait li ualez 
 s es me donez sanz nul arest  
tantost yuonez l en desuest 
et iusc a l ortoil lo deschauce 
ne li laissa hauberc ne chauce 
ne hialme el chief n altre armeure 
mais li ualez sa uesteure 
ne uolt laissier ne la preist 
por rien que iuonez li deist 
une cote mult aeisiee 
de drap de soie ganbesiee 
que desoz son hauberc uestoit 
li cheualiers qant uis estoit 
n oster ne li pooit des piez 
les reuelins c auoit chauciez 
ainz dit  deable est ce or gas 
que changeroie mes boen dras 
que ma mere me fist l autrier 
por les dras a cest cheualier 
ma grosse chemise de chanure 
por cestui qui est mole et tanure 
uoldriez uos que ie changasse 
ma cote o eue ne passe 
por cestui qui n en tenroit gote 
honie soit sa gorge tote 
qui changera ne loig ne pres 
ses boens dras por autrui malues  
mout grief chose est de fol aprendre 
rien fors les armes ne uolt prendre 
por proiere que nuls li face 
yuonet les chauce li lace 
et sor les reuelins li chauce 
les esperons desor la chauce 
puis li a lo hauberc uestu 
tel c onques nuls miaudres ne fu 
et sor la coife li asiet 
lo hiaume qui mout bien li siet 
et de l espee li ensaigne 
que la sache et pende et ceigne 
puis li met lo pie en l estrier 
se l fait monter sor lo destrier 
ainz mais estrer au n auoit 
ne d esperons rien ne sauoit 
s ors del cilant o de roorte 
yuonez l escu li aporte 
et la lance puis si li baille 
ainzcoisque iuonez s am aille 
dit li ualez  amis pernez 
mon chaceor si l enmenez 
il est boens et biax ie l uos doig 
por ce que ie n en ai mes soig 
et portez la cope lo roi 
si le saluez de par moi 
et tant diroiz a la pucele 
que kes feri soz la mamele 
que si ie puis ainzque ie muire 
li cuit ie metre si bien cuire 
que por uengie se tandra  
et cil respont que il rendra 
au roi sa coupe et son mesage 
fornira il a loi de sage 
atant departent si s en uont 
en la sale o li baron sont 
entre yuonez parmi la porte 
qui au roi sa coupe raporte 
si li dit  sire or faites ioie 
que uostre cope uos renuoie 
uostre cheualier qui ci fu 
de quel cheualier me diz tu  
fait li rois qui en sa grant ire 
estoit encor  en non deu sire  
fait li ualez  de celui di 
qui orendroit parti de ci 
diz tu donc del ualet galois 
qui me demande  fait li rois 
 les armes de sinople taintes 
au cheualier qui hontes maintes 
m a faites selonc son pooir 
sire de lui di ge por uoir 
et ma cope comant rot il 
aime le tant o prise cil 
qu il le ait de son gre rendue 
aincois li a si chier uendue 
li ualez que il l a ocis 
et commant fu ce biax amis 
sire ne sai mesque ie ui 
que li cheualiers le feri 
de sa lance et fist grant 
et li ualez referi lui 
d un iauelot parmi l oieliere 
si que il li fist par desriere 
le sanc et la ceruele espandre 
et lui par terre mort estandre  
lors dit li rois au seneschal 
 ha kes com m auez hui fait mal 
par uostre langue la noisose 
qui aura dite meinte oisose 
m auez uos lou uaslet tolu 
qui mout m a hui cest ior ualu 
sire  fait yonez au roi 
 par mon chief il par moi 
a la pucele la reine 
que kex feri par aatine 
por mal de lui et por despit 
qu il l en uengera se il uit 
se il en puet uenir en leu  
li fox qui sist ioste lou feu 
ot la parole et saut en piez 
et uient deuant son roi mout liez 
s a tel ioie qu il tripe et saut 
et dit  danz rois se dex me saut 
ore aprochent uos auentures 
de felonesses et de dures 
en ueirez auenir souent 
et si uos met bien en conuent 
que kex puet estre toz certains 
que mar uit ses piez et ses mains 
et sa langue fole et uilaine 
c ainzque past une carentaine 
aura li cheualiers uengié 
lou cop qu il me dona dou pie 
et la buffe iert mout bien rendue 
conparee et chier uendue 
que il dona a la pucele 
que entre lou coude et l assele 
lou braz destre li brisera 
c un demi an lou portera 
au col pendu et bien l i port 
n i puet faillir ne c a la mort  
ceste parole tant greua 
keu que por poi qu il ne creua 
de mautalant et de corroz 
que il ne l osa uoiant toz 
tel conreer que mort l eust 
por ce que au roi despleust 
laissa que il ne l enuai 
et li rois dist  ahi ahi 
kes mout m auez hui corroucié 
qui assené et adrecié 
lou uasllet as armes eust 
tantc un poi aidier s en seust 
et de l escu et de la lance 
buens cheualiers fust sanz doutance 
mais il ne se ne pou ne bien 
d amor ne de nule autre rien 
que neis traire ne sauroit 
l espee se besoig auoit 
or siet armez sor son cheual 
s enconterra aucun uassal 
qui por son cheual gaaignier 
tost mort ou malheignié l aura 
qe defendre ne se saura 
tant est nices et bestiax 
s aura tost fait ses enuiax  
ensi li rois plaint et regrate 
lou uasllet et fait chiere mate 
mes il n i puet rien conquester 
s en laisse lou parller ester 
et li uasllez sanz nul arest 
uait cheuauchant par la forest 
tantque a plaine terre uint 
sor une riuiere qui tint 
de le plus d une arbalestee 
si restoit tote l eue entree 
et retreite en son grant conduit 
uers la grant riuiere qui bruit 
s en ua tote la praerie 
mes en l eue n entra il mie 
car il la uit parfonde et noire 
et assez plus bruiant que loire 
si s en ua tot selonc la riue 
uers une grant roche naiue 
qui d autre part de l eue estoit 
si que l eue au pie li batoit 
sor cele roche en zz pendant 
qui uers mer aloit descendant 
auoit zz chastel riche et fort 
si con l eue aloit au regort 
torne li uasllez a senestre 
et uit les torz del chastel nestre 
auis li fu qu eles naissoient 
et que forz de la roche issoient 
emi lo chastel en estant 
ot une tor et fort et grant 
qui a la mer se conbatoit 
et la mers au pie li batoit 
as quatre parties del mur 
dont li qarrel estoient dur 
auoit yy basses torneles 
qui mout estoient forz et beles 
deuant lou chastelet roont 
ot sor l eue drecié un pont 
de pierre d araine et de chauz 
li ponz estoit et forz et hauz 
a batailles trestot entor 
emi lou pont ot une tor 
et deuant un pont torneiz 
qui estoit fait et establiz 
a ce que sa nature aporte 
lou ior ert ponz et la nuit porte 
li uallez uers lou pont chemine 
uestuz d une robe d ermine 
s aloit uns preudom esbatant 
par sus lou pont et si atant 
celui qui uers lou pont uenoit 
li predom en sa main tenoit 
par contenance un bastonet 
et apres lui furent uasllet 
dui tot desafublé uenu 
cil qui uient a bien retenu 
ce que sa mere li aprist 
car il lou salua et dist 
 sire ensi m enseigna ma mere 
dex te beneie biax frere  
fait li preudom qui nice l ot 
au parller le conut a sot 
et dit  biax amis dont uiens tu 
dont de la cort lou roi artu 
qu i feis cheualiers m a fait 
li rois qui bone auenture ait 
cheualier se dex bien me doint 
ne cuidoie q en itel point 
de tel chose li souuenist 
d el cuidoie qu il li tenist 
au roi que de cheualier faire 
or me di frere debuenaire 
ces armes qui les te bailla 
li rois artus les me dona 
dona comment  et il li conte 
si com oi auez el conte 
qui autre foiz le conteroit 
enuiz et oiseuse seroit 
que nus contes de ce n amande 
et li preudom li redemande 
qu il set faire de son cheual 
 ie l cor bien amont et aual 
tot autresi com ie coroie 
lou chaceor que ie auoie 
q en la maison ma mere pris 
et de uos armes biax amis 
me redites qu en sauez faire 
i es sai bien uestir et retraire 
si com li uasllez m en arma 
qui deuant moi en desarma 
celui que ie auoie mort 
et si legierement les port 
que eles ne me grieuent rien 
foi qe doi deu ce pris ie bien  
fet li preudom  et mout me siet 
or me dites se ne uos griet 
qex besoinz uos amena ca 
sire ma mere m enseigna 
que uers les preudomes alaisse 
et que a aux me conseillaisse  
et li preudom respont  biax frere 
beneoite soit uostre mere 
qu ele uos enseigna mout bien 
mais uolez uos plus dire rien 
oil et coi tant et ne mes 
que uos me herbergiez hui mes 
mout uolentiers  fet li preudom 
 mesque uos me doigniez un don 
dont grant bien uenir uos uenroiz 
et coi  fet il  que uos cerroiz 
le conseil uostre mere et moi 
par foi  fet il  et ie l otroi 
dont descendez  et il descent 
et uns uasllez son cheual prent 
des deus qui furent uenu la 
et li autres lou desarma 
si remest en la robe sote 
es reuelins et en la cote 
qui fu malfaite et maltailliee 
que sa mere li ot bailliee 
et li preudom se fist chaucier 
les esperons trenchanz d acier 
que li uasllez ot aportez 
et s est sor lou cheual montez 
et l escu par la guige pant 
a son col et la lance prant 
et dit  amis ore aprenez 
d armes et garde uos prenez 
commant en doit lance tenir 
et cheual poindre et retenir  
lors a desploiee l enseigne 
se li aprent et li enseigne 
commant on doit son escu prandre 
un petit lou fait auant pandre 
tantc al col del cheual lo ioint 
puis met la lance el fautre et point 
lo cheual qui yy mars ualoit 
que nus plus uolentiers n aloit 
plus tost ne de gregnor uertu 
li preudom sot mout de l escu 
et del cheual et de la lance 
que il l ot apris en s enfance 
si plot mout au uasllet et sist 
trestot quanque li preudom fist 
qant li prodom ot fait son tor 
deuant le uasllet al retor 
qui bien s en ot garde donee 
s en repaire lance leuee 
au uasllet et demande li 
 amis sauriez uos issi 
l escu et la lance mener 
lou cheual poindre et ramener  
et cil respont tot a deliure 
qu il ne qeiroit ia ior plus uiure 
ne terre ne auoir n eust 
mesqu ensi faire lou seust 
 ce q en ne set puet en aprendre 
qui i uiaut pener et entendre  
fait li preudom  biax amis cheualiers 
il couuient a toz les mestiers 
et cuer et paine et us auoir 
par ces trois puet en tot sauoir 
et qant uos onques ne l feistes 
n autrui fere ne lou ueistes 
se uos fere ne lou sauez 
honte ne blasme n i auez 
mais se uos n en aprenieez 
honte et reproche i aurieez  
lors lo fait li preudom monter 
et il commenca a porter 
si a droit la lance et l escu 
com s il eust toz iorz uescu 
en tornoiemenz et en gueres 
et alé par totes les terres 
qerant bataille et auenture 
car il li uenoit de nature 
et qant nature li aprant 
et li cuers del tot i entant 
ne li puet riens estre greuaine 
la ou nature et cuers se paine 
par ces yy tant bien lou faisoit 
que au preudome mout plaisoit 
et qu il disoit en son corage 
que s il se fust tot son aage 
d armes penez et entremis 
s en fust il assez bien apris 
qant li uasllez ot fet son tor 
deuant lou preudome al retor 
lance leuee s en repaire 
si com il li ot ueu faire 
et dit  sire ai lo ie bien fait 
cuidiez uos que ia mestier m ait 
paine se ie metre l i uoil 
onques rien ne uirent mi oil 
dont ie tel couoitise eusse 
mout uoudroie qe i en seusse 
autretant com uos en sauez 
amis se lou cuer i auez  
fait li preudom  mout en sauroiz 
ia mar cusencon en auroiz  
li preudom par yy foiz monta 
par trois foiz d armes li mostra 
trestot qanqe mostrer l en sot 
et qant assez moustré l en ot 
et par trois foiz monter lou fist 
a la deeraine li dist 
 amis se uos encontrieez 
un cheualier que ferieez 
s il me feroit ie l referroie 
et se uostre lance pecoie 
apres ce n i auroit il plus 
maisc as poinz li corroie sus 
amis ce ne feroiz uos mie 
que ferai donc por escremie 
de l espee lou doiz reqerre 
et l espee giter a terre 
emi lou champ o fraite o droite  
et li preudom qui mout couoite 
de lui enseigner et aprendre 
qi il se sache bien desfendre 
a l espee s en lou 
et enuair se leus en iert 
lors a main a l espee mise 
 amis  fait il  en itel guise 
uos deffendrez s en uos assaut 
de ce sire se dex me saut 
ne set nus hom tant com ie faz 
c as borriax et as taleuaz 
chies ma mere en apris assez 
tantque souuent en sui lassez 
dont alons hui mes a l ostel  
fait li preudom  ie n en sai el 
et uos auroiz cuiqu il anuit 
ostel sanz uilenie anuit  
lors s en uont andui coste a coste 
et li uasllez dist a son oste 
 sire ma mere m enseigna 
c auoc home n alaisse ia 
ne compaignie a lui n eusse 
gramment que son non ne seusse 
et se le m enseigna sauoir 
ie uoil le uostre non sauoir 
biax douz amis  fet li preudom 
 gronemenz de grohoz ai nom  
ensi iusc a l ostel s en uienent 
et main a main andui se tienent 
a la montee d un degre 
uint uns uasllez tot de son gre 
qui aporta un mantel cort 
lou uallet afubler en cort 
q enpres lou chaut ne li preist 
froidure qui mal li feist 
riches maisons beles et granz 
ot li preudom et biax serianz 
et li mangiers fu conreez 
bons et biax et bien conreez 
si lauerent li cheualier 
puis si s asistrent au mangier 
et li preudom lez lui assist 
lou uasllet et mangier lo fist 
auoc lui en une escuiele 
des mes ne faz autre fauele 
qanz en i ot ne qel il furent 
mes assez mengerent et burent 
del mangier ne faz autre fable 
quant leué furent de la table 
li preudom qui mout fu cortois 
proia de remanoir un mois 
lou uasllet qui dalez lui sist 
o un an tot plain s il uousist 
lou retenist il uolentiers 
si apreist endementiers 
tex choses s eles li pleussent 
qui au besoig mout li ualussent 
et li uasllez li dit apres 
 sire ne sai se ie sui pres 
dou manoir o ma mere maint 
mais ie proi deu que il m i maint 
tantq encor la puisse ueoir 
car pasmee la ui cheoir 
au chief dou pont deuant sa porte 
si ne sai s ele est uiue o morte 
et por ce ne porroit pas estre 
tantque ie seusse son estre 
que ie feisse lonc seior 
ainz m en irai demain au ior  
li preudom ot que rien ne uaut 
proiere et la parole faut 
si uont couchier sanz plus de plet 
que li lit estoient ia fet 
li preudom par matin leua 
au lit au preudome en ala 
la ou il lou troua gisant 
si li aporta en presant 
chemise et braise de chainsil 
et chauces taintes en bresil 
et cote de drap de soie inde 
qui fu faiz et tissuz en inde 
por ce que uestir li feist 
li aporta et si li dist 
 amis ces dras que ce ueez 
uestirez se uos n en creez  
et li uasllez li dit  biax sire 
uos porriez assez miauz dire 
li drap que ma mere me fist 
dont ne ualent il miauz que cist 
et uos uolez que ie les ueste 
uasllet foi que ie doi ma teste  
fait li preudom  ainz ualent pis 
uos me deistes biax amis 
qant ie uos amenai ceanz 
que uos toz mes commandemenz 
ferieez et ie si ferai  
fet li uasllez  ia n en serai 
encontre uos de nule chose  
as dras uestir plus ne repose 
si a les sa mere laissiez 
et li preudom s est abaissiez 
si li chauce l esperon destre 
la costume soloit tex estre 
que cil qui faisoit cheualier 
li soloit l esperon chaucier 
d autres uasllez assez i ot 
chascuns qui auenir i pot 
a lui armer a la main mise 
et li preudom l espee a prise 
si li caint et si lou baisa 
et dit que dounee li a 
la plus haute ordre auoc l espee 
que dex ait faite ne donee 
c est l ordre de cheualerie 
qui doit estre sanz uilenie 
et dit  biax frere or uos souigne 
s il auient que il uos couiegne 
combatre a aucun cheualier 
ice uos uoil dire et proier 
se uos en uenez au desus 
que uers uos ne se puisse plus 
deffendre ne contretenir 
ainz l estuise a merci uenir 
q a escient ne l ocieez 
et gardez que uos ne soiez 
trop parllanz ne trop noueliers 
nus ne puet estre trop parlliers 
qui souuant tel chose ne die 
q en li atorne a uilenie 
une autre chose uos apreig 
que ne tenez mie a desdeig 
ne pas ne fait a desdeignier 
uolentiers alez au mostier 
proier celui qui tot a fait 
que de uostre ame merci ait 
et q en cest siecle terrien 
uos gart comme son crestien  
et li uasllez dit au preudome 
 de toz les apostres de rome 
soiez uos beneoiz biax sire 
c autel oi ma mere dire 
or ne dites iames biax frere  
fet li preudom  que uostre mere 
uos ait apris ne enseignié 
de ce mie ne uos blas gie 
se uos l auez dit iusque ci 
mes desor la uostre merci 
uos pri que uos en chastieez 
qe se uos plus en parllieez 
a folie lou tendroit an 
por ce uos pri gardez uos an 
et que dirai ie donc biax sire 
li uauasors ce poez dire 
qui uostre esperon uos chauca 
lou uos aprist et enseigna  
et cil li a lou don doné 
que iames n i aura soné 
un mot tant com il sera uis 
se de lui non qu il li est uis 
que ce est biens qu il li enseigne 
li preudom maintenant lo seigne 
et a la main leuee en haut 
et dit  biax frere dex uos saut 
alez a deu qui uos conduie 
qe li demorers uos anuie  
li nouiax cheualiers se part 
de son oste et mout li est tart 
que a sa mere uenir puisse 
et que saine et uiue la truisse 
si se met es forez soutaines 
car assez miauz c as terres plaines 
es forez se reconissoit 
et cheuauche tantque il uoit 
un chastel fort et bien seant 
mais fors des murs n auoit neant 
fors ciel et eue et terre gaste 
d aler uers lou chastel se haste 
tantque deuant lo chastel uint 
mes un pont passer li couint 
si foible ainzc a la porte uiegne 
a paine cuit qu i lo soutiegne 
li cheualiers sor lo pont monte 
si lou passa que max ne honte 
ne encombriers ne li auint 
tantque deuant la porte uint 
si la troua fermé a la clef 
mes n i hurta mie souef 
ne n i apela mie en bas 
tant i hurta q enesllopas 
uint as fenestres de la sale 
une pucele maigre et pale 
et dit  qui est qui la apele  
il esgarde uers la pucele 
si la uoit et dit  bele amie 
uns cheualiers sui qui uos prie 
que laianz me facois entrer 
et l ostel anuit mes prester  
si fait ele  uos l auroiz 
mais ia gre ne nos en sauroiz  
lors est la pucele airiers traite 
et cil qui a la porte agaite 
crient qu en li face trop ester 
si recommenca a hurter 
et tantost yy seriant uindrent 
qui granz haches en lor mains tindrent 
et chascuns ot cainte une espee 
si ont la porte desfermee 
et dient  sire uenez anz  
si bien esteust as serianz 
mout fussent bel mes il auoient 
mesaise grant et tel estoient 
de geuner et de uellier 
que lan s an poist merueillier 
et s il ot bien la fors trouee 
la terre gaste et escouee 
dedanz rien ne li amanda 
car par tot la ou il ala 
troua enz e mileu des rues 
les meisons totes decheues 
c omme ne fame n i auoit 
teus moustier en la uile auoit 
qui estoient deus abaies 
l une de nonain esbahies 
l autre de moines esgarez 
ne troua mie bien parez 
les mostiers ne bien portenduz 
ancois uit creuez et fandus 
les murs et les torz descouertes 
et les portes furent ouertes 
ensi de nuiz comme de iorz 
molins n i muet ne n i cuit fors 
en nul leu de tot le chastel 
ne trouast en pain ne gastel 
ne uin ne sydre ne ceruoise 
uers un palais couert d atoise 
l en ont yy seriant mené 
et descendu et desarmé 
et tantost uns uasllez auale 
parmi les degrez de la sale 
qui aporta un mantel gris 
au col au cheualier l a mis 
et uns autres a establé 
son cheual la o il n a ble 
ne fain ne fuerre se poi non 
car il n estoit en la meison 
et li autre seriant lo font 
monter par les degrez amont 
en la sale qui mout fu bele 
dui prodome et une pucele 
li sont a l encontre uenu 
li prodome estoient chenu 
non pas si que tuit fussent blanc 
de bel aage a tot lor sanc 
et a tote lor force fuissent 
s anui et pesance n eussent 
et la pucele uint plus cointe 
plus acesmee et plus iointe 
qe espreuiers ne papegauz 
ses mantiax fu et ses bliauz 
d une porpre d andre estelee 
de noir et n estoit pas pelee 
la pene qui d ermines fu 
d un sebelin noir et chenu 
qui n estoit trop lons ne trop lez 
fu li mantiax au col orllez 
et se ie oncqes fis deuise 
de biaute que dex eust mise 
en cors de feme ne en face 
qui me replaist que une en face 
o ie ne mentirai de mot 
desuee fu et si ot 
les cheuex tex s estre poist 
que bien cuidast qui les ueist 
que il fussent tuit de fin or 
tant estoient luisant et sor 
lo front ot haut et blanc et plain 
com se il fust ourez de main 
de pierre o d iuoire de fust 
que mains d ome ouré l eust 
sorciz brunez et large entruel 
en la teste furent li oil 
cler et riant uair et fandu 
lou nes ot droit et estandu 
et miauz li auenoit ou uis 
li uermauz sor lo blanc assis 
qe li sinoples sor l argent 
por ambler iauz et cuer de gent 
fist dex celi par sa merueille 
c onques puis ne fist sa pareille 
ne deuant faite ne l auoit 
et qant li cheualiers la uoit 
si la salue et ele lui 
et li cheualier anbedui 
et la damoisele lo prant 
par la main debonairement 
et dit  biax sire uostre ostex 
ne sera pas anqenuit tex 
com a prodome conuendroit 
se ie uos disoie orendroit 
tot nostre couine et nostre estre 
uos cuideriez puet cel estre 
que de mauuestie lo deisse 
por ce c aler uos en feisse 
mes s il uos plest ore en uenez 
l ostel tel com il est prenez 
et dex uos doint meillor demain  
ensi l enmaine par la main 
iusq en une chambre celee 
qui mout fu bele et longe et lee 
sor une coute de samit 
q ert estendue sor un lit 
se sont laianz andui assis 
cheualier qatre et cinc et sis 
uinrent laianz et si s asistrent 
par tropeax et mot ne distrent 
et uirent celui qui se sist 
delez lor dame et mot ne dist 
por ce de parller se tenoit 
qe dou chasti li souenoit 
que li prodom li auoit fet 
s en tenoient entr ex grant plet 
tuit li cheualier a conseil 
 dex  fet chascuns  mout me meruel 
se cist cheualiers est muiax 
granz diaux seroit c onques si biax 
cheualiers ne nasqui de fame 
mout auient bien delez ma dame 
et ma dame ausi delez lui 
s il ne fussent muel andui 
tant est cil biax et cele bele 
c onqes cheualiers ne pucele 
n auindrent mes si bien ensemble 
que de l un et de l autre senble 
que dex l un por l autre feist 
por ce q ensanble les meist  
mes la damoisele atendoit 
qu il l aresnast de queque soit 
tantq ele uit tres bien et sot 
que il ne li diroit ia mot 
s ele ne l araisnoit auant 
et dit mout debonairemant 
 sire dont uenistes uos hui 
damoisele  fet il  ie iui 
chies un preudome a un chastel 
ou i oi ostel et bien et bel 
s i a yy torz forz et esllites 
une grant et quatre petites 
ne sai tote l oure asoumer 
ne lou chastel ne sai nomer 
mes ie sei bien que li preudom 
gronemanz de grohoz ot non 
ha biax amis  fait la pucele 
 mout est uostre parole bele 
et mout auez dit que cortois 
gre uos en sache dex li rois 
qant uos prodome l apelastes 
ainz mes plus uoir mot ne parllastes 
qu il est proudom par saint richier 
ice puis ie bien afichier 
et sachiez qe ie sui sa niece 
mes ie ne l ui mout a grant piece 
et certes puisque uos meustes 
de uostre ostel ne queneustes 
plus lie home ne plus ioiant 
mout plus bel ostel et plus iant 
uos fist car il lou sot bien faire 
comme preudom et debonaire 
puissanz et aessiez et riches 
mes ceanz n a mesque yy miches 
c uns miens oncles qui est prious 
mout sainz hom et religious 
m enueia por souper anuit 
et un boucel plain de uin cuit 
de uitaille n a plus ceenz 
fors un cheuroil c uns miens serienz 
ocist hui main d une saiete  
atant commande qu len mete 
les tables et eles sont mises 
et les genz au souper asises 
au mangier ont mout petit sis 
mes por mout grant talant l ont pris 
apres mangier se departirent 
cil remestrent qui se dormirent 
qui l autre nuit ueillié auoient 
cil s en issirent qui deuoient 
la nuit par lou chastel uellier 
seriant furent et cheualier 
yy qui la nuit ueillierent 
li autre mout se trauellerent 
de lor oste bien aesier 
blans dras et couertor mout chier 
et orellier au chief li mistrent 
cil qui del cochier s entremistrent 
trestot l aise et tot lou delit 
c on sache deuiser de lit 
ot li cheualiers cele nuit 
forsque seulement lou deduit 
de pucele se lui pleust 
o de dame se il seust 
mes il ne set ne poi ne bien 
d amor ne de nule autre rien 
si s endormi aucques par tens 
qu il n estoit de rien en espens 
mes s ostesse pas ne repose 
qui en sa chambre estoit enclose 
cil dort a aise et cele pense 
qu i n a en li nule defense 
d une bataille qui la faut 
mout se trestorne mout tressaut 
mout se degete et demaine 
un mantel taint de soie en graine 
a afublé sor sa chemise 
si est en auenture mise 
comme hardie et corageuse 
mes ce n est mie por oiseuse 
ainz se panse que ele ira 
a son oste et si li dira 
de son afaire une partie 
plorant s est de son lit partie 
et issue fors de la chanbre 
s a tel peor que tuit li manbre 
li tramblent et li cors li sue 
plorant est de la chambre issue 
et uient au lit ou cil se dort 
si pleure et sospire mout fort 
si s acline et si s agenoille 
et pleure tantqu ele li moille 
de ses lermes tote la face 
n a hardement que plus en face 
tant a ploré que cil s esueille 
si s esbahist et se merueille 
de sa face qu il uoit moilliee 
et uoit celi agenoilliee 
deuant son lit qui lo tenoit 
par lou col enbracié estroit 
et tant de cortesie fist 
qe il entre ses braz la prist 
maintenant enuers li la trest 
et li dist  bele que uos plest 
por q estes uos uenue ci 
ha gentix cheualiers merci 
por deu uos pri et por son fil 
qe uos ne m en tenez por uil 
se ie sui ci a uos uenue 
en ma chemise tote nue 
ie n i pensai oncques folie 
ne mauuestie ne uilenie 
qu il n a el monde rien qui uiue 
plus dolante ne plus chaitiue 
que ie ne soie plus dolante 
riens que ioie ne m atalante 
c onques nul ior sanz mal ne fui 
itant maleureuse sui 
ne ie ne uerrai iames nuit 
que seulement cele d anuit 
ne ior que celui de demain 
ancois m ocirrai de ma main 
de yy cheualiers et dis 
dont cist chastiax estoit garniz 
n a ceenz remez que cinquante 
que deus et dis mains de yy 
