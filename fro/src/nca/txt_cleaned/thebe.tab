qui sages est ne l doit celer 
ainz doit por ce son senz moutrer 
que quant il ert du siecle alez 
touz iors en soit mes ramenbrez 
se danz omers et danz platons 
et uirgiles et quicerons 
leur sapience celissant 
ia n en fust mes parlé auant 
pour ce n en ueul mon senz tesir 
ma sapience retenir 
ainz me delite a raconter 
chose digne por ramenbrer 
or s en tesent de cest mestier 
se ne sont clerc ou cheualier 
car ausi pueent escouter 
conme li asnes a herper 
ne parlerai de peletiers 
ne de uilains ne de bouchiers 
mes des deus freres parlere 
et leur geste racontere 
li uns ot non ethyocles 
et li autres pollynnices 
rois eduppus les engendra 
en la roine iocasta 
de sa mere les ot a tort 
quant ot son pere le roi mort 
pour le pechie dont sunt crié 
felons furent et enragié 
thebes destruistrent lor cite 
et degasterent leur regne 
destruit en furent lor uoisin 
et il ambedui en la fin 
des deus freres ore em present 
ne parlere plus longuement 
car ma reson ueul conmencier 
a leur ayol dont uoil treitier 
leur ayeul ot non layus 
qui fu de thebes rois et dus 
as dex ala pour demander 
quel fin il li uoudront doner 
et appolo li a mandé 
par un respons qu il a donné 
que a present engenderra 
un felon filz qui l ocirra 
aincoisque fust li anz passez 
si fu eduppus engendrez 
qui puis l ocist par son pechie 
si conme estoit prophecié 
le roi fu mout espouentez 
pour le respons qui fu donnez 
ocirre conmanda l enfant 
tantost conme il uendroit auant 
la mere pleure crie et bret 
ses poinz detort ses cheuex tret 
pasmee chiet sor son enfant 
et demeine doulor mout grant 
 lasse dolente que ferai 
doulereuse que deuendrai 
chetiue riens por quoi nasquis 
pecheresse por coi uesquis 
n omicide conment sere 
de mon enfant que ie porte 
por quel forfet et por quel tort 
petiz enfes receuras mort 
ia n es tu pas filz de putain 
ne de moine ne de nonnain 
ha douce rien mar te porte 
mar te norri mar t alete 
et tes peres mar t engendra 
qui ocirre te conmanda 
blasmé serons filz de ta mort 
ton pere a droit et ie a tort 
il t a ocirre conmandé 
biax tres chier filz estre mon gre 
uers les dex ueut eschaucirer 
et leur respons a faux prouer 
mes il est uoir si com ie cuit 
ainsi sera conme il ont dit  
desor son filz meine tel plor 
la roine et tel doulor 
li rois fu mout espoentez 
trois de ses serz a apelez 
promis leur a or et argent 
conmande leur priueement 
son filz toillent a sa moillier 
si li aillent le chief trenchier 
or s en tornent cil o l enfant 
la roinne remest plorant 
sa chiere bat ses poinz detort 
et deprie les diex por mort 
quant ot assez pleint et ploré 
batu son cors et alassé 
amenuisié sont si souspir 
puis si conmenca a dormir 
la mere est lasse si s endort 
et son filz uet recoiure mort 
or uerrons nos qui porra plus 
ou appolo ou layus 
se li enfes est decolez 
dont est li dex a fox prouez 
s il eschape des mains as trois 
poor em puet auoir li rois 
cil sont ia loing de la cite 
enmi un gaut en sont entré 
descouuert ont le filz le roi 
d un sydoine qu il ot o soi 
cil fu petit ne sot la sort 
ne ne s apercut de sa mort 
tendi ses mains et si lor rist 
conme a sa norrice feist 
et pour le ris qu il a gité 
conmeu sunt de grant pite 
et dient tuit  pechie feron 
quant il nos rit se l ocion  
andeus les piez li ont fendu 
puis l ont a un chesne pendu 
pour ice l ont pendu la sus 
que bestes ne l meniassent ius 
or s en tornent li serf tuit troi 
pendant lessent le filz le roi 
dient au roi  seur soiez 
desormes uous esioissiez 
se uous pouez des uis garder 
des mors ne uos estuet douter  
bien ont leur roi asseuré 
mes trai l ont et mal mené 
car li enfes qui en haut pent 
aura secours prochainement 
par icel bois uet cheuauchant 
si com fortune uet menant 
li rois de phoces la cite 
qui a l enfant pendant troué 
despendu ont le filz le roi 
danz polybus l emporte o soi 
norrir le fet si l a tant chier 
com s il l eust de sa moullier 
edyppus quant il ot quinze anz 
preuz fu et genz sages et granz 
li rois le tint en tel chierte 
com s il fust ses filz de uerte 
mout l a debonnaire trouué 
son dru en fet et son priué 
ne croit nul mal que on l en die 
car tuit li autre en ont enuie 
li rois pour ce que tant l a chier 
adoubé l a a cheualier 
enuie en ont si compaingnon 
a fol le tiennent et gaingnon 
tuit li seriant de la meson 
le ledisent de leur reson 
plus de cent foiz l ont apelé 
filz a putain bastart proué 
 d autre uile d autre cite 
uous trouua len u bois gité 
ici n est pas uostre regnez 
ainz fustes en autre lieu nez 
ci ne sont pas uostre parant 
dont uos puissiez auoir garant 
uous n auez ci pere ne mere 
ne cousin ne sereur ne frere 
en grant orgoil estes montez 
si ne sauez dont estes nez 
mes la pute le uous dira 
qui au chesne uous encroa  
li damoisiaux fu mout marriz 
des blastenges et des lez diz 
ne set que dire ne que fere 
contre ces garcons de put ere 
ne puet ne boiure ne mengier 
ne ne s en set conment uengier 
touz plains de mautalent et d ire 
a dant appolo le uet dire 
a appolo en uet parler 
qui filz il ert uet demander 
en l ille de mer galillee 
qui mout par est et grant et lee 
fu fet un temple par nature 
ce nos enseingne l escriture 
delfox a non ce dit la lettre 
cil qui s en ueulent entremetre 
de leur auentures sauoir 
uiennent iluec respons auoir 
appolo le dieu de conseill 
par grant cure et par grant esueill 
donne respons en une croute 
de cele chose que len doute 
li dex se repont et s enserre 
dedenz unne croute soz terre 
d iluec desclost bien et desserre 
ce que chascun li ueut requerre 
bien dit a chascun s auenture 
mes sa responsse est mout obcure 
pour ce sachiez tres bien de uoir 
que pour cest siecle deceuoir 
est la parole du deable 
double touz iors et deceuable 
edyppus est a quelque paine 
si com s auenture le maine 
uenuz auant enmi l areine 
descent et son cheual areine 
dedenz entre le deu salue 
de son afaire quiert aiue 
li diex respont  quant tu seras 
issuz de ci si trouueras 
un houme que tu ocirras 
ainsi ton pere connoistras  
cil s en issi aincoisqu il pot 
mes du respons n entendi mot 
car dit li a par couuerture 
tel respons de quoi cil n ot cure 
droit a thesbes sa uoie aqueut 
pour son pere que ueoir ueut 
bien pres de la cite de fouches 
ot uns granz plains lez unes roches 
auoit un temple bel et gent 
et sachiez bien a escient 
le iour y ot grant assemblee 
de pluseurs genz de la contree 
car unne feste i celebroient 
d un de lor dex qu il aoroient 
assez y ot contes et dus 
uenuz y ert rois layus 
et d autres genz tant y auoit 
nus hom le nombre n en sauoit 
ieux i fesoient de mout biaux 
la est uenuz li iouuenciaux 
talent li prist d ilec ester 
des geuz ueoir et esgarder 
que uous diroie longue chose 
n i auoit pas esté grant pose 
que es geuz sort une mellee 
par la raison d une plomee 
que li danzel iluec gitoient 
qui de giter mout se prisoient 
a tant monterent les tencons 
par la folie des bricons 
que s en merlerent li seingnor 
dont grant donmage fu le ior 
houmes y ot assez mal mis 
rois layus i fu ocis 
la teste y ot le ior coupee 
si ne fu pas d autrui espee 
que par l espee de son fil 
qui puis en iut en grant essil 
li rois de thebes quant fu mort 
ce fu donmage grant et fort 
iouste le temple soz un arbre 
l ont mis en un sarqueul de marbre 
mout demenerent grant dolor 
cil de thebes pour lor seingnor 
et quant il ont fet le seruise 
chascun s en uet a sa deuise 
cil de thebes dolent s en uont 
pour leur seingnor que perdu ont 
quant la roine ot la nouuele 
de son seingneur ne li fu bele 
mout fu dolente et corrouceuse 
 lasse  dist ele  doulereuse 
or sui ge ueuue sanz seignor 
si n ai enfant qui gart m anor 
se besoingne me sort ou guerre 
ne pourrai pas tenir ma terre  
edyppus pas ne s asseure 
uers thebes uet grant aleure 
et dist que ia ne finera 
tresque son pere trouuera 
de iouste thebes en un mont 
haut et naif et bien roont 
s iert uns deables herbergiez 
qui mout ert fel et enragiez 
pyn l apeloient el pais 
meint gentil houme auoit ocis 
unne question leur disoit 
que nus deuiner ne pooit 
et nepourquant bien otreoit 
que se nus hom la deuinnoit 
que de lui preist la ueniance 
le chief perdist sanz demorance 
et qui deuiner ne l porroit 
certains fust que le chief perdroit 
lors li trenchoit la seue teste 
si le menioit conme autre beste 
iouste le mont ert li chemins 
la ou estoit herbergiez pyns 
cil du pais tant le doutoient 
que par iluec passer n osoient 
li damoisiax mot n en sauoit 
par iluec uint errant tot droit 
et quant il uit de loing le montre 
de la roche uenir encontre 
grant et hideus et fier et fort 
adont ot grant poor de mort 
poour ot grant mes neporec 
uousist ou non estut iluec 
premierement l aregna pins 
 uassal  fet il  cist miens chemins 
a tel loy com ge te dirai 
se tu ne l sez ie l t aprendrai 
tuit cil qui uiennent et qui uont 
par cest chemin iouste cest mont 
un deuinaill oient de moi 
si ueull que saches par quel loi 
cil qui deuiner ne le puet 
sanz raancon morir l estuet 
et se nus a tant de uoidie 
que la question bien me die 
tout ensement face de moi 
le chief me toille bien l otroi  
edyppus fu cortois et prouz 
 amis  fet il  quant uos a touz 
de deuinnaill fetes tel loi 
ne ueull que ia trespast a moi 
mes dites tost et ie l orrai 
et puis apres deuinnerai  
ce li dist pins  or entent bien 
dirai le dont si la retien 
d une beste ai oy parler 
quant primes doit par terre aler 
a quatre piez uet longuement 
et puis a trois tant seulement 
o les trois uet grant aleure 
quant ses aages li meure 
ce li demande sa nature 
que du tierz pie n ait ia puis cure 
mes quant sa grant uertu li uient 
a deus piez uet et bien se tient 
mes puis li ont mestier li troi 
et puis li quatre amis di moi 
se tu onques ueis tel beste 
se tu ne l sez perdras la teste  
edyppus oi la nouuele 
par soi meismes se conseille 
si li respont conme afaitiez 
 tu meismes t en es iugiez 
or si me les parler a toi 
ceste question est por moi 
quant fui petiz et i aletoie 
a quatre piez par terre aloie 
et quant ce uint que deus anz oi 
que plus esuertuer me poi 
si me bailla len un baston 
a quoi i aloie par meson 
o le baston bien me tenoie 
c est le tierz pie que ie auoie 
et quant me uint plus granz uertuz 
et ie fui auques parcreuz 
n oi puis de baston nul mestier 
car lores me poi miex aidier 
et sor mes deus piez soustenir 
et bien aler et bien uenir 
li baston quant ie serai uiex 
me restouura pour aler miex 
et quant serai bien enuielliz 
et de uiellesce touz flestriz 
se lores ueil aler par terre 
deus bastons me couuendra querre 
a deus bastons par terre irai 
ce sont li quatre piez qu aurai 
or as la question oie 
droiz est que tu perdes la uie  
conme uassaux a tret l espee 
et la teste li a coupee 
puis en despiece tot le cors 
et d iluecques est issuz hors 
en la cite uint la nouuele 
sachiez qu a ceus dedenz fu bele 
entr ex en demeinent grant plet 
et demandent qui ce a fet 
 qui a mort pyn et detrenchié 
et tantes genz en a uenchié 
bien est hardiz uassaux et proz 
et doit estre sires seur touz 
conme nobles conme cortois 
bien seroit digne d estre rois  
de la cite mout grant gent ist 
et uont ueoir la ou pyn gist 
d une part treuuent le danzel 
armé sor son cheual isnel 
de l autre part uoient gisant 
le deable hideus et grant 
petit et grant mout s en esioent 
et la prouesce au danzel loent 
en la cite puis si l en meinent 
et de lui retenir se painnent 
a la roinne uont tot droit 
en son pales ou ele estoit 
a unne uoiz tuit li escrient 
si li proient et si li dient 
qu il li loent en droite foi 
que le danzel retiengne o soi 
la roinne lez lui s asist 
et puis oiez qu ele lor dist 
 seingnors  dist ele  uolentiers 
ert retenuz li cheualiers 
bien ueul qu il soit de ma mesnie 
mes ce sachiez ne sui pas lie 
car l autrier fu mis sires morz 
dont est granz donmages et torz  
atant seiornent cele nuit 
et cil remest a grant deduit 
li soupers fu appareilliez 
assez y ot mes et daintiez 
edyppus fu preuz et cortois 
lez la roinne sist au dois 
et quant du soupe leuez sont 
li pluseur as ostiex s en uont 
iocaste sist lez le danzel 
cortois le uit et gent et bel 
bien semble houme de grant parage 
mout li plest bien en son corage 
 amis  dit ele  dites moi 
ie uous coniur par uostre loi 
se as ieus fustes l autre ior 
ou len ocist le mien seignor 
mout me merueill se rois l ocist 
ne cuit que autres le feist 
se sauoie conment fu mort 
ce me seroit mout grant confort 
dame  fet il  coniuré m as 
saches ne t en mentire pas 
ie fui as ieux et a la feste 
ou tes sires perdi la teste 
se demandes le non de lui 
par qui fu mort bien le connui 
mes se tu ueus le non sauoir 
seurte m en estuet auoir 
que il n an ait de uos haine 
tolez amis  dist la roine 
 que me uaudroit de lui hair 
cil qui mort est ne puet garir 
ie uous pleuis la moie foi 
que ia haiz n en ert par moi 
dame  fet il  a cele espee 
dont pins ot la teste copee 
sachiez que uoirement l ocis 
droiz uous en faz se ie mesfis 
mout uolentiers droiz uous en faz  
le pan de son bliaut a laz 
plie en sa main le droit li tent 
iocaste uolentiers le prent 
car fame est tost menee auant 
qu en em puet fere son talent 
au matinet par son le iour 
rassemblerent tuit en la tor 
li haut houme li uauasor 
qui estoient de cele honnor 
et li barons et li chasé 
tuit en uiennent en la cite 
 dame  dient il  ne sauons 
se uous plest ce que uos dirons 
ce loent tuit grant et petit 
si qu il n i a nul contredit 
que edippus soit nostre sire 
a roi le ueulent tuit ellire 
trestuit ueulent qu il ait le regne 
et uous dame serez sa fame 
le regne aiez ensemble o lui 
qu il uous ait et uos aiez lui  
quant la dame cest los oy 
mout fu liee si s esioi 
bien acreante et bien otroie 
que le conseill des barons croie 
mout li plot et mout li fu bel 
sempres ameinent le danzel 
d une chambre ou il estoit 
et qui de ce riens ne sauoit 
quant il oi qu en le mandot 
tost se leua au plus qu il pot 
et uint enz u pales tot droit 
ou la roinne l atendoit 
bien y auoit mon escient 
seingnors de chastiax plus de cent 
qui de lui firent lor seingnor 
et li iurerent toute honnor 
la roinne li ont donnee 
en celui iour l a espousee 
les noces font a grant baudor 
la oissiez meint iugleor 
meinte chancon uiez et nouele 
meinte gigue meinte uiele 
harpes salterions et rotes 
rostruenges sonnez et notes 
tant a duré cele assemblee 
que seu fu par la contree 
le deul du roi est oubliez 
cil qui mort l a est coronnez 
ensemble furent puis uint anz 
si orent quatre biaux enfanz 
uallet furent li dui greingnor 
et meschines li dui menor 
ainsi lonc tens ensemble furent 
c onques de rien ne se connurent 
ne ne sorent le grant pechie 
dont il estoient entechié 
iusqu en un baing ou il estoit 
ou la roinne le seruoit 
quant uit les piez qu il ot fendus 
quant fu petit u gaut pendus 
el li a dit  ne l me celez 
pour quoi fustes es piez naurez  
el l encercha tant et enquist 
et proia tantque il li dist 
 dame roinne n en sai plus 
mes tant me dist rois polibus 
il me dist que il me troua 
en un bois dont il m aporta 
pendant en haut enmi les haies 
ou ie recui icestes plaies 
ce ne sai ge qui me pendi 
ne qui les plantes me fendi 
mes souient moi que tant me dist 
pollibus qui norrir me fist  
la roine se pourpenssa 
que c iert son filz qu ele porta 
que li tolirent ia li troi 
par le conmandement le roi 
querre les fait et amener 
un serement lor fet iurer 
que uerite li deissant 
qu auoient fet de son enfant 
cil ne sont mie pariuré 
tout en dient la uerite 
or set iocaste par ces trois 
qu a estroux est ses filz li rois 
pleure et li dist  mar fumes né 
car ambedui serons dampné 
ton pere est cil que tu as mort 
ta mere sui si m as a tort  
li rois se tint a mal mené 
quant il set qu il a si ouuré 
pour la merueille que fet a 
dist que son cors afolera 
il meismes s est essorbez 
en unne fosse en est entrez 
iure que iames n en istra 
pour son pechie que plorera 
si felon filz qui ia sont grant 
de lui se uont escharnissant 
et ses deus eulz qu il ont trouez 
desoz lor piez les ont foulez 
du pechie qu il font et du tort 
se plaint le pere as dex mout fort 
et leur prie mout humblement 
que il em praingnent uengement 
 puissant rois des dex iupiter 
thesophonne sires d enfer 
les orgueillex me destruisiez 
qui mes eulz mistrent soz lor piez 
entr eus sourde descorde taux 
que pesme leur soit et mortax 
que le regne qu ont a baillir 
ne puissent ia em pes tenir  
tant simplement les apela 
tout li firent quanqu il proia 
entr eus s alerent descordant 
et de leur regne contendant 
si com les ont amonesté 
iupiter et thesiphone 
nouuelete i treuuent tal 
qui leur reuertira a mal 
car quant li un d elz regneroit 
et li autres s essilleroit 
et quant li anz seroit passez 
li essilliez fust coronnez 
et par itel deuisement 
regneroient tuit egalment 
ainsi s acordent que sanz guerre 
auroit chascun un an la terre 
chascun ueut auoir l an premier 
li ainznez l osfre a desregnier 
li autres dist que il l aura 
ou se ce non guerre en fera 
li graindres en quiert iugement 
et semont l en par serement 
que de tant com la cort diroit 
du premier an li tenist droit 
il l auoient iuré aincois 
sor leur ydres et sor leur lois 
que se entr eux sordoit descorde 
par iugement et par acorde 
tant com diroient li baron 
fust acordé sanz contencon 
tuit li baron furent ensemble 
chascun en dit ce qui li semble 
pour nis un d eus la cort ne ment 
qu il n en facent droit iugement 
a l ainzne ont iugié l annor 
l autre an la iugent al menor 
tandis esgart enuiron soi 
ou il aille seruir un roi 
aille seruir cest premier an 
au roi de gresce ou au persan 
ou s em past outre en cassidoine 
ou a ses parens en sydoine 
quant le iugement fu tiex fes 
cil s en ist plorant du pales 
le regne tient ethiocles 
en essil uet pollynices 
ou bien li poist ou mal li place 
ne puet muer que il ne l face 
or n i a plus il s en conroie 
au roi de gresce tient sa uoie 
il ne fist pas mout grant conroi 
car il n en maine nul o soi 
ne escuier ne compaingnon 
que seulement son cheual non 
ce fu en may par un matin 
polinices tint son chemin 
pollinices cheuauche sex 
mout fu pensis et pooureux 
car il ne set certeinement 
ou puisse aller seurement 
son frere craint qu en larrecin 
li mete aguet en son chemin 
car ia n auront parfete amor 
dui compaingnon de tel honor 
d eure en autres s est conmandez 
a fortune a cui s est donnez 
et deprie les dex forment 
qu il le conduient sauuement 
tant cheuaucha par les montaingnes 
par les combes et par les plaingnes 
que par chemins que par sentiers 
dis iourz cheuauche touz entiers 
iouste une mer uet cheuauchant 
mes la mer uet si tempestant 
que nus homs ne sauroit conter 
quel ele estoit ne pourpensser 
toute la nuit plut et gela 
grelle chai et noif uola 
et corurent li douze uent 
et troublerent le firmament 
onques n es pot tenir helus 
qui est lor sires et lor dus 
parmi cele eue uont bruiant 
que len n oist pas deu tonnant 
de toutes parz tonne forment 
foudres chieent espessement 
chancelanz uet le firmamenz 
et la terre qui est dedenz 
li grant arbre sunt debrisié 
et li petit sunt enrachié 
li fleuue sunt tuit hors issu 
et de toutes parz acoru 
pollinices pour le tempier 
ne lesse pas son cheuauchier 
aincois atent presente mort 
por le tempier qu il uoit si fort 
parmi un bois uet cheuauchant 
fieres bestes uet encontrant 
gripons serpanz guiures dragons 
lieparz et tygres et lyons 
mes le tempier les a dantez 
et debatuz et flaielez 
onques de quanqu il encontra 
un trestout seul ne l adesa 
d un pui mout haut que uet montant 
et ses cheuaux uet recreant 
uit resplendir unne clarte 
sor la tour d arges la cite 
de la cite uit le donion 
l escharboucle qui luist en son 
uns escharboucles i luist fort 
qui as nortonniers moutre port 
quant uont de nuit naiant par mer 
et ne seuent ou arriuer 
pour ce l i mist phoroneus 
de cui linage est adratus 
qui ore est rois de la cite 
les griex i tient par poete 
cil cheuauche tot droitement 
a l escharboucle qui resplent 
iusqu a arges est paruenuz 
pales et uainz et confonduz 
ou adrastus estoit li rois 
qui estoit princes des greiois 
en la cite touz seulz entra 
onques houme n i encontra 
qui de riens le mete a reson 
ne que l herbert en sa meson 
uenuz est au perron roial 
la descendi de son cheual 
desouz la tour descent u porche 
de fust n y auoit une broche 
n i auoit rien qui onc fust d arbre 
car il estoit touz fez de marbre 
il fu mout las de cheuauchier 
si conmenca a soumeillier 
atant estes uous thideus 
qui de cassidoine fu dus 
et cil riert issuz de sa terre 
au roi uenoit ca por conquerre 
iluec meismes uient fuiant 
pour le tempier que l uet chacant 
li bons cheualiers et li dus 
qui estoit filz oeneus 
pour un sien frere qu ot ocis 
en calsidoyne son pais 
essilliez est et uet fuiant 
et sa penitance faisant 
il recheuauchoit a la lune 
si com l i amenoit fortune 
ne n ot ne per ne escuier 
ne mes que soi et son destrier 
a l oliuier desouz la tour 
la aresna son missodour 
et uint auant entre en l aruol 
pollinices l en tint pour fol 
sor piez se dresce el pauement 
si l en aresne fierement 
 qui es qui ci t embaz sor moi 
par touz les diex en qui ie croi 
aincoisque uous ci herbergiez 
en iert li quiex que soit uengiez 
alez aillors herberge prendre 
car ci ne pouez uos descendre 
pieca que i ai mon ostel pris 
pesera moi se l uos guerpis  
thideus respont franchement 
et sans nul point de marrement 
 de folie  fait il  uous poise 
ne uos en quier que une toise 
herbergiez moi ceanz mon cors 
et mes cheuaux soit la dehors 
ou metez ceanz mon cheual 
ie sousferrai por lui le mal 
ne uos puet estre se biau non 
se moi auez a compaingnon  
pollinices de ce n a cure 
aincois afiche bien et iure 
que a soi ne a son cheual 
ne prendra il iluec estal 
thideus ot et entent bien 
pour priere n en fera rien 
l espee tret au branc forbiz 
et mist l escu deuant son piz 
 com plus  fet il  uos prieroie 
ce sai que meins m auanceroie 
touz iors puet on prier felon 
ia n en fera se noaux non 
ou bien uos poist ou mal uos place 
astez moi ci en ceste place 
ou uos poist tres bien ou non 
tout m i aurez a compaingnon 
aste me uous ci herbergié 
ne uos en quier hui mes congie  
pollinices les sauz li uient 
et en son poing l espee tient 
uenuz en sont a l escremie 
ez uos bataille pour folie 
cil qui premier i herberia 
iure que l autre en chacera 
granz cuers ont et fierz les talenz 
mes les cors ont mout dessemblanz 
ia s il s entreconneussant 
ne cuit qu il s entratendissant 
polinices est gent et granz 
cheueux ot blonz recercelanz 
cler ot le uis et couloré 
larges espaules et piz le 
flanz escheuis et bien mollez 
et les hanches et les costez 
enfourcheure ot auques grant 
riens n ot en lui mesauenant 
iouuenciax ert n ot pas trente anz 
cheualiers fu preuz et uaillanz 
