ahi  
ahi  
diex rois de gloire tant uous ai eu en memoire tout ai doné et despendu et tout ai aus poures tendu  ne m est remez uaillant un sac . 
bien m a dit li euesque  eschac  
et m a rendu maté en l angle . 
sanz auoir m a lessié tout sangle . 
or m estuet il morir de fain se ie n enuoi ma robe au pain . 
et ma mesnie que fera  
ne sai se diex les pestera . 
diex  
oil  
qu en a il a fere  
en autre lieu les couient trere ou il me fet l oreille sorde qu il n a cure de ma falorde . 
et ie li referai la moe  honiz soit qui de lui se loe  
n est riens c on por auoir ne face  
ne pris riens dieu ne sa manace . 
irai ie me noier ou pendre  
ie ne m en puis pas a dieu prendre c on ne puet a lui auenir . 
ha  
qui or le porroit tenir et bien batre a la retornee molt auroit fet bone iornee  
mes il s est en si haut leu mis por eschiuer ses anemis c on n i puet trere ne lancier . 
se or pooie a lui tancier et combatre et escremir la char li feroie fremir  
or est lasus en son solaz  
laz chetis  
et ie sui es laz de pourete et de soufrete . 
or est bien ma uiele frete or dira len que ie rasote  
de ce sera mes la riote  
ie n oserai nului ueoir entre gent ne deurai seoir que len m i mousterroit au doi . 
or ne sai ie que fere doi  or m a bien diex serui de guile . 
qu est ce  
qu auez uous theophile  
por le grant de quel mautalent uous a fet estre si dolent  
uous soliiez si ioiant estre  
c on m apeloit seignor et mestre de cest pais ce sez tu bien  
or ne me lesse on nule rien  
s en sui plus dolenz salatin quar en francois ne en latin ne finai onques de proier celui c or me ueut asproier et qui me fet lessier si monde qu il ne m est remez riens el monde . 
or n est nule chose si fiere ne de si diuerse maniere que uolentiers ne la feisse par tel qu a m onor reuenisse  
li perdres m est honte et domages . 
biaus sire uous dites que sages  
quar qui a apris la richece molt i a dolor et destrece quant len chiet en autrui dangier por son boiure et por son mengier  trop i couient gros mos oir . 
c est ce qui me fet esbahir . 
salatin biaus tres douz amis quant en autrui dangier sui mis par pou que li cuers ne m en crieue . 
ie sai or bien que molt uous grieue et molt en estes entrepris  
comme hom qui est de si grant pris molt en estes mas et penssis . 
salatin frere or est ensis  se tu riens pooies sauoir par qoi ie peusse rauoir m onor ma baillie et ma grace il n est chose que ie n en face . 
uoudriiez uous dieu renoier celui que tant solez proier toz ses sainz et toutes ses saintes et si deuenissiez mains iointes hom a celui qui ce feroit qui uostre honor uous renderoit et plus honorez seriiez s a lui seruir demoriiez c onques ior ne peustes estre  
creez moi lessiez uostre mestre . 
qu en auez uous entalenté  
i en ai trop bone uolente tout ton plesir ferai briefment . 
alez uous en seurement  
maugrez qu il en puissent auoir uous ferai uostre honor rauoir . 
reuenez demain au matin . 
uolentiers frere salatin . 
cil diex que tu croiz et aeures te gart s en ce propos demeures  
ha  
laz que porrai deuenir  
bien me doit li cors dessenir quant il m estuet a ce uenir . 
que ferai las  
se ie reni saint nicholas et saint iehan et saint thomas et nostre dame que fera ma chetiue d ame  
ele sera arse en la flame d enfer le noir  
la la couendra remanoir . 
ci aura trop hideus manoir ce n est pas fable . 
en cele flambe pardurable n i a nule gent amiable  
aincois sont mal qu il sont deable  c est lor nature  
et lor mesons rest si obscure c on n i uerra ia soleil luire  
ainz est uns puis toz plains d ordure . 
la irai gie  
bien me seront li de changié quant porceque i aurai mengié m aura diex issi estrangié de sa meson et ci aura bone reson  
si esbahiz ne fu mes hom com ie sui uoir . 
or dit qu il me fera rauoir et ma richece et mon auoir . 
ia nus n en porra riens sauoir  ie le ferai  
diex m a greué  ie l greuerai  
ia mes ior ne le seruirai ie li ennui . 
riches serai se poures sui  
se il me het ie harrai lui  preingne ses erres ou il face mouoir ses guerres tout a en main et ciel et terres  
ie li claim cuite se salatins tout ce m acuite qu il m a pramis . 
uns crestiens s est sor moi mis et ie m en sui molt antremis  
quar tu n es pas mes anemis . 
os tu sathanz  
demain uendra se tu l atans  
ie li ai promis quatre tans  aten le don qu il a esté molt grant preudon por ce si a plus riche don . 
met li ta richece a bandon . 
ne m os tu pas  
ie te ferai plus que le pas uenir ie cuit  
et si uendras encore anuit quar ta demoree me nuit g i ai beé  
tu as bien dit ce qu il i a  
cil qui t aprist riens n oublia . 
molt me trauailles  
qu il n est pas droiz que tu me failles ne que tu encontre moi ailles quant ie t apel . 
ie te faz bien suer ta pel  
ueus tu oir un geu nouel  
un clerc auons de tel gaaing com nous sauons  
souuentes foiz nous en greuons por nostre afere . 
que loez uous du clerc a fere qui se uoudra ia uers ca trere  
comment a non  
theophiles par son droit non . 
molt a esté de grant renon en ceste terre . 
i ai toz iors eu a lui guerre c onques ior ne le poi conquerre . 
puisqu il se ueut a nous offerre uiengne en cel ual sanz compaignie et sanz cheual  
n i aura gueres de trauail c est pres de ci . 
molt aura bien de lui merci sathan et li autre nerci  
mes n apiaut mie ihesu le fil sainte marie ne li ferions point d aie . 
de ci m en uois . 
or soiez uers moi plus cortois  
ne ne traueillier mes des mois ua salatin ne en ebrieu ne en latin . 
or sui ie uenuz trop matin  
as tu riens fet  
ie t ai basti si bien ton plet quanques tes sires t a mesfet t amendera et plus forment t onorera et plus grant seignor te fera c onques ne fus . 
tu n es or pas si du refus com tu seras encor du plus . 
ne t esmaier  ua la aual sanz delaier . 
ne t i couient pas dieu proier ne reclamer se tu ueus ta besoingne amer . 
tu l as trop troué a amer qu il t a failli . 
mauuesement as or sailli  
bien t eust ore mal bailli se ne t aidaisse . 
ua t en que il t atendent  
passe grant aleure . 
de dieu reclamer n aies cure . 
ie m en uois . 
diex ne m i puet nuire ne riens aidier ne ie ne puis a lui plaidier . 
uenez auant passez grant pas  
gardez que ne resamblez pas uilain qui ua a offerande . 
que uous ueut ne que uous demande uostre sires  
il est molt fiers  
uoire sire . 
il fu chanceliers si me cuide chacier pain querre  
or uous uieng proier et requerre que uous m aidiez a cest besoing . 
requiers m en tu  
oil . 
or ioing tes mains et si deuien mes hon  
ie t aiderai outre reson . 
uéz ci que ie uous faz hommage  
mes que ie raie mon domage biaus sire des or en auant . 
et ie te refaz un couuant que te ferai si grant seignor c on ne te uit onques greignor . 
et puisque ainsinques auient saches de uoir qu il te couient de toi aie lettres pendanz bien dites et bien entendanz  
quar maintes genz m en ont sorpris porceque lor lettres n en pris  
por ce les uueil auoir bien dites . 
uez les ci  
ie les ai escrites . 
theophile biaus douz amis puisque tu t es en mes mains mis ie te dirai que tu feras . 
ia mes poure homme n ameras  
se poures hom sorpris te proie torne l oreille ua ta uoie . 
s aucuns enuers toi s umelie respon orgueil et felonie . 
se poures demande a ta porte si garde qu aumosne n en porte . 
doucor humilitez pitiez et charitez et amistiez ieune fere penitance me metent grant duel en la pance  
aumosne fere et dieu proier ce me repuet trop anoier  
dieu amer et chastement uiure lors me samble serpent et guiure me meniue le cuer el uentre  
quant len en la meson dieu entre por regarder aucun malade lors ai le cuer si mort et fade qu il m est auis que point n en sente  cil qui fet bien si me tormente . 
ua t en tu seras seneschaus . 
lai les biens et si fai les maus  
ne iugier ia bien en ta uie que tu feroies grant folie et si feroies contre moi . 
ie ferai ce que fere doi . 
bien est droiz uostre plesir face puisque i en doi rauoir ma grace . 
or tost  
lieue sus pinceguerre si me ua theophile querre  
se li renderai sa baillie . 
i auoie fet molt grant folie quant ie tolue li auoie que c est li mieudres que ie uoie  
ice puis ie bien por uoir dire . 
uous dites uoir biaus tres douz sire . 
qui est ceenz  
et uous qui estes  
ie sui uns clers . 
et ie sui prestres . 
theophile biaus sire chiers or ne soiez uers moi si fiers . 
mes sires un pou uous demande  
si raurez ia uostre prouande uostre baillie toute entiere . 
soiez liez fetes bele chiere si ferez et sens et sauoir . 
deable i puissent part auoir  
i eusse eue l eueschie et ie l i mis si fis pechie . 
quant il i fu s oi a lui guerre si me cuida chacier pain querre . 
tripotlirot por sa haine et por sa tencon qui ne fine  
g i irai s orrai qu il dira . 
quant il uous uerra si rira et dira por uous essaier le fist . 
or uous reueut paier et serez ami comme deuant . 
or disoient assez souuant li chanoine de moi granz fables . 
ie les rent a toz les deables  
sire bien puissiez uous uenir  
si sui ie . 
bien me soi tenir  ie ne suis pas cheus par uoie . 
biaus sire de ce que i auoie uers uous mespris ie l uous ament et si uous rent molt bonement uostre baillie . 
or la prenez quar preudom estes et senez et quanques i ai si sera uostre . 
ci a molt bone patrenostre mieudre assez c onques mes ne dis . 
des or mes uendront dis et dis li uilain por moi aorer et ie les ferai laborer . 
il ne uaut rien qui len ne doute . 
cuident il ie n i uoie goute  
ie lor serai fel et irous . 
theophile ou entendez uous  
biaus amis penssez de bien fere . 
uez uous ceenz uostre repere  
uez ci uostre ostel et le mien . 
noz richeces et nostre bien si seront des or mes ensamble  
bon ami serons ce me samble  
tout sera uostre et tout ert mien . 
par foi sire ie le uueil bien . 
pierres ueus tu oir nouele  
or est tornee ta rouele or t est il cheu ambes as  
or te tien a ce que tu as qu a ma baillie as tu failli . 
l euesque m en a fet bailli  si ne t en sai ne gre ne graces . 
theophile sont ce manaces  
des ier priai ie mon seignor que il uous rendist uostre honor et bien estoit droiz et resons . 
ci auoit dures faoisons quant uous m auiiez foriugié . 
maugre uostre or le rai gie . 
oublié auiiez le duel  
certes biaus chiers sire a mon uuel fussiez uous euesques eus quant nostre euesques fu feus  
mes uous ne le uousistes estre tant doutiiez le roi celestre . 
thomas  
thomas  
or te chiet mal quant len me ra fet seneschal  
or leras tu le regiber et le combatre et le riber . 
n auras pior uoisin de moi . 
theophile foi que uous doi il samble que uous soiez yures . 
or en serai demain deliures maugrez en ait uostre uisages . 
par dieu  
uous n estes pas bien sages  ie uous aim tant et tant uous pris  
thomas  
thomas  
ne sui pas pris  encor porrai nuire et aidier . 
il samble uous uolez plaidier  
theophile lessiez me en pais . 
thomas  
thomas  
ie que uous fais  
encor uous plaindrez bien a tens si com ie cuit et com ie pens . 
he  
laz chetis dolenz que porrai deuenir  
terre comment me pues porter ne soustenir quant i ai dieu renoié et celui uoil tenir a seignor et a mestre qui toz maus fet uenir  
or ai dieu renoié ne puet estre teu  
si ai lessié le basme pris me sui au seu . 
de moi a pris la chartre et le brief receu maufez se li rendrai de m ame le treu . 
he diex que feras tu de cest chetif dolent de qui l ame en ira en enfer le boillant et li maufez l iront a leur piez defoulant  
ahi  
terre quar oeuure si me ua engloutant . 
sire diex que fera cist dolenz esbahis qui de dieu et du monde est huez et hais et des maufez d enfer engingniez et trahis  
dont sui ie de trestoz chaciez et enuais  
he  
las com i ai esté plains de grant non sauoir quant i ai dieu renoié por un petit d auoir  
les richeces du monde que ie uoloie auoir m ont geté en tel leu dont ne me puis rauoir . 
sathan plus de set anz ai tenu ton sentier  
maus chans m ont fet chanter li uin de mon chantier  
molt felonesse rente m en rendront mi rentier ma char charpenteront li felon charpentier . 
ame doit len amer  
m ame n ert pas amee . 
n os demander la dame qu ele ne soit dampnee . 
trop a male semence en semoisons semee de qui l ame sera en enfer sorsemee . 
ha  
las com fol bailli et com fole baillie  
or sui ie mal baillis et m ame mal baillie  
s or m osoie baillier a la douce baillie g i seroie bailliez et m ame ia baillie . 
ors sui et ordoiez doit aler en ordure  
ordement ai ouuré ce set cil qui or dure et qui toz iours durra s en aurai la mort dure . 
maufez com m auez mors de mauuese morsure  
or n ai ie remanance ne en ciel ne en terre . 
ha  
las ou est li lieus qui me puisse soufferre  
enfers ne me plest pas ou ie me uoil offerre  
paradis n est pas miens que i ai au seignor guerre . 
ie n os dieu reclamer ne ses sainz ne ses saintes las que i ai fet hommage au deable mains iointes . 
li maufez en a lettres de mon anel empraintes . 
richece mar te ui  i en aurai dolors maintes . 
ie n os dieu ne ses saintes ne ses sainz reclamer ne la tres douce dame que chascuns doit amer . 
mes porcequ en li n a felonie n amer se ie li cri merci nus ne m en doit blasmer . 
sainte roine bele glorieuse pucele dame de grace plaine par qui toz biens reuele qu au besoing uous apele deliures est de paine  
qu a uous son cuer amaine ou pardurable raine aura ioie nouele . 
arousable fontaine et delitable et saine a ton filz me rapele  
en uostre douz seruise fu ia m entente mise mes trop tost fui temptez . 
par celui qui atise le mal et le bien brise sui trop fort enchantez . 
car me desenchantez que uostre uolentez est plaine de franchise ou de granz orfentez sera mes cors rentez deuant la fort iustice . 
dame sainte marie mon corage uarie ainsi que il te serue ou ia mes n ert tarie ma dolors ne garie ains sera m ame serue  
ci aura dure uerue s ainzque la mors n enerue en uous ne se marie m ame qui uous enterue . 
souffrez li cors deserue l ame ne soit perie . 
dame de charite qui par humilite portas nostre salu qui toz nous a geté de duel et de uilte et d enferne palu dame ie te salu  
ton salu m a ualu ie l sai de uerite  
gar qu auoec tentalu en enfer le ialu ne praingne m erite . 
en enfer ert offerte dont la porte est ouuerte m ame par mon outrage  ci aura dure perte et grant folie aperte se la praing herbregage . 
dame or te faz hommage  torne ton douz uisage  
por ma dure deserte el non ton filz le sage ne souffrir que mi gage uoisent a tel pouerte . 
si comme en la uerriere entre et reua arriere li solaus que n entame ainsinc fus uirge entiere quant diex qui es ciex iere fist de toi mere et dame . 
ha  
resplendissant iame tendre et piteuse fame car entent ma proiere que mon uil cors et m ame de pardurable flame rapelaisses arriere . 
roine debonaire les iex du cuer m esclaire et l obscurte m esface siqu a toi puisse plaire et ta uolente faire  car m en done la grace . 
trop ai eu espace d estre en obscure trace  
encor m i cuident traire li serf de pute estrace  
dame ia toi ne place qu il facent tel contraire  
en uilte en ordure en uie trop obscure ai esté lonc termine  
roine nete et pure quar me pren en ta cure et si me medecine . 
par ta uertu deuine qu ades est enterine fai dedenz mon cuer luire la clarte pure et fine et les iex m enlumine que ne m en uoi conduire . 
li proieres qui proie m a ia mis en sa proie  pris serai et preez  
trop asprement m asproie . 
dame ton chier filz proie que soie despreez  
dame car leur ueez qui mes mesfez ueez que n auoie a leur uoie . 
uous qui lasus seez m ame leur deueez que nus d aus ne la uoie . 
qui es tu ua qui uas par ci  
ha dame  
aiez de moi merci  
c est li chetis theophile li entrepris que maufe ont loié et pris . 
or uieng proier a uous dame et merci crier que ne gart l eure qu asproier me uiengne cil qui m as mis a si grant escil . 
tu me tenis ia por ton fil roine bele  
ie n ai cure de ta fauele . 
ua t en is fors de ma chapele . 
dame ie n ose . 
flors d aiglentier et lis et rose en qui li filz dieu se repose que ferai gie  
malement me sent engagié enuers le maufe enragié . 
ne sai que fere  ia mes ne finirai de brere  
uirge pucele debonere dame honoree bien sera m ame deuoree qu en enfer fera demoree auoec cahu . 
theophile ie t ai seu ca en arriere a moi eu . 
saches de uoir ta chartre te ferai rauoir que tu baillas par non sauoir . 
ia la uois querre . 
sathan  
sathan  
es tu en serre  
s es or uenuz en ceste terre por commencier a mon clerc guerre mar le penssas . 
rent la chartre que du clerc as quar tu as fet trop uilain cas . 
ie la uous rande  
i aim miex assez que len me pende  
ia li rendi ie sa prouande et il me fist de lui offrande sanz demorance de cors et d ame et de sustance . 
et ie te foulerai la pance . 
amis ta chartre te raport . 
ariuez fusses a mal port ou il n a solaz ne deport  
a moi entent  ua a l euesque et plus n atent  
de la chartre li fait present et qu il la lise deuant le pueple en sainte yglise que bone gent n en soit sorprise par tel barate . 
trop aime auoir qui si l achate  
l ame en est et honteuse et mate . 
uolentiers dame  
bien fusse mors de cors et d ame  
sa paine pert qui ainsi same ce uoi ie bien . 
sire oiez moi por dieu merci  
quoi que i aie fet or sui ci . 
par tens sauroiz de qoi i ai molt esté destroiz  
poures et nus maigres et froiz fui par defaute . 
anemis qui les bons assaute ot fet a m ame geter faute dont mors estoie . 
la dame qui les siens auoie m a desuoié de male uoie ou auoiez estoie et si foruoiez qu en enfer fusse conuoiez par le deable que dieu le pere esperitable en toute ouuraingne charitable lessier me fist . 
ma chartre en ot de quanqu il dist  
seelé fu quanqu il requist . 
molt me greua par poi li cuers ne me creua . 
la uirge la me raporta qu a dieu est mere la qui bonte est pure et clere  
si uous uueil proier com mon pere qu el soit leue qu autre gent n en soit deceue qui n ont encore aperceue tel tricherie . 
oiez por dieu le filz marie bone gent si orrez la uie de theophile qui anemis serui de guile . 
ausi uoir comme est euangile est ceste chose  
si uous doit bien estre desclose . 
or escoutez que uous propose  a toz cels qui uerront ceste lettre commune fet sathan a sauoir que ia torna fortune que theophiles ot a l euesque rancune ne li lessa l euesque seignorie nesune . 
il fu desesperez quant len li fist l outrage  a salatin s en uint qui ot el cors la rage et dist qu il li feroit molt uolentiers hommage se rendre li pooit s onor et son domage . 
ie le guerroiai tant com mena sainte uie c onques ne poi auoir desor lui seignorie . 
quant il me uint requerre i oi de lui grant enuie  
et lors me fist hommage si rot sa seignorie . 
de l anel de son doit seela ceste lettre  
de son sanc les escrist autre enque n i fist metre ainsque ie me uousisse de lui point entremetre ne que ie le feisse en dignite remetre . 
issi ouura icil preudom . 
deliuré l a tout a bandon la dieu ancele  
marie la uirge pucele deliuré l a de tel querele . 
chantons tuit por ceste nouele  
or leuez sus  
disons  
