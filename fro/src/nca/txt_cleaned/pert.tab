ki petit semme petit quelt 
et qui auques requeillir uelt 
en tel liu sa semence espande 
que diex a cent doubles li rande 
car en terre qui riens ne ualt 
bone semence seche i faut 
crestiens semme et fait semence 
d un romans que il encomence 
et si le seme en si bon leu 
qu il ne puet sanz grant preu 
qu il le fait por le plus preudome 
qui soit en l empire de rome 
c est li quens phelipes de flandres 
qui ualt mix ne fist alixandres 
cil que len dist qui fu si buens 
mais ie prouerai que li quens 
ualt mix que il ne fist assez 
car cil ot en lui amassez 
toz les uisces et toz les maus 
dont li quens est mondes et saus 
li quens est teus que il n escoute 
uilain ne parole estoute 
et s il ot mesdire d autrui 
quels que il soit ce poise lui 
li quens aime droite iustise 
et loiaute et sainte eglise 
et toute uilonnie het 
s est larges que len si ne set 
qu il done selonc l euangille 
sanz ypocrisie et sanz gille 
qu el dist ne sache ta senestre 
les biens quant les ta destre 
cil le sache qui les recoit 
et diex qui toz les secrez uoit 
et set totes les repostailles 
qui sont es cuers et es entrailles 
l euangille por che dist ele 
les biens a ta senestre cele 
le senestre selonc l estoire 
senefie la uaine gloire 
qui uient de uaine ypocrisie 
et la destre que senefie 
carite qui uient de bone oeure 
pas ne se uante ancois se coeure 
si que ne le set se cil non 
qui diex et caritez a non 
diex est caritez et qui uit 
ce tesmoigne selonc l escrit 
sainz pols et dist si com ie di 
il maint en dieu et diex en li 
dont sachiez bien de uerite 
que li don sont de carite 
que plus a li bons cuers plus done 
onques nului n i araisonne 
fors son bon cuer le debonaire 
qui li loe le bien a faire 
ne ualt cil mix que ne ualut 
alixandres cui ne chalut 
de carite ne de nul bien 
oil n en doutez ia de rien 
dont aura bien salue sa paine 
crestiens qui a tant de paine 
par le comandement le conte 
a rimoier le meillor conte 
qui soit contez a cort roial 
ce est li contes del graal 
dont li quens li bailla le liure 
oez coment il s en deliure 
ce fu au tans qu arbre foillissent 
que glai et bois et pre uerdissent 
et cil oisel en lor latin 
cantent doucement au matin 
et tote riens de ioie aflamme 
que li fix a la ueue fame 
de la gaste forest soutaine 
se leua et ne li fu paine 
que il sa sele ne meist 
sor son chacheor et preist 
trois gauelos et tout issi 
fors del manoir sa mere issi 
il pensa que ueoir iroit 
herceors que sa mere auoit 
qui ses auaines li semoient 
bues doze et sis herces auoient 
ensi en la forest s en entre 
et maintenant li cuers del uentre 
por le dolc tans li resioi 
et por le chant que il oi 
des oisiax qui ioie faisoient 
toutes ces choses li plaisoient 
por la doucor del tans serain 
osta au chaceor le frain 
si le laissa aler paissant 
par l erbe fresche uerdoiant 
et cil qui bien lancier sauoit 
des gauelos que il auoit 
aloit enuiron lui lanchant 
une eure l autre auant 
une eure bas et autre haut 
tantqu il oi parmi le gaut 
uenir cinc cheualiers armez 
de totes armes adoubez 
et molt grant noise demenoient 
les armes de ciax qui uenoient 
qui souent hurtelent as arbres 
li rain des chaines et des carnes 
et tout li arbre fresteloient 
les lances as escus hurtoient 
sonent li fust sone li fers 
et des escus et des haubers 
li ualles oit et ne uoit pas 
ciax qui uers lui uienent le pas 
molt se merueille et dist   par m ame 
uoir se dist ma mere ma dame 
qui me dist que deable sont 
les plus laides choses del mont 
et si dist por moi enseingnier 
que por aus se doit on seingnier 
mais cest ensaing desdaignerai 
que ia uoir ne m en seignerai 
ains ferrai si tot le plus fort 
d un des gauelos que ie port 
que ia n aprochera uers moi 
nus des autres si com ie croi  
einsi a soi meisme dist 
li ualles ainsqu il les ueist 
et quant il les uit en apert 
que du bois furent descouert 
et uit les haubers fremians 
et les elmes clers et luisans 
et uit le blanc et le uermeil 
reluire contre le soleil 
et l or et l azur et l argent 
si li fu molt bel et molt gent 
et dist   ha sire diex merchi 
ce sont angle que ie uoi chi 
et uoir or ai ie molt pechié 
ore ai ie molt mal esploitié 
qui dis que c estoient deable 
ne me dist pas ma mere fable 
qui me dist que li angle estoient 
les plus beles choses qui soient 
fors diex qui est plus biax que tuit 
chi uoi ie damedieu ce quit 
car un si bel en i esgart 
que li autre se diex me gart 
n ont mie de biaute la disme 
ce me dist ma mere meisme 
qu en doit dieu sor toz aorer 
et suppliier et honorer 
et ie cestui 
et toz les angles apres lui  
maintenant uers terre se lance 
et dist trestoute sa creance 
et oroisons que il sauoit 
que sa mere apris li auoit 
et li maistres des cheualiers 
le uoit et dist   estez arriers 
a terre est de paor cheus 
uns ualles qui nos a ueus 
se nos alions tuit ensamble 
uers lui il aroit ce me samble 
si grant paor que il morroit 
ne respondre ne me porroit 
a rien que ie li demandaisse  
cil s arestent et il s en passe 
uers le uallet grant aleure 
si le salue et asseure 
et dist   uallet n aiez paor 
non ai ie par le salueor  
fait li ualles   en cui ie croi 
n iestes uos diex naie par foi 
qui estes dont cheualiers sui 
ainc mais cheualier ne conui  
fait li ualles   ne nul n en ui 
n onques mais parler n en oi 
mais uos estes plus biax que diex 
cor fuisse ie ore autretiex 
ausi luisanz et ausi fais  
maintenant pres de lui s est trais 
et li cheualiers li demande 
  ueis tu hui par ceste lande 
cinc cheualiers et trois puceles  
li ualles a autres noueles 
enquerre et demander entent 
a sa lance sa main li tent 
se l prent et dist   biax sire chiers 
uos qui auez non cheualiers 
que est or che que uos tenez 
or sui ie molt bien assenez  
fait li cheualiers   ce m est uis 
ie quidoie biax dols amis 
noueles aprendre de toi 
et tu les uels oir de moi 
se l te dirai ce est ma lance 
dites uos  fait il   c on la lance 
si com ie faz mes gauelos 
naie uallet tu iez toz sos 
ains en fiert on tot demanois 
dont ualt miex li uns de ces trois 
gauelos que uos ueez chi 
que quanques ie weil en ochi 
oisiax et bestes au besoig 
et si les ochi de si loing 
come on porroit d un boion traire 
uallet de che n ai ie que faire 
mais des cheualiers me respont 
di moi se tu sez ou il sont 
et les puceles ueis tu  
li ualles al pie de l escu 
le prent et dist tot en apert 
  ce que est et de coi uos sert 
uallet  fait il   ce est abes 
en autre nouele me mes 
que ie ne quier ne demant 
ie quidoie se diex m auant 
que tu noueles me deisses 
ainzque de moi les apreisses 
et tu uels que ie t es apraigne 
ie te dirai comentqu il praigne 
car a toi uolentiers m acort 
escu a non ce que ie port 
escu a non uoire  fait cil 
  ne le doi mie tenir uil 
car il m est tant de bone foi 
que se nus lance ou trait a moi 
encontre toz les cops se met 
c est li seruices qu il me fet  
atant cil qui furent arriere 
s en uindrent tote la charriere 
uers lor seignor plus que le pas 
si li dient isnellepas 
  sire que uos dist cist galois 
il ne set pas totes les lois  
fait li sire   se diex m amant 
c a rien nule que li demant 
ne me respont il ainc a droit 
ains demande de quanqu il uoit 
coment a non et c on en fait 
sire sachiez tot entresait 
que galois sont tot par nature 
plus fol que bestes en pasture 
cist est ausi come une beste 
fols est qui dalez lui s areste 
se la muse ne uelt muser 
et le tans en folie user 
ne sai  fait il   mais se dieu uoie 
ainsque soie mis a la uoie 
quanqu il uoldra tot li dirai 
ia autrement n en partirai  
lors li demande derechief 
  uallet  fait il   ne te soit grief 
mais des cinc cheualiers me di 
et des puceles autresi 
s ui les encontras ne ueis  
et li ualles le tenoit pris 
par le hauberc et si le tyre 
  or me dites  fait il   biax sire 
que c est que uos auez uestu 
uallet  fait il   dont ne l ses tu 
ie non uallet c est mes haubers 
s est ausi pesans come fers 
qu il est de fer ce uois tu bien 
de ce  fait il   ne sai ie rien 
mais molt est biax se diex me saut 
qu en faites uos et que uos uaut 
uallet c est a dire legier 
se uoloies a moi lancier 
gauelot ou saiete traire 
ne me porroies nul mal faire 
dans cheualiers de tels haubers 
gart diex les bisses et les cers 
que nule ocirre n en porroie 
ne iamais apres ne corroie  
et li cheualiers li redit 
  uallet se damediex t ait 
se tu me ses dire noueles 
des cheualiers et des puceles  
et cil qui petit fu senez 
li dist   fustes uos ensi nez 
naie uallet ce ne puet estre 
qu ensi peust ia nus hom nestre 
qui uos atorna dont ensi 
uallet ie te dirai bien qui 
dites le dont molt uolentiers 
n a pas encor cinc ans entiers 
que tot cest harnois me dona 
li rois artus qui m adouba 
mais or me redi que deuindrent 
li cheualier qui par chi uindrent 
qui les trois puceles conduient 
uont il le pas ou il s en fuient  
et cil dist   sire or esgardez 
le plus haut mont que uos ueez 
qui cele montaigne auironne 
la sont li destroit de ualbone 
et que de che  fait il   biax frere 
la sont li herceor ma mere 
qui ses terres sement et erent 
et se ces gens i trespasserent 
s il les uirent se l uos diront  
et cil dient qu il i iront 
auec lui se il les i maine 
dusqu a ceus qui hercent l auaine 
li ualles prent son chaceor 
et ua la ou li herceor 
hercoient les terres arees 
ou les auaines sont semees 
et quant il uirent lor seignor 
si tramblerent tot de paor 
et sauez por coi il le firent 
por les cheualiers que il uirent 
qui auec lui armé uenoient 
que bien seuent s il li auoient 
lor afaire dit et lor estre 
que il uolroit cheualiers estre 
et sa mere en istroit del sen 
car destorner l en quidoit len 
que ia cheualier ne ueist 
ne lor afaire n apreist 
et li ualles dist as bouiers 
  ueistes uos cinc cheualiers 
et trois puceles chi passer 
il ne finerent hui d aler 
par ces destrois  font li bouier 
et li ualles au cheualier 
qui tant auoit a lui parlé 
dist   sire par chi sont alé 
li cheualier et les puceles 
mais or me redites noueles 
del roi qui les cheualiers fait 
et le liu ou il plus estait 
uallet  fait il   dire te weil 
que li rois seiorne a cardoeil 
n a mie encor passé quint ior 
que il i estoit a seior 
que ie i fui et si le ui 
et se tu ne l troues enqui 
bien ert qui le t ensaignera 
ia si destornez ne sera  
tantost li cheualiers s en part 
les grans galos cui molt fu tart 
qu il eust les autres atains 
et li ualles ne s est pas fains 
de retorner a son manoir 
ou sa mere dolant et noir 
auoit le cuer por sa demore 
grant ioie a en meisme l ore 
qu ele le uoit ne pas ne puet 
celer la ioie que ele eut 
car come mere qui molt l aime 
cort contre lui et si le claime 
  biax fix biax fix  plus de cent fois 
  biax fix molt a esté destrois 
mes cuers por uostre demoree 
de doel ai esté acoree 
si que par poi morte ne sui 
ou auez uos tant esté hui 
ou dame ie le uos dirai 
ia de rien ne uos mentirai 
car ie ai molt grant ioie eue 
d une chose que i ai ueue 
mere dont ne soliez uos dire 
que li angle et diex nostre sire 
sont si tres bel c onques nature 
ne fist si bele creature 
n el monde n a si bele rien 
biax fix encor le di ie bien 
ie l di por uoir et di encor 
taisiez mere ne ui ie or 
les plus beles choses qui sont 
qui par le gaste forest uont 
il sont plus bel si com ie quit 
que diex ne que si angle tuit  
la mere entre ses bras le prent 
et dist   biax fix a dieu te rent 
que molt ai grant paor de toi 
tu as ueu si com ie croi 
les angles dont la gent se plaignent 
qui ocient quanqu il ataignent 
non ai uoir mere non ai non 
cheualier dient qu il ont non  
la mere se pasme a cest mot 
que cheualier nomer li ot 
et quant ele fu redrechiee 
dist come feme correchiee 
  ha lasse com sui malbaillie 
biax dols fix de cheualerie 
uos quidoie si bien garder 
que ia n en oissiez parler 
ne que ia nul n en ueissiez 
cheualiers estre deussiez 
biax fix se damedieu pleust 
qui uostre pere uos eust 
gardé et uos autres amis 
n ot cheualier de si haut pris 
tant redouté ne tant cremu 
biax fix com uostre peres fu 
en toutes les illes de mer 
biax fix bien uos poez uanter 
que uos ne dechaez de rien 
de son lignage ne del mien 
que ie sui de cheualiers nee 
des meillors de ceste contree 
es illes de mer n ot lignage 
meillor del mien en mon eage 
mais li meillor sont decheu 
s est bien en pluisors lius ueu 
que les mescheances auienent 
as preudomes qui se 
en grant honor et en proece 
maluestiez honte ne pereche 
ne dechiet pas qu ele ne puet 
mais les buens dechaoir estuet 
uostre peres si ne l sauez 
fu parmi la iambe naurez 
si que il mehaaigna del cors 
sa grant terre ses grans tresors 
que il auoit come preudom 
ala tot a perdition 
si chai en grant pourete 
apouri et deshireté 
et escillié furent a tort 
li gentil home apres sa mort 
le roi pandragon qui mors fu 
et peres le bon roi artu 
les terres furent escillies 
et les poures gens auillies 
si s en fui qui fuir pot 
uostre pere cest manoir ot 
ichi en ceste forest gaste 
ne pot fuir mais en grant haste 
en litiere aporter s i fist 
qu aillors ne sot ou il fuist 
et uos qui petis estiiez 
deus molt biax freres auiiez 
petis estiez et alaitans 
peu auiiez plus de deus ans 
quant grant furent uostre dui frere 
au los et au conseil lor pere 
alerent a deus cors roiaus 
por auoir armes et cheuax 
au roi d eschaualon ala 
li aisnez et tant serui l a 
que cheualiers fu adoubez 
et li autres qui puis fu nez 
fu au roi ban de gomorret 
en un ior andui li uallet 
adoubé et cheualier furent 
et en un ior meisme murent 
por reuenir a lor repaire 
que ioie me uoloient faire 
et lor pere qui puis n es uit 
qu a armes furent desconfit 
a armes furent mort andui 
dont i ai grant doel et grant anui 
de l ainsne auinrent merueilles 
que li corbel et les corneilles 
ambesdeus les oex li creuerent 
einsi les gens mort le trouerent 
del doel del fil morut li pere 
et ie ai uie molt amere 
sofferte puisque il fu mors 
uos estiez toz li confors 
que iou auoie et toz li biens 
car il n i auoit plus des miens 
rien plus ne m auoit diex laissiee 
dont ie fuisse ioians ne liee  
li ualles entent molt petit 
a che que sa mere li dist 
  a mengier  fait il   me donez 
ne sai de coi m araisonnez 
molt m en iroie uolentiers 
au roi qui fait les cheualiers 
et ie irai cuiqu il em poist  
la mere tant come il li loist 
le retient et si le seiorne 
se li apareille et atorne 
de caneuas grosse chemise 
et braies faites a la guise 
de gales ou on fait ensamble 
braies et cauces ce me samble 
et si ot cote a caperon 
de cuir de cerf close enuiron 
einsi la mere l atorna 
trois iors sanz plus le demora 
que plus n i ot mestier losenge 
lors ot la mere doel estrange 
se l baise et acole en plorant 
et dist   ore ai ie doel molt grant 
biax fix quant aler uos en uoi 
uos irez a la cort le roi 
si li dirés qu armes uos doinst 
de contredit n i ara point 
qu il les uos donra bien le sai 
mais quant ce uennra a l essai 
d armes porter coment ert donques 
ce que uos ne feistes onques 
ne autrui ne l ueistes faire 
coment en sarez a chief traire 
maluaisement uoire ce dout 
mal serez afaitiez de tout 
qu il n est merueille ce m est uis 
s en ne set che c on a apris 
mais merueille est quant on n aprent 
ce que on ot et uoit souent 
biax fix un sens uos weil aprendre 
ou il uos fait molt bon entendre 
et s il uos plaist a retenir 
grans biens uos en porra uenir 
cheualiers serez iusqu a poi 
fix se dieu plaist et ie le croi 
se uos trouez ne pres ne loing 
dame qui d aie ait besoig 
ne pucele desconseillie 
la uostre aide appareillie 
lor soit s ele uos en requierent 
car totes honors i affierent 
qui as dames honor ne porte 
la soe honor doit estre morte 
dames et puceles seruez 
si serez par tout honerez 
mais se uos alcune en proiez 
gardez que ne li anuiez 
de nule rien qui li desplaise 
de pucele a molt qui le baise 
s ele le baisier uos consent 
le sorplus ie uos en desfent 
se laissier le uolez por moi 
mais s ele a anel en son doi 
ne a sa corroie almosniere 
se par amor ou par proiere 
le uos done bon m ert et bel 
que uos emportez son anel 
de l anel prendre uos doinz gie 
et de l aumosniere congie 
biax fix encor uos ueil dire el 
que en chemin ne en hostel 
n aiez longuement compaignon 
que uos ne demandez son non 
et ce sachiez a la parsome 
par le sornon connoist on l ome 
biax fix as preudomes parlez 
et lor compaignie tenez 
preudom ne forconseille mie 
ciax qui tienent sa compaignie 
sor tote rien uos weil proier 
que a l eglise et al mostier 
alez proier nostre seignor 
qu en cest siecle uos doinst honor 
et si uos laist si contenir 
qu a bone fin puissiez uenir 
mere  fait il   que est eglise 
fix ou len fait le dieu seruise 
celui qui ciel et terre fist 
et homes et femes i mist 
et mostiers coi fix ce meisme 
une maison bele et saintisme 
ou il a cors sains et tresors 
si i sacrefion le cors 
ihesu crist le prophete sainte 
cui iuif fisent honte mainte 
trais fu et iugiez a tort 
et soffri angoisse de mort 
por les homes et por les fames 
qu en infer aloient les ames 
quant eles partoient des cors 
et il les en regeta fors 
si fu a l estache liiez 
batus et puis crucefiiez 
et porta corones d espines 
por oir messes et matines 
et por cel seignor aorer 
uos lo iou al mostier aler  
atant n i ot plus de demore 
congie prent et la mere plore 
et sa sele li fu ia mise 
a la maniere et a la guise 
de gales fu appareilliez 
uns reuelins ot en ses piez 
et par tout la ou il aloit 
trois gauelos porter soloit 
ses gauelos en uelt porter 
mais deus en fist sa mere oster 
por che que trop samblast galois 
si eust ele fait toz trois 
molt uolentiers s il peust estre 
une roorte en sa main destre 
porta por son cheual ferir 
plorant le baise au departir 
la mere qui molt chier l auoit 
et prie dieu que il l auoit 
  biax fix  fait ele   dix uos maint 
ioie plus qu il ne m en remaint 
uos doinst il ou que uos ailliez  
quant li ualles fu eslongiez 
le get d une pierre menue 
si se regarde et uoit cheue 
sa mere al pie del pont arriere 
et iut pasmee en tel maniere 
com s ele fust cheue morte 
et cil cingle de le roorte 
son chaceor parmi la croupe 
et il s en ua que pas n acoupe 
ains l enporte grant aleure 
parmi le grant forest oscure 
et cheualcha des le matin 
tantque li iors uint a declin 
en la forest cele nuit iut 
tantque li clers iors aparut 
au main au chant des oiseles 
se lieue et monte li ualles 
s a a cheminer entendu 
tantque il uit un tref tendu 
en une praerie bele 
les le rieu d une fontenele 
li tref fu biax a grant merueille 
l une partie fu uermeille 
et l autre fu d orfrois brodee 
desus ot une aigle doree 
en l aigle feroit li solaus 
qui molt estoit clers et uermaus 
si reluisoient tout li pre 
de l enluminement del tre 
entor le tref a la roonde 
qui estoit li plus biax del monde 
auoit ramees et foillies 
et loges galesches drechies 
li ualles uers le tref ala 
et dist ainsque il uenist la 
  diex or uoi ie uostre maison 
or feroie iou mesprison 
se aorer ne uos aloie 
uoir dist ma mere tote uoie 
qui me dist que mostiers estoit 
la plus bele chose qui soit 
et me dist que ia ne trouaisse 
mostier qu aorer n i alaisse 
le creator en cui ie croi 
ie l i irai priier par foi 
qu il me doinst anqui a mengier 
que i en aroie grant mestier  
lors uient au tref se l troue ouert 
enmi le tref un lit couert 
d une colte de paile uoit 
el lit toute seule gisoit 
une pucelete endormie 
el bos estoit sa compaignie 
alees erent ses puceles 
por coillir floretes noueles 
que par le tref ionchier uoloient 
ensi com faire le soloient 
quant li ualles en tref entra 
ses cheuax si fort s esproha 
que la damoisele l oi 
si s esueilla et tressali 
et li ualles qui niches fu 
dist   pucele ie uos salu 
si come ma mere le m aprist 
ma mere m enseigna et dist 
que les puceles saluaisse 
en quelque liu que i es trouaisse  
la pucele de paor tramble 
por le uallet qui fols li samble 
si se tient por fole prouee 
de che qu il l a sole trouee 
  uallet  fait ele   tien ta uoie 
fui que mes amis ne te uoie 
ains uos baiserai par mon chief  
fait li ualles   cuiqu il soit grief 
que ma mere le m ensaigna 
ie uoir ne te baiserai ia  
fait la pucele   que ie puisse 
fui que mes amis ne te truisse 
que s il te troue tu es mors  
li ualles auoit les bras fors 
si l embracha molt nichement 
car il ne l sot faire autrement 
mist le soz lui tote estendue 
et cele s est molt desfendue 
et gandilla quanqu ele pot 
mais desfense mestier n i ot 
que li ualles en un randon 
le baisa uolsist ele ou non 
set fois si com li contes dit 
tantc un anel en son doit uit 
a une esmeraude molt clere 
  encor me dist  fait il   ma mere 
qu en uostre doit l anel presisse 
ne que rien plus ne uos fesisse 
or cha l anel ie l weil auoir 
mon anel n aras tu ia uoir  
fait la pucele   bien le saches 
s a force del doit ne l m esraches  
li ualles par le poing le prent 
a force le doit li estent 
si a l anel en son doit pris 
et en son doit meisme mis 
et dist   pucele bien aiez 
or m en irai ie bien paiez 
et molt meillor baisier uos fait 
que chamberiere que il ait 
en toute la maison ma mere 
car n auez pas la bouche amere  
et cele pleure et dist   uallet 
n enporte pas mon anelet 
que i en seroie malbaillie 
et tu en perdroies la uie 
quequ il tardast ie l te promet  
li ualles a son cuer ne met 
rien nule de che que il ot 
mais de che que ieuné ot 
moroit de fain a male fin 
un bouchel troue plain de uin 
et un hanap d argent selonc 
et uoit sor un trossel de ionc 
une toaille blanche et noeue 
il le sozlieue et desoz troue 
trois bons pastez de chieurol fres 
ne li anuie pas cis mes 
por le fain qui forment l angoisse 
un des pastez deuant lui froisse 
et mengue par grant talent 
et uerse en la colpe d argent 
del uin qui n estoit mie lais 
s en boit souent et a grans trais 
et dist   pucele cist paste 
n estroient hui par moi gasté 
uenez mengier qu il sont molt buen 
assez aura chascuns del suen 
s en i remandra uns entiers  
et cele pleure endementiers 
queque cil li prie et semont 
c onques un mot ne li respont 
la damoisele ains pleure fort 
molt durement ses poins detort 
et cil menga tant com lui plot 
et but tantque assez en ot 
et prist congie tot maintenant 
si recouri le remanant 
puis comanda a dieu celi 
cui ses salus point n abeli 
  diex uos salt  fait il   bele amie 
mais por dieu ne uos poinst il mie 
de uostre anel se ie l en port 
car ainsque ie muire de mort 
le uos guerredonerai gie 
ie m en uois a uostre congie  
et cele pleure et dist que ia 
a dieu ne le comandera 
car il li conuenra por lui 
auoir grant honte et grant anui 
que tant n en ot nule chetiue 
ne ia par lui tant come il uiue 
n en aura secors ne aie 
si sache bien qu il l a traie 
einsi remest cele plorant 
puis n ala gaires demorant 
que ses amis del bos reuint 
del uallet qui sa uoie tint 
uit les esclos si li greua 
et s amie plorant troua 
si dist   damosele ie croi 
a ces ensaignes que chi uoi 
que cheualier a eu chi 
non a sire ie uos affi 
mais un uallet galois i ot 
anieus et uilain et sot 
qui a de uostre uin beu 
tant com lui plot et bel li fu 
et menga de uos trois pastez 
et por ce bele si plorez 
s il eust beu et 
trestot iche uolsisse gie 
il i a plus sire  dist ele 
  mes aniax est en la querele 
qu il le m a tolu si l enporte 
ie uolsisse mix estre morte 
qu il l eust ensi emporté  
ez uos celui desconforté 
et angoisseus en son corage 
  par foi  fait il   ci a outrage 
et desqu il l enporte si l ait 
mais ie quit qu il i ot plus fait 
se plus i ot ne l celez ia 
sire  dist ele   il me baisa 
baisa uoire ie l uos di bien 
mais ce fu maleoit gre mien 
aincois uos sist et si uos plot 
onques nul contredit n i ot  
fait cil cui ialosie angoisse 
  cuidiez que ie ne uos conoisse 
si fas certes bien uos conois 
ne sui si borgnes ne si lois 
que uostre falsete ne uoie 
entree estes en male uoie 
entree estes en male paine 
ne ia ne mengera d auaine 
uostre cheuax ne n iert saigniez 
iusque ie m en soie uengiez 
et la ou il desfeerra 
iamais referez ne sera 
s il muert uos me siurrez a pie 
ne iamais ne seront changié 
li drap dont uos estes uestue 
ainz me siurrez a pie et nue 
tantque la teste en aurai prise 
ia n en ferai autre iustise  
atant s assist et si menga 
et li ualles tant cheualcha 
qu il uit un carbonier uenant 
un asne deuant lui menant 
  preudom  fait il   ensaigne moi 
qui l asne maines deuant toi 
la plus droite uoie a cardoeil 
li rois artus que ueoir weil 
i fait cheualiers ce dist len 
uallet  fait il   en icest sen 
a un chastel sor mer assis 
le roi artu biax dols amis 
lie et dolant i troueras 
a che chastel se tu i uas 
or me diras tu ia mon wel 
de coi li rois a ioie et doel 
ie l te dirai  fait il   molt tost 
li rois artus et toute s ost 
s est au roi rion combatus 
li rois des illes fu uencus 
et de c est li rois artus liez 
et de ses compaignons iriez 
qui as chastiax se departirent 
la ou le meillor seior uirent 
n il ne set coment il lor ua 
ce est li doels que li rois a  
li ualles ne prise un denier 
les noueles au charbonier 
fors tantque en la uoie entra 
cele part ou il li mostra 
tantque sor mer uit un chastel 
molt bien seant et fort et bel 
et uoit issir parmi la porte 
un cheualier armé qui porte 
une colpe d or en sa main 
sa lance tenoit et son frain 
et son escu en la senestre 
et la colpe d or en la destre 
et les armes bien li seoient 
qui toutes uermeilles estoient 
li ualles uit les armes beles 
qui totes estoient noueles 
si li pleurent et dist   par foi 
ces demanderai ie le roi 
s il les me done bel m en iert 
et dehais ait qui autres quiert  
atant uers le chastel s en cort 
que tart li est qu il uiegne a cort 
tantque pres del cheualier uint 
et li cheualiers le retint 
un petit si li demanda 
  ou en uas tu uallet diua 
ie weil  fait il   a cort aler 
le roi ces armes demander 
uallet  fait il   tu feras bien 
or ua dont tost et si reuien 
et tant diras al mauuais roi 
que s il ne uelt tenir de moi 
sa terre que il le me rende 
ou il enuoit qui la desfende 
uers moi qui di que ele est moie 
et a ces ensaignes t en croie 
que deuant lui pris orendroit 
a tot le uin que il beuoit 
ceste colpe que ie chi port  
or quiere autre qui li recort 
que cil n i a mot entendu 
iusqu a la cort n a atendu 
ou li rois et li cheualier 
estoient assis al mengier 
la sale fu par terre aual 
et li ualles entre a cheual 
en la sale qui fu pauee 
et longue autretant come lee 
et li rois artus ert assis 
au chief de la table pensis 
et tuit li cheualier rioient 
et li un as autres gaboient 
fors il qui pensis fu et mus 
li ualles est auant uenus 
n il ne set le quel il salut 
car le roi mie ne conut 
tantqu iuones contre lui uint 
qui un coutel en sa main tint 
  uassal  fait il   tu qui ca uiens 
qui ce coutel en ta main tiens 
mostre moi li quels est li rois  
yuones qui molt fu cortois 
li dist   amis ueez le la  
et cil tantost uers lui ala 
se l salua si come il sot 
li rois pensa et ne dist mot 
et cil autre fois l araisone 
li rois fort pense et mot ne sone 
  par foi  dist li ualles adonques 
  cis rois ne fist cheualier onques 
coment porroit cheualier faire 
quant on n en puet parole traire  
tantost del retorner s atorne 
le chief de son chaceor torne 
mais si pres del roi l ot mené 
a guise d ome mal sené 
que deuant lui sanz nule fable 
li abati desor la table 
del chief un chapel de bonet 
li rois torne uers le uallet 
le chief que il tenoit baissié 
si a tot son pense laissié 
et dist   biax frere bien ueigniez 
ie uos pri qu a mal ne teigniez 
che qu a uostre salu me teuc 
d ire respondre ne uos peuc 
que li pire anemis que i aie 
qui plus me het et plus m esmaie 
m a chi ma terre contredite 
et tant est fols que tote quite 
dist qu il l aura ou weille ou non 
li uermax cheualiers a non 
de la forest de quinqueroi 
et la roine deuant moi 
estoit chi uenue seoir 
por conforter et por ueoir 
les cheualiers qui sont blechié 
ne m eust gaires correchié 
li cheualiers de quanqu il dist 
mais deuant moi ma colpe prist 
et si folement l enleua 
que sor la roine uersa 
tot le uin dont ele estoit plaine 
chi ot honte laide et uilaine 
que la roine en est entree 
de corroz et d ire enflammee 
en sa chambre ou ele s ocist 
ne ne quit pas se dex m ait 
que ele en puist eschaper uiue  
li ualles ne prise une chiue 
quanques li rois li dist et conte 
ne de son dol ne de sa honte 
de sa feme ne li chaut il 
  faites moi cheualier  fait il 
  sire rois car aler m en weil  
cler et riant furent li oeil 
en la teste au uallet saluage 
nus qui le uoit ne l tient a sage 
mais trestot cil qui le ueoient 
por bel et por gent le tenoient 
  amis  fait li rois   descendez 
et uostre chaceor rendez 
a un uallet se l gardera 
et uostre uolente fera 
cheualiers serez iusqu a peu 
a m onor et a uostre preu  
et li ualles a respondu 
  ia n estoient pas descendu 
cil que i encontrai en la lande 
et uos uolez que ie descande 
ia par mon chief ne descendrai 
mais faites tost si m en irai 
ha  fait li rois   biax amis chiers 
ie le ferai molt uolentiers 
a uostre preu et a m onor 
foi que ie doi al creatour  
fait li ualles   biax sire rois 
ne serai cheualiers des mois 
se cheualiers uermeus ne sui 
donez moi les armes celui 
qui uostre colpe d or emporte 
que i encontrai deuant la porte  
li seneschax qui fu bleciez 
de che qu il ot est correciez 
et dist   amis uos auez droit 
alez lui tolir orendroit 
les armes car eles sont uos 
ne feistes mie que sos 
que uos por che uenistes cha  
li rois l ot si s en correcha 
et dist a keu   grant tort auez 
qui le uallet chi ramprosnez 
a preudome est trop grans uisces 
por che se li ualles est niches 
s est il puet c estre gentix hom 
que il li uient d aprision 
qu il a esté a maluais mestre 
encore puet preus uassax estre 
uilonnie est d autrui gaber 
et de prometre sanz doner 
preudom ne se doit entremetre 
de rien nule a autrui prometre 
que doner ne li puisse ou ueille 
que le malgre celui n acueille 
qui sanz prometre est ses amis 
et desque il li a pramis 
si bee a la promesse auoir 
et por ce si poez sauoir 
qu assez uenroit il mix doner 
a home que faire baer 
et qui le uoir dire en uolroit 
soi meisme gabe et dechoit 
qui fait pramesse et ne la salt 
le cuer de son ami se talt  
ensi li rois a ke parloit 
et li ualles qui s en aloit 
a une pucele ueue 
bele et gente si le salue 
et ele lui et si li rist 
et en riant itant li dist 
  uallet se tu uis par eage 
ce pens et croi en mon corage 
qu en trestot le monde n aura 
n il n ert ne on ne l i saura 
nul meillor cheualier de toi 
einsi le pens et cuit et croi  
et la pucele n auoit ris 
passé auoit ans plus de sis 
et ce dist ele si en haut 
ke tot l oirent et kex saut 
cui la parole anuia molt 
se li dona cop si estolt 
de la palme en la face tendre 
que il le fist a terre estendre 
quant la pucele feru ot 
en son retor troua un sot 
lez une cheminee estant 
si le bouta el fu ardant 
del pie par corroz et par ire 
por che que li sos soloit dire 
  ceste pucele ne rira 
iusqu atantque ele uerra 
celui qui de cheualerie 
aura toute la seignorie  
einsi cil crie et cele pleure 
et li ualles plus ne demeure 
ains s en retorne sanz conseil 
apres le cheualier uermeil 
yuones qui les drois sentiers 
sauoit toz et molt uolentiers 
aportoit noueles a cort 
toz sols sans compaignon s en cort 
par un uergie dalez la sale 
et par une posterne auale 
tantqu il uint au chemin tot droit 
ou li cheualiers atendoit 
cheualerie et auenture 
et li ualles grant aleure 
uint uers lui por ses armes prendre 
et li cheualiers por atendre 
auoit la colpe d or ius mise 
sor un perron de roche bise 
quant li ualles aprochié l ot 
tantque li uns l autre oir pot 
si li cria   metez les ius 
les armes n es porterez plus 
que li rois artus le uos mande  
et li cheualiers li demande 
  uallet ose nus cha uenir 
por le droit le roi maintenir 
se nus i uient ne l celer pas 
coment deable est ce ore gas 
dans cheualiers que uos me faites 
qu encor n auez mes armes traites 
ostez les tost ie l uos comant 
uallet  fait cil   ie te demant 
se nus uient cha de par le roi 
qui combatre se weille a moi 
dans cheualiers car ostez tost 
les armes que ie n es uos ost 
que plus ne les uos sofferroie 
bien sachiez que ie uos ferroie 
se plus parler m en fasiiez  
lors fu li cheualiers iriez 
sa lance a a deus mains leuee 
et si l en done tel colee 
par les espaulles en trauers 
de la ou n estoit pas li fers 
qu il le fist embronchier aual 
iusques sor le col del cheual 
et li ualles fu correchiez 
quant il senti qu il fu blechiez 
de la colee qu il ot prise 
en l oeil al miex qu il pot l auise 
et laisse aler le gauelot 
si qu il n entent ne uoit ne ot 
le fiert parmi l oeil el ceruel 
que d autre part del haterel 
le sanc et la ceruele espant 
de la dolor li cuers li mant 
si uerse et chiet toz estendus 
et li ualles est descendus 
si met la lance a une part 
et l escu del col li depart 
mais il ne set uenir a chief 
del hiaume qu il a sor le chief 
qu il ne set coment il le praigne 
et s a talent qu il li descaigne 
l espee mais il ne l set faire 
ne del fuerre ne le puet traire 
ains prent l espee et sache et tire 
et yuones comence a rire 
quant le uallet uoit entrepris 
  iche que est  fait il   amis 
que faites uos ie ne sai coi 
ie quidoie de uostre roi 
qu il m eust ces armes donees 
mais ains aurai par carbonees 
trestot esbrahoné le mort 
que nule des armes enport 
qu eles se tienent si au cors 
que ce dedens et che defors 
est trestot un si com moi samble 
qu eles se tienent si ensamble 
or ne uos caut de nule rien 
que i es departirai molt bien 
se uos uolez  fait yuones 
  faites dont tost  fait li ualles 
  s es me donez sans nul aret  
tantost yuones s entremet 
qui dusqu en l orteil le deschauce 
n i a lessié hauberc ne cauce 
ne hiaume en chief n autre armeure 
mais li ualles sa uesteure 
ne uolt laissier ne qu il preist 
por rien que iuones li deist 
une cote molt aesie 
de drap de soie gambesie 
que desoz son hauberc uestoit 
li cheualiers quant uis estoit 
ne oster ne li puet des piez 
les reuelins qu il ot chauciez 
ains dist   deable est che ore gas 
chanieroie ie mes bons dras 
que ma mere me fist l autrier 
por les dras a che cheualier 
ma grosse chemise de canuene 
por la soie qui st mole et tanuene 
uoldriiez uos que ie laissasse 
ma cotele ou aigue ne passe 
por cesti qui n en tenroit goute 
maldite soit la gorge tote 
qui cangera n auant n apres 
ses bons dras por autres malues  
molt grief chose est de fol aprendre 
rien fors les armes ne uolt prendre 
por proiere que on li face 
yuones les armes li lace 
et sor les reuelins li chauce 
les esperons desor la cauce 
puis li a le hauberc uestu 
tel c onques nus mieldres ne fu 
et sor la coiffe li assiet 
le hiaume qui molt bien li siet 
et de l espee li ensaigne 
que bien lasque et pendant le chaine 
puis li met le pie en l estrier 
si le fait monter el destrier 
ains mais estriers ueu n auoit 
ne d esperons rien ne sauoit 
fors de cinglant ou de roorte 
yuones l escu li aporte 
et la lance puis si li baille 
aincoisque yuones s en aille 
dist li ualles   amis prenez 
mon chaceor si l enmenez 
qu il est molt bons et ie l uos doing 
por che que ie n en ai mais soing 
et portés sa colpe le roi 
si le salués de par moi 
et dites tant a la pucele 
ke kex feri sor la maissele 
que se ie puis ainsque ie muire 
li quit ie molt bien metre quire 
que por uengie se tenra  
et cil respont que il rendra 
au roi sa colpe et son message 
fornira il a loi de sage 
atant departent si s en uont 
en la sale ou li baron sont 
entre yuones parmi la porte 
qui au roi sa colpe raporte 
si li dist   sire or faites ioie 
que uostre colpe uos renuoie 
uostre cheualiers qui chi fu 
de quel cheualier me dis tu  
fait yuones   de celui di 
qui orendroit parti de chi 
dis tu dont del uallet galois 
qui me demanda  fait li rois 
  les armes de synople taintes 
au cheualier qui hontes maintes 
m a faites selonc son pooir 
sire de lui di ie por uoir 
et ma colpe coment ot il 
aime le tant et prise cil 
qu il li ait de son gre rendue 
aincois li a si chier uendue 
li ualles que il l a ocis 
et coment fu che biax amis 
sire ne sai maisque ie ui 
que li cheualiers le feri 
de sa lance et fist grant anui 
et li ualles referi lui 
d un gauelot parmi l ueilliere 
si qu il li fist par de deriere 
le sanc et le ceruele 
si qu il le fist a terre estandre  
lors dist li rois au seneschal 
  ha keu com auez hui fait mal 
par uostre lange l enuiouse 
qui aura dite mainte oisouse 
m auez uos le ualet tolu 
qui molt m a hui cest ior ualu 
sire  fait yuones al roi 
  par mon chief il manda par moi 
a la pucele la roine 
que kex feri par aatine 
por mal de lui et por despit 
que il le uengera ce dit 
et s il em puet uenir en leu  
li fols qui sist dalez le feu 
ot la parole et salt en piez 
et uient deuant le roi toz liez 
s a tel ioie qu il trepe et salt 
et dist   dans rois se diex me salt 
ore aprochent nos auentures 
de felenesses et de dures 
en uerrez auenir souent 
et si uos met bien en couent 
que kex puet estre toz certains 
que mar uit ses piez et ses mains 
et sa langue fole et uilaine 
que ainsque past une quinsaine 
aura li cheualiers uengié 
le cop qu il me dona del pie 
et la buffe ert molt bien rendue 
et comperee et chier uendue 
que il dona a la pucele 
que entre le coute et l aissele 
le bras destre li brisera 
un demi an le portera 
au col pendu et bien l i port 
n i puet falir ne qu a la mort  
cele parole tant greua 
keu que par poi qu il ne creua 
de mautalent et de corroz 
que il ne l ala deuant toz 
tel conraer que mort l eust 
por che que al roi despleust 
laissa que il ne l enuai 
et li rois dist   ahi ahi 
keu com m auez hui correchié 
qui assené et adrecié 
le uallet a armes eust 
tantc un poi aidier s en seust 
et de l et de la lance 
bons cheualiers fust sanz doutance 
mais il n en set ne peu ne bien 
d armes ne de nule autre rien 
que neis traire ne saroit 
s espee se besoing auoit 
or siet armez sor son cheual 
s enconterra alcun uassal 
qui por son cheual gaaignier 
ne l redoutera mehaignier 
tost mort ou mehaignié l ara 
que desfendre ne se sara 
tant est niches et bestiax 
tost ara fait ses enuiax  
einsi li rois plaint et regrate 
le uallet et fait chiere mate 
mais il n i puet rien conquester 
si laisse la parole ester 
et li ualles sanz nul arest 
ua cheualchant par la forest 
tantque a plaine terre uient 
sor une riuiere qui tient 
de le plus d une arbalestee 
si restoit tote l iaue entree 
et retraite en son droit conduit 
uers la grant riuiere qui bruit 
s en ua toute une praerie 
mais en l iaue n entra il mie 
qu il le uit molt corant et noire 
assez plus parfonde que loire 
si s en ua tot selonc la riue 
lez une grant roche naiue 
qui d autre part de l iaue estoit 
si que l iaue al pie li batoit 
sor cele roche en un pendant 
qui uers mer aloit descendant 
ot un chastel molt riche et fort 
si com l iaue aloit a regort 
torna li ualles a senestre 
et uit les tors chastel nestre 
qu auis li fu qu eles naissoient 
et que fors de la roche issoient 
enmi le chastel en estant 
ot une tor et fort et grant 
une barbacane molt fort 
qui ert tornee uers le gort 
qui a la mer se combatoit 
et la mers au pie li batoit 
a quatre parties del mur 
dont li quarrel estoient dur 
auoit quatre basses torneles 
qui molt estoient fors et beles 
li chastiax fu molt bien seans 
et bien aesiez par dedans 
deuant le chastelet roont 
ot sor l iaue drecié un pont 
de pierre d araine de caus 
li pons estoit et fors et haus 
a batailles estoit entor 
enmi le pont une tour 
et deuant un pont torneis 
qui estoit fais et establis 
a che que sa droiture aporte 
le ior ert pons et la nuit porte 
li ualles uers le pont chemine 
uestus d une robe porprine 
s aloit uns preudom esbatant 
par sus le pont es uos atant 
celui qui uers le pont uenoit 
li preudom en sa main tenoit 
par contenance un bastonet 
et apres lui furent uallet 
doi tot desaffublé uenu 
li ualles a bien retenu 
ce que sa mere li aprist 
car il le salua et dist 
  sire ce m ensaigna ma mere 
diex beneie toi biax frere  
fait li preudom qui niche et sot 
au parler reconeu l ot 
et dist   biax frere dont uiens tu 
dont de la cort le roi artu 
qu i feis cheualier m a fait 
li rois qui bone auenture ait 
cheualier se dex bien me doint 
ne quidoie c or en cest point 
de tel chose li souenist 
d el quidoie qu il li tenist 
ore que de cheualiers faire 
or me di frere debonaire 
ces armes qui les te bailla 
li rois  fait il   le mes dona 
dona coment  et il li conte 
si come oi auez el conte 
qui autre fois le conteroit 
anuis et oiseuse seroit 
que nus contes de ce n amende 
et li preudom li redemande 
qu il set faire de son cheual 
  ie l corc bien amont et aual 
tot autresi com ie coroie 
le chaceor que ie auoie 
qu en la maison ma mere pris 
et de uos armes biax amis 
me redites que sauez faire 
i es sai bien uestir et retraire 
si com li ualles m en arma 
qui deuant moi en desarma 
le cheualier qu auoie mort 
et si legierement les port 
qu eles ne me grieuent de rien 
par ma foi ce pris ie molt bien  
fait li preudom   et molt me siet 
or me dites si ne uos griet 
quels besoinz uos amena cha 
sire ma mere m ensaigna 
que uers les preudomes alaisse 
en quelque liu que i es trouaisse 
si creisse ce qu il diroient 
que preu i ont cil qui les croient  
et li preudom respont   biax frere 
beneoite soit uostre mere 
que ele uos conseilla bien 
mais uolez uos plus dire rien 
oil et coi tant et non mais 
que uos me hebergiez hui mais 
molt uolentiers  fait li preudom 
  maisque uos m otroiez un don 
dont grant bien uenir uos uerrés 
et quel  fait il   que uos querrez 
le conseil uostre mere et moi 
par foi  fait il   et ie l otroi 
dont descendez  et il descent 
uns des ualles son cheual prent 
des deus qui furent uenu la 
et li autres les desarma 
si remest en la roube sote 
es reuelins et en la cote 
de cerf malfaite et maltaillie 
que sa mere li ot baillie 
et li preudom se fist cauchier 
les esperons trenchans d acier 
que li ualles ot aportés 
et sor son cheual est montez 
et l escu par la guige pent 
a son col et la lance prent 
et dist   amis ore aprenez 
d armes et garde uos prenez 
coment on doit lance tenir 
et cheual poindre et retenir  
lors a desploie l ensaigne 
se li mostre et si li ensaigne 
coment on doit son escu prendre 
un petit le fait auant pendre 
tantqu au col del cheual le ioint 
et met la lance el feutre et point 
le cheual qui cent mars ualoit 
que nus plus uolentiers n aloit 
plus tost ne de greignor uertu 
li preudom sot molt de l escu 
et del cheual et de la lance 
que il l ot apris des enfance 
si pleut molt au uallet et sist 
trestot quanques li preudom fist 
quant il ot fait tot son cembel 
deuant le uallet bien et bel 
qui bien s en ot garde donee 
cil s en reuient lance leuee 
au uallet et demande li 
  amis sauriiez uos ensi 
la lance et l escu demener 
et le cheual poindre et mener  
et dist que tot a deliure 
ne querroit ia un ior plus uiure 
en auant ne auoir eust 
qu il ensi faire le seust 
  ce qu en ne set puet on aprendre 
qui i uelt pener et entendre  
fait li preudom   biax amis chiers 
il couient a toz les mestiers 
et cuer et paine et us auoir 
par ces trois le puet on sauoir 
et quant uos onques ne l feistes 
ne autrui faire ne l ueistes 
se uos faire ne le sauez 
honte ne blasme n i auez  
lors le fist li preudom monter 
et il comencha a porter 
si a droit la lance et l escu 
com s il eust toz iors ueschu 
en tornoiemens et en guerres 
et alé par toutes les terres 
querant bataille et auenture 
car il li uenoit de nature 
et quant nature li aprent 
et li cuers del tot i entent 
ne li puet estre rien greuaine 
la ou nature et cuers se paine 
par tot si bien s i essaioit 
que al preudome molt plaisoit 
et si disoit en son corage 
que s il se fust tot son eage 
d armes penez et entremis 
s en fust il assez bien apris 
quant li ualles ot fait son tor 
deuant le preudome al retor 
lance leuee s en repaire 
si come il li ot ueu faire 
si dist   sire ai le ie bien fait 
cuidiez uos que ia mestier m ait 
paine se ie metre l i weil 
onques rien ne uirent mi oeil 
dont ie si grant enuie eusse 
molt uoldroie que i en seusse 
autretant com uos en sauez 
amis se le cuer i auez  
fait li preudom   uos en sarois 
ia mar cusencon en aurois  
li preudom par trois fois monta 
par trois fois d armes l ensaigna 
itant come ensaignier l en pot 
tantque assez ensaignié l ot 
et par trois fois monter le fist 
a la daerraine li dist 
  amis se uos encontriiez 
un cheualier que feriiez 
s il uos feroit ie l referroie 
et se uostre lance pechoie 
apres che n i auroit il plus 
maisqu as poinz li corroie sus 
amis ce ne feriez uos mie 
que ferai dont par escremie 
de l espee le dois requerre  
lors fiche deuant lui en terre 
la lance en estant tote droite 
li preudom qui tant le couoite 
d armes ensaignier et aprendre 
que il se sache bien desfendre 
a l espee s on le requiert 
et enuair quant lius en iert 
puis a main a l espee mise 
  amis  fait il   en itel guise 
uos desfendez s on uos assaut 
de che  fait il   se diex me salt 
ne set nus tant come ie faz 
qu as boriax et as taleuaz 
chiez ma mere en apris assez 
tantque souent en fui lassez 
dont alons hui mais a l ostel  
fait li preudom   ie n i sai tel 
et nos aurons cuiqu il anuit 
l ostel saint iuliien anuit  
lors s en uont andui coste a coste 
et li ualles dist a son hoste 
  sire ma mere m ensaigna 
qu auec home n alaisse ia 
ne compaignie n i eusse 
granment que son non ne seusse 
et s ele m ensaigna sauoir 
ie weil le uostre non sauoir 
biax chiers amis  fait li preudom 
  gornemans de gorhaut ai non  
einsi iusqu a l ostel en uienent 
et main a main andui se tienent 
a la montee du degre 
uint uns ualles tot de son gre 
qui aporta un mantel cort 
le uallet affubler en cort 
qu apres le chaut ne li preist 
froidure qui mal li feist 
riches maisons beles et grans 
ot li preudom et bons sergans 
et li mengiers fu atornez 
bons et biax et bien conraez 
si lauerent li cheualier 
puis si s asient al mengier 
et li preudom lez lui assist 
le uallet et mengier le fist 
auec lui a une escuele 
des mes ne faz autre fauele 
quans en i ot ne quel furent 
mais assez mengierent et burent 
del mengier ne fas autre fable 
quant leué furent de la table 
li preudom qui molt fu cortois 
pria de remanoir un mois 
le uallet qui dalez lui sist 
un an tot plain se il uolsist 
le retenist molt uolentiers 
si apresist endementiers 
tels choses s eles li pleussent 
qu au besoing mestier li eussent 
et li ualles li dist apres 
  sire ne sai se ie sui pres 
del manoir ou ma mere maint 
mais ie pri dieu qu a li me maint 
tantqu encor le puisse ueoir 
car pasmee le ui cheoir 
al pie del pont deuant la porte 
si ne sai s ele est uiue ou morte 
del doel de moi quant le laissai 
chai pasmee bien le sai 
et por ce ne porroit pas estre 
tantque ie seusse son estre 
li preudom uoit que riens ne uaut 
proiere lor parole faut 
si uont couchier sanz plus de plait 
que li lit estoient ia fait 
li preudom par matin leua 
au lit le uallet en ala 
la ou il le troua gisant 
si li fist porter en presant 
chemise et braies de censil 
et cauces en bresil 
et cote d un drap de soie ynde 
qui fu tyssus et fais en ynde 
por che que uestir li fesist 
li enuoia et si li dist 
  amis ces dras que chi ueez 
uestirez se uos m en creez  
et li ualles respont   biax sire 
uos porriiez assez mix dire 
li drap que ma mere me fist 
dont ne ualent il miex que cist 
et uos uolez que ie les ueste 
uallet foi que ie doi ma teste 
ne foi que ie doi mes deus oex 
aincois ualent cist assez miex  
fait li ualles   ains ualent pis 
uos me deistes biax amis 
quant ie uos amenai caiens 
que uos toz mes comandemens 
feriiez et ie si ferai  
fait li ualles   ia n en falrai 
encontre uos de nule chose  
as dras uestir plus ne repose 
si a les sa mere laissiez 
et li preudom s est abaissiez 
si li chaucha l esperon destre 
la costume soloit tex estre 
que cil qui faisoit cheualier 
li deuoit l esperon cauchier 
d autres ualles assez i ot 
chascuns qui auenir i pot 
a lui armer a sa main mise 
et li preudom l espee a prise 
si li cainst et si le baisa 
et dist que donee li a 
le plus haute ordene apres l espee 
que diex ait faite et comandee 
c est l ordre de cheualerie 
qui doit estre sanz uilonnie 
et dist   biax frere or uos souiegne 
se il auient qu il uos couiegne 
combatre a aucun cheualier 
iche uos weil dire et proier 
se uos en uenez al desus 
que uers uos ne se poist plus 
desfendre ne contretenir 
ainz l estuece a merchi uenir 
gardez que merchi en aiez 
n encontre che ne l ociiez 
ne ne parlez trop uolentiers 
nus ne puet estre trop parliers 
qui souent tel chose ne die 
qui torné li est a folie 
car li sages dit et retrait 
qui trop parole il se mesfait 
por che biax amis uos chastoi 
de trop parler et si uos proi 
se uos trouez home ne fame 
ou soit orfenins ou soit dame 
desconseilliez d aucune rien 
conseilliez les si ferez bien 
se uos conseillier les sauez 
et se uos pooir en auez 
une autre chose uos apreng 
que ne tenez mie a desdaig 
car ne fait pas a desdaignier 
uolentiers alez al mostier 
proier celui qui tot a fait 
que de uostre ame merchi ait 
et en cest siecle terrien 
uos gart come son crestien  
li ualles a dit au preudome 
  de toz les apostres de rome 
soiez uos beneois biax sire 
qu autel oi ma mere dire 
or ne dites iamais biax frere  
fait li preudom   que uostre mere 
uos ait apris rien se ie non 
et sachiez que ne uos blasmon 
se uos l auez dit dusqu a chi 
et desormais uostre merchi 
uos proi que uos en chastiiez 
car se uos plus le disiiez 
a folie le tenroit len 
por che uos proi gardez uos en 
coment dirai dont biax dols sire 
li uauasors ce porrez dire 
qui uostre esperon uos caucha 
le uos aprist et ensaigna  
et cil l en a le don doné 
que iamais tant come il soit né 
n en parlera de ce soit fis 
se de lui non qu il li est uis 
que ce soit biens qu il li ensaigne 
maintenant li preudom le saigne 
de sa main qu ot en haut leuee 
et dist   puisque l alers t agree 
or ua a dieu qui te conduie 
puisque li demorers t anuie  
li nouiax cheualiers se part 
de son hoste et molt li est tart 
qu il a sa mere uenir puisse 
et que uiue et saine le truisse 
lors s est mis es fores soutaines 
car plus i set qu a terres plaines 
car es fores se conissoit 
et cheualcha tantque il uoit 
un chastel fort et bien seant 
defors les murs n auoit neant 
fors mer et aiue et terre gaste 
d esrer uers le chastel se haste 
tantque deuant la porte uint 
mais un pont passer li couint 
si feble ainzqu a la porte uiegne 
qu a paines croit qu il le sostiegne 
li ualles sor le poncel monte 
si l a passé c ainc mal ne honte 
ne encombrier ne li auint 
desque deuant la porte uint 
fermee le troue a la clef 
il n i hurte mie soef 
ne n apele mie trop bas 
tant i feri qu isnellepas 
uint as fenestres de la sale 
une pucele maigre et pale 
et dist   qui est cil qui apele  
cil regarde uers la pucele 
si le uoit et dist   bele amie 
uns cheualiers sui qui uos prie 
que laiens me faciez entrer 
et l ostel anuit mais prester 
sire  fait ele   uos l arez 
mais petit de gre m en sarez 
et neporquant nos uos ferons 
si bel hostel com nous porrons  
lors s est la pucele arrier traite 
et cil qui a le porte agaite 
crient c on li face trop ester 
si recomenche a rapeler 
et tantost quatre seriant uindrent 
qui haches ens en lor mains tindrent 
et ot chascuns caint bone espee 
si ont la porte desfermee 
puis li ont dit   uenez auant  
s a aise fuissent li seriant 
molt fuissent bel mais il auoient 
mesaise eu tantqu il estoient 
de ieuner et de ueillier 
tel c on s en peust merueillier 
car c il eut bien defors trouee 
la terre nue et desertee 
et dedens molt petit troua 
car tot par tot ou il ala 
troua degastees les rues 
et les maisons uit decheues 
c ome ne feme n i auoit 
deus mostiers en la uile auoit 
qui ia furent deus abeies 
l une de nonains esbahies 
l autre de moignes esgarez 
ne troua mie bien parez 
ces mostiers ne bien portendus 
aincois uit creuez et fendus 
les murs et les tors descouertes 
et les maisons erent ouertes 
ausi de nuit come de iors 
molins n i muet ne n i quist fors 
en nul liu de tot le chastel 
n il n i auoit uin ne gastel 
ne rien nule qui fust a uendre 
dont len poist un denier prendre 
ensi troua le chastel gaste 
qu il n i auoit ne pain ne paste 
ne uin ne sydre ne ceruoise 
uers un palais couert d adoise 
l ont li quatre seriant mené 
et descendu et desarmé 
et tantost uns ualles auale 
par un des degres de la sale 
qui aporta un mantel gris 
au col au cheualier l a mis 
et uns autres a establé 
son cheual la ou il n ot ble 
ne fain n auaine se peu non 
car il n estoit en la maison 
li autre deuant els le font 
par uns degrez monter amont 
en la sale qui molt ert bele 
dui preudome et une pucele 
li sont a l encontre uenu 
li preudome estoient chenu 
non pas si que tot fuissent blanc 
de bel eage a tot lor sanc 
et a toute lor force fuissent 
se doel et pesance n eussent 
et la pucele uint plus cointe 
et plus acesmee et plus iointe 
que espreuiers ne papegaus 
ses mantiax fu et ses bliaus 
d une porpre noire estelee 
d or et n estoit mie pelee 
la penne qui d ermine fu 
d un sebelin noir et chenu 
qui n estoit trop lons ne trop lez 
fu li mantiax al col orlez 
et se ie onques fis deuise 
en biaute que diex eust mise 
en cors de feme ne en face 
or me replaist que une en face 
que ia n en de mot 
desfublee fu et si ot 
les chaueus tiex s estre poist 
que bien quidast qui les ueist 
que il fuissent tot de fin or 
tant estoient luisant et sor 
le front ot haut et blanc et plain 
come s il fust ourez a main 
et que de main d ome ourez fust 
de pierre ou d yuoire ou de fust 
sorciex bien fais et large entrueil 
en la teste furent li oeil 
uair et riant cler et fendu 
le nez ot droit et estendu 
et miex auenoit en son uis 
li uermeus sor le blanc assis 
que li sinoples sor l argent 
por uoir embler les cuers de gent 
fist diex en li passemerueille 
c onques puis ne fist sa pareille 
ne deuant faite ne l auoit 
et quant li cheualiers le uoit 
si le salue et ele lui 
et li cheualier ambedui 
et la damoisele le prent 
par le main debonairement 
et dist   biax sire uostre hosteus 
certes n iert mie anquenuit teus 
come a preudome couenroit 
se ie uos disoie orendroit 
tot no couine et tot nostre estre 
uos cuideriiez puet cel estre 
que par mauuestie le deisse 
por che qu aler uos en feisse 
mais s il uos plaist ore i uenez 
l ostel tel come il est prenez 
et diex uos doinst meillor demain  
einsi l enmaine par le main 
iusqu a une chambre celee 
qui molt fu bele et longue et lee 
sor une coute de samit 
qui fu estendue en un lit 
se sont laiens andui assis 
cheualier quatre cinc et sis 
uinrent laiens et si se sistrent 
par grans tropiax et mot ne distrent 
et uirent celui qui se sist 
dalez lor dame et mot ne dist 
por che de parler se tenoit 
que del chastoi li souenoit 
que li preudom li auoit fait 
s en tenoient entr ax grant plait 
tuit li cheualier a conseil 
  diex  fait chascuns   molt me merueil 
se cil cheualiers est muiaus 
grans doels seroit c onques si biax 
cheualiers ne fu nez de fame 
molt par siet bien dalez ma dame 
et ma dame ausi dalez lui 
s il ne fuissent muel andui 
tant est cil biax et cele bele 
c onques cheualiers ne pucele 
si bien n auindrent mais ensamble 
et de l un et de l autre samble 
que diex l un por l autre feist 
por che qu ensamble les meist  
et trestuit cil qui i estoient 
trestot grant parole en tenoient 
et la damoisele atendoit 
qu il l araisnast de coique soit 
tantqu ele uit tres bien et sot 
que il ne li diroit ia mot 
s ele ne l araisnoit auant 
lors dist molt debonairemant 
  sire dont uenistes uos hui 
damoisele  fait il   ie gui 
chiez un preudome a un chastel 
ou i oi hostel et bon et bel 
s i a cinc tors fors et ellites 
une grant et quatre petites 
si sai tote l oeure assomer 
mais le chastel ne sai nomer 
et si sai bien que li preudom 
gornemans de gorhaut a non 
ha biax amis  fait la pucele 
  molt est uostre parole bele 
et molt auez dit que cortois 
grez uos en sache diex li rois 
quant uos preudome l apelastes 
c onques plus uoir mot ne parlastes 
qu il est preudom par saint richier 
iche puis ie bien affichier 
et sachiez que ie sui sa niece 
mais ie ne l ui molt a grant piece 
et certes puisque uos meustes 
de uostre hostel ne coneustes 
plus preudome mien esciant 
molt lie hostel et molt ioiant 
uos fist car il le sot bien faire 
come preudom et debonaire 
puissans et aesiez et riches 
mais n a chaiens que sol cinc miches 
que uns miens oncles qui st prieus 
molt sains hom et religieus 
m enuoia por souper anuit 
et un bouchel plain de uin cuit 
de uitaille n a plus caiens 
forsc un chieurol c uns miens serians 
ocist hui main d une saiete  
atant comande que len mete 
les tables et eles sont mises 
et les gens al soper assises 
al mengier ont molt petit sis 
mais par molt grant talent fu pris 
apres mengier se departirent 
cil remesent qui s endormirent 
qui l autre nuit ueillié auoient 
cil s apareillent qui deuoient 
la nuit par le chastel ueillier 
seriant furent et cheualier 
cinquante qui la nuit ueillierent 
li autre molt se traueillierent 
de lor hoste molt aesier 
blans dras et couertoir molt chier 
et oreillier au chief li met 
cil qui del couchier s entremet 
trestote l aise et le delit 
c on puisse deuiser en lit 
ot li cheualiers cele nuit 
forsque solement le deduit 
de pucele se lui pleust 
et de dame se il leust 
mais il ne sauoit nule rien 
d amor ne de nule autre rien 
si s endormi auques par tens 
qu il n estoit de rien en empens 
mais s ostesse pas ne repose 
qui en sa chambre estoit enclose 
cil dort a ese et cele pense 
qu i n a en li nule desfense 
d une bataille qui l asaut 
molt se degiete molt tressalt 
molt se torne molt se demaine 
mantel de soie taint en graine 
a affublé sor sa chemise 
si s est en auenture mise 
come hardie et corageuse 
mais ce n est mie por oiseuse 
ainz se porpense qu ele ira 
a son hoste et si li dira 
de son pense une partie 
lors s est de son lit departie 
et issue est fors de la chambre 
a tel paor que tuit li membre 
li trambloient li cors sue 
plorant est de la chambre issue 
et uient au lit ou il se dort 
et plaint et sozpire molt fort 
si s acline si s aienoille 
et pleure si qu ele li moille 
de ses lermes tote la face 
n a hardement que plus en face 
tant a ploré que cil s esueille 
si s esbahist molt et merueille 
de sa face qu il sent moillie 
se uoit celi aienoillie 
deuant son lit qui le tenoit 
par le col embrachié estroit 
et tant de cortoisie fist 
que entre ses deus bras le prist 
maintenant et uers lui le trait 
se li dist   bele que uos plait 
por coi estes uenue chi 
ha gentius cheualiers merchi 
por dieu uos pri et por son fil 
que uos ne m en aiez plus uil 
de che que ie sui chi uenue 
por che se ie sui presque nue 
ie n i onques folie 
ne mauuestie ne uilonnie 
qu il n a el monde rien qui uiue 
tant dolente ne tant chetiue 
que ie ne soie plus dolente 
riens que i aie ne m atalente 
n onques nul ior sanz mal ne fui 
come maleurouse sui 
ne ie ne uerrai iamais nuit 
fors solement celi d anuit 
ne ior que celui de demain 
aincois m ocirrai de ma main 
de trois cens cheualiers et dis 
dont cis chastiax estoit garnis 
n a caiens remes que cinquante 
