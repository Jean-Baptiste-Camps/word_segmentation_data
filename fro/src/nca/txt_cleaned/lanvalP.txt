c est de lanual 
l auenture d un autre lai 
com il auint uous conterai 
fait fu d un molt rice uassal 
en breton l apelent lanual 
a cardoeill seiorna li rois 
artus li prex et li cortois 
por les escos et por les pis 
qui destrusoient le pais 
en le tere de logre estoient 
et mout souent le damagoient 
a le pentecoste en este 
i auoit li rois seiorné 
asses dona de rices dons 
et as contes et as barons 
a cex de le table reonde 
n ot tant de tex en tout le monde 
honors et terres departi 
fors a un seu qui l a serui 
ce fu lanuax ne l en souuint 
ne nus des siens bien ne li tint 
por sa ualor por largece 
por sa biaute por sa proece 
l enuioient tot li pluisor 
tes li mostroit sanlant d amor 
s au caualier mesauenist 
ia une fois ne l en plainsist 
fix a roi fu de haut parage 
mais loins fu de son hiretage 
de le maisnie le roi fu 
mais son auoir ot despendu 
car li rois rien ne li dona 
ne lanuax ne li demanda 
or est lanuax molt entrepris 
mout est dolans mout est pensis 
segnor ne uos en merueillies 
hom estranges desconseillies 
mout est dolans en autre terre 
quant il ne set u secors quere 
li ceualiers que ie uous di 
ki tant auoit le roi serui 
un iur monta sor son destrier 
si s en ala esbanoiier 
fors de le uile en est issus 
tos seus est en pre uenus 
sor une eue corant descent 
mais ses ceuaus tranble forment 
il le descengle si le lait 
enmi le pre witrer le fait 
le pan de son mantel ploia 
desous son cief puis se couca 
mout est pensis por se mesaise 
il ne oit cose qui li plaise 
la u il gist en tel maniere 
garda aual les la riuiere 
si uit uenir deus damoiseles 
onques n eut ueues si beles 
uestues furent richement 
et laciés estrotement 
de dex bliaus de porpre bis 
mout par auoient biaus les uis 
l ainsnee portoit uns bacins 
d or esmeré bien fais et fins 
le uoir uous en di iou sans faille 
l autre portoit une touaille 
eles en sont alees droit 
la u li ceualiers gissoit 
lanuax qui mout fu ensegniés 
contre eles s est leués en pies 
celes l ont primes salué 
le mesage li ont conté 
  sire lanual ma damoisele 
ki mout est et cortoise et bele 
ele nous enuoie por uous 
car i uenes ensanble o nous 
sauuement uous i conduirons 
uees pres est ses paueillons  
li ceualiers aueuc s en uait 
de son ceual ne tient nul plait 
ki deuant lui paisoit u pre 
desiqu al tre l ont amené 
qui mout fu biax et bien assis 
la roine semiramis 
quant ele eut onques plus auoir 
et plus poiscance et plus sauoir 
ne l enperere octeuian 
n esligascet le destre pan 
un aigle d or ot desus mis 
d icel ne sai dire le pris 
ne des cordes ne des paiscons 
qui del tref tienent les girons 
sous ciel n a roi qui s esligast 
por auoir que il en donast 
dedens le tref fu la pucele 
flors de lis et rose nouele 
quant ele pert u tans d este 
trespassoit ele de biaute 
ele iut sor lit molt bel 
li drap ualoient un castel 
en sa cemise sanglement 
mout ot le cor et bel et gent 
un cier mantel de blanc ermine 
couert de porpre alissandrine 
eut por le caut sor li geté 
tout eut descouuert le coste 
le uis le col et le poitrine 
plus ert blance que flors d espine 
li ceualiers auant alla 
et le pucele l apela 
et s est deuant le lit assis 
  lanual  dist ele   biax amis 
por uous uing iou fors de ma terre 
de lains uous sui uenue quere 
se uos estes prox ne cortois 
enperere ne quens ne rois 
n eut onques tant ioie ne bien 
car ie uous aim sor toute rien  
amors le poist isnelement 
qui son cuer alume et esprent 
  bele  dist il   s il uous plaisoit 
et cele ioie m auenoit 
que uous me uausisies amer 
ne sariiés rien conmander 
ke ie ne face a mon pooir 
tort a folie u a sauoir 
ge ferai uos conmandemens 
por uos geupirai ie mes gens 
iamais ne quier de uous partir 
ce est la riens que plus desir  
quant la pucele l ot parler 
celui qui le peut tant amer 
s amor et son cuer li otroie 
or est lanuax en droite uoie 
un don li a doné apres 
icele rien ne uaudra mes 
que il ne lait a son talent 
doinst et despende largement 
ele li trouera asses 
mout est lanuax bien asenés 
com plus despendra largement 
et plus ara or et argent 
  amis  dist ele   or uous casti 
si uos conmande et si uos pri 
ne uous descouures a nul home 
de ce uous dirai io la soume 
a tous iors m ariés perdue 
se ceste amors estoit seue 
mes ne me porriiés ueoir 
ne de mon cors sesine auoir  
il li respont que bien tenra 
tot cou que li commandera 
dales li est u lit couciés 
or est lanuax bien herbegiés 
ensanble o li la releuee 
demoura dusqu a la uespree 
et plus i fist se il poist 
et s amie li consentist 
  amis  dist ele   leues sus 
uos ne poes demorer plus 
ales uous ent ie remandrai 
mais une cose uous dirai 
quant uous uaurés a moi parler 
ia ne sares cel liu penser 
u nus hom puist trouer s amie 
sans reproce et sans uilonie 
ke ie ne uos soie en present 
a faire uo conmandement 
nus hom fors uous ne me uerra 
ne me parole n en ora  
quant il l oi molt en fu lies 
il le baise puis est dreciés 
celes qui el tref l amenerent 
de rices dras le coureerent 
quant il fu uestus de nouel 
sous siel n eust plus bel damoisel 
n estoit mie for ne uilains 
l eue li dounent a ses mains 
et le touaille a essuier 
apres li donent a mangier 
o s amie prist le souper 
ne faisoit mie a refuser 
mout fu seruis cortoisement 
et il a grant ioie le prent 
un entremes i eut plenier 
ki molt plaisoit au cheualier 
car s amie baisoit souent 
et acoloit estrotement 
quant del mangier furent leué 
son ceual li ont amené 
bien li eurent la sele mise 
mout a troué rice seruise 
il prist congie si est montés 
uers le cite en est alés 
souent regarde ariere soi 
moult est lanuax en grant esfroi 
de s auenture uait pensant 
et en sen corage doutant 
esbahis est ne set que faire 
n en cuida ia a nul cief traire 
il est a son hostel uenus 
ses homes troue bien uestus 
icele nuit bioen ostel tint 
mes nus ne set dont ce li uint 
n en le uile n eust ceualier 
ki de seiour eust mestier 
que il ne face a lui uenir 
et ricement et bien seruir 
lanuax dounoit les rices dons 
lanuax raienbe les prisons 
lanuax uestoit les iougleors 
lanuax faisoit les grans honors 
ni eut estrange ne priue 
a cui lanuax n eust douné 
lanuax eut mout ioie et deduit 
u soit par ior u soit par nuit 
s amie puet uooir souent 
tout est a son comandement 
ce m est auis meisme l an 
apres le feste saint iehan 
desique a trente ceualier 
s erent alé hesbanoiier 
en un uergie desous le tor 
u la roine ert a seior 
ensanble o eus estoit gauains 
et ses cousins li biaus iuains 
ce dist gauains li biaus li prox 
ki se faisoit amer a tox 
  par diu segnor ne faisons mal 
de nostre conpaignon lanual 
ki tant est larges et cortois 
et ses pere est si rices rois 
que nos ne l auons amené  
a tant se sont aceminé 
a son ostel reuont ariere 
lanual amainent par proiiere 
a une fenestre entaillié 
s estoit la roine apoié 
trois dames ot ensanble o li 
li une d eles a choisi 
lanual connut et esgarda 
une des dames apela 
tantost manda ses damoiseles 
les plus cointes et les plus beles 
o li s iront esbanoiier 
la u cil erent u uergier 
en mena o li et plus 
par les degres descendent ius 
li ceualier encontre uont 
qui por eles grant ioie font 
il les ont prises par les mains 
cil parlemens n est pas uilains 
lanuax s en ua a une part 
loins des autres molt li est tart 
ke s amie puise tenir 
baisier acoler et sentir 
l autrui ioie prise petit 
se il n en a le sien delit 
quant le roine seul le uoit 
au ceualier enuoie droit 
les li l asist si l apela 
tot sen corage li mostra 
  lanual mout uos ai honoré 
et molt cieri et molt amé 
toute m amor poes auoir 
car m en dites uostre uoloir 
me druerie uos otroi 
mout deues estre lies de moi 
dame  dist il   laiscies me ester 
ie n ai cure de uostre amer 
longement ai serui le roi 
ne li uoiel pas mentir ma foi 
ia por uos ne por uostre amor 
ne mesferai uers man segnor  
le roine se coureca 
irié fu si mesparla 
  lanual  fait ele   bien le cuit 
uos n ames gaires ce deduit 
asses le m a on dit souuent 
que de femme n aues talent 
ualles aues bien afaitiés 
ensanble o eus uos deduissies 
uilains couars mauuais faillis 
mout est me sire malbaillis 
ki entor lui uos a sosfert 
mien ensient que diu en pert  
quant il l oi mout fu dolens 
de respondre ne fu pas lens 
tel cose dist par maltalent 
dont il se repenti souent 
  dame  dist il   de tel mestier 
ie ne m en sai nient aidier 
mais ie aim et se sui amis 
celi qui doit auoir le pris 
sor toutes celes que ie sai 
et une cose uous dirai 
bien le sacies en descouuert 
une de celes qui le sert 
toute le plus poure mescine 
uaut mix de uos dame roine 
de cors de uis et de biaute 
d ensegnement et de bonte  
la roine s en part a tant 
en sa canbre s en ua plorant 
mout fu dolante et corecié 
de ce que si l eut auillié 
en sen lit malade couca 
iames ce dist n en leuera 
se li rois ne li faisoit droit 
de ce dont ele se plaindroit 
li rois fu de bos repairiés 
molt ot esté le ior haitiés 
es cambres le roine entra 
quant el le uit si se clama 
as pies li ciet mercie li crie 
et dist que lanuax l a honie 
de druerie le requist 
por cou que ele l escondist 
le laidi mout et auilla 
de tele ami se uanta 
ki molt ert cointe et noble et fiere 
et mix ualoit sa canberiere 
le plus poure qui le seruoit 
que la roine ne faisoit 
li rois s en coreca forment 
iuré en a sen sairement 
s il ne le puet en cort desfendre 
il le fera ardoir u pendre 
fors de le canbre issi li rois 
de ses barons demanda trois 
il les enuoie por lanual 
ki asses a dolor et mal 
a sen ostel ert reuenus 
ia s estoit bien aperceus 
k il auoit perdue s amie 
descouerte ot sa druerie 
en une cambre fu tox sox 
pensix estoit et angousox 
s amie parle molt souuent 
mes ne li ualoit noient 
il se plaignoit et souspiroit 
d eures a autres se pasmoit 
puis li crie cent fois merci 
k ele parlast a son ami 
son cuer et sa bouce maudist 
c est merueille que ne s ociist 
il ne set tant crier ne braire 
soi debatre ne soi detraire 
k ele en uoelle merci auoir 
seul tan qu il le poissce ueoir 
a las conment se contenra 
cil cui li rois guerroiera 
cil sont uenu si li ont dit 
k a la cort uiegne sans respit 
li rois l auoit par eus mandé 
la roine l ot encusé 
lanuax i ua a son grant doeul 
cil l euscent ocis sien uoeul 
il est deuant le roi uenus 
mout est pensis taisans et mus 
de grant dolor mostroit sanblant 
li rois li dist par mautalent 
  uassal uos m aues mout mesfait 
molt coumencastes uilain plait 
de moi hounir et auillier 
et de la roine laidengier 
uantés uous estes de folie 
trop par est noble uostre amie 
quant plus est bele sa mescine 
et plus uaillans que la roiene  
lanuax desfent sa deshonor 
et la honte de son segnor 
de mot en mot si com il dist 
que la roine le requist 
mes de ce que il ot parlé 
reconeut il sa uerite 
de l amor dont il se uanta 
dolans en est perdue l a 
de ce leur dist que il fera 
quanque li cours esgardera 
li rois fu mout uers lui irés 
tous ses homes a comiurés 
por dire droit qu il en doit faire 
com ne le puisse a mal retraire 
cil ont son conmandement fait 
u eus soit bel u eus soit lait 
communemeent i sont alé 
si ont iugié et esgardé 
ke lanuax doit auoir un ior 
mais pleges truist a son segnor 
k il atendra le iugement 
et reuenra en son present 
si sera li cors enforcié 
car or n i a fors la maisnie 
au roi reuienent li baron 
si li mostrerent la raison 
li rois a pleges demandés 
lanuax fu seus et esgarés 
n i auoit parent ni ami 
gauains i ua qui le pleui 
et tout si conpagnon apres 
et dist li rois   ie le uous ples 
sor quanque uos tenes de moi 
fies et terres cascuns par soi  
quant pleui l ont dont ni ot el 
alés s en est a son ostel 
li ceualier l ont conuoié 
mout l ont blamé et castoié 
k il ne face si grant dolor 
et maudient sa fole amor 
cascon ior l aloient ueoir 
por cou qu il uoloient sauoir 
si il beust ne il mangast 
mout doutoient ne s afolast 
al ior que il eurent noumé 
li baron furent asanblé 
li rois et la roine i fu 
et li plege ont lanual rendu 
mout estoient por lui dolent 
ie cuit qu il en i ot tes cent 
ki fesissent tout lor pooir 
por lui sans pait deliure auoir 
il est retés de mout grant tort 
li rois demande le recort 
selonc le claim et les respons 
or est del tot en ses barons 
il sont au iugement alé 
mot sont pensiu et esgaré 
del franc home d autre pais 
qui entr ex est si entrepres 
enconbrer le ueulent plusor 
por le uolente lor segnor 
ce dist li dux de cornoualla 
  ia endroit nos ni ara faille 
car qui k en plort ne qui k en cant 
le droit estuet aler auant 
li rois parla uers un uassal 
que ie uous oi nou ni lanual 
de felounie le reta 
et d un meffait l ocoisonna 
d une amor dont il se uanta 
et ma dame s en coreca 
nus ne l apele fors roi 
par cele foi que ie uous doi 
qui bien en ueut dire le uoir 
ia ni deust respons auoir 
se por cou non que son segnor 
doit on faire par tout honor 
un sairement l en wagera 
et li rois le nous pardonra 
et s il poeut auoir son garant 
et s amie uenist auant 
et ce fu uoirs que il en dist 
dont la roine se marist 
de ce aura il bien merci 
quant por uilte ne l dist de li 
et s il ne poet garant auoir 
ce li deuons faire sauoir 
tout son seruice pert del roi 
et si le congie de soi  
al ceualier ont enuoiié 
et se li ont dit et proué 
que s amie face uenir 
por lui tenser et garantir 
il leur a dit qu il ne porroit 
ne ia par li secors n aroit 
cil s en tornent as iugeors 
ki n atendoient nul secors 
li rois les hastoit durement 
por la roine qui s atent 
quant il deuoient departir 
deus puceles uirent uenir 
sor blans palefrois anblans 
mout par estoient auenans 
de uermax cendax sont uestues 
tout senglement a lor cars nues 
cil les esgardent uolentiers 
gauains o lui trois ceualiers 
uait a lanual si li conta 
les deus puceles li mostra 
mout fu haitiés forment li prie 
k il li desist se c ert s amie 
celes sont alees auant 
tout par tel sanblant 
descendirent deuant le crois 
la u estoit asis li rois 
eles furent de grant biaute 
si ont cortoisement parlé 
  rois faites canbres deliurer 
et de pailes encortiner 
u ma dame pusse descendre 
car aueuc uos ueut ostel prendre  
il lor otroie uolentiers 
si apela deus ceualiers 
es canbres les mainent lassus 
a cele fois ne disent plus 
li rois demande a ses barons 
le iugement et le respons 
et dist que mout l ont corecié 
de cou que tant ont delaiié 
  sire  font il   nos departimes 
por les dames que nos ueimes 
ni auions nul esgart fait 
or conmencerons nostre plait 
lor rasanblerent tot pensif 
asses i eut noisce i estrif 
quant il erent en cel esfroi 
deus puceles de grant conroi 
uestues de dex blaus frois 
ceuaucent deus muls espanois 
uirent uenir le rue aual 
grant ioie en eurent li uassal 
entr ex dient c or iert garis 
lanuax li prox et li hardis 
gauains en est o lui alés 
ses compaignons i a menés 
  sire  dist il   rehaities uous 
por amor diu parles a nous 
ia uienent ci dex damoiseles 
mout acesmees et molt beles 
c est uostre amie ueraiement 
lanuax lor respont sinplement 
et dit que pas ne s a ueues 
ni amees ne conneues 
a tant furent celes uenues 
deuant le roi sont descendues 
mout les looent li pluisor 
et de biaute et de coulor 
n i ot celi mix ne uausist 
que la roine ne fesist 
l ainsne fu cortoise et sage 
auenament dist son mesage 
  rois car nous fai canbres baillier 
aueuc nos dames herbregier 
ele uient ci a toi parler  
il les coumanda a mener 
o les autres qui ancois uindrent 
onques de muls nul plait ne tindrent 
quant il fu de les deliurés 
puis a tous ses barons mandés 
si lor a que soit rendus 
li iugemens trop est tenus 
la roine s en corecoit 
de cou que trop i demeroit 
ia le departissent a itant 
quant par le uile uint pognant 
tost a ceual une pucele 
en tout le monde n ot si bele 
un blanc palefroi ceuaucoit 
qui bien et souef le portoit 
molt ot bien fait et col et teste 
sos cies n i eut plus gente beste 
rice ator ot el palefroi 
sous siel n en ot si rice roi 
qui tot le peust acuitier 
sans tere uendre u engagier 
ele ert uestue en ites guise 
de cainse blanc et de cemise 
de tout li coste li paroient 
qui de deus pars lacié estoiet 
le cors ot gent bas la hance 
le col plus blanc que nois sor brance 
les ex ot uairs et blanc le uis 
bele bouce nes bien assis 
les sorciels brus et bel le front 
et le cif cresp et auques blont 
ses mantiaus fu de porpre bis 
les pans en ot entor li mis 
un espreuier son puing tint 
et uns liurers apres li uint 
il n ot el borc petit ne grant 
ne li uallet ne li sergant 
qui ne la uoissent esgarder 
si com il la uoient errer 
de sa biaute n est mie gas 
ele uenoit plus que le pas 
tout li home qui l esgadoient 
a grant merueille le tonoient 
ni ot un seul qui l esgardast 
de droite amor ne s escaufast 
cil qui le ceualier amoient 
a lui uindrent si li contoient 
de le pucele qui uenoit 
se diu plaist se l deliueroit 
  sire conpaing ci en uient une 
mais ele n est fauue ne brune 
c est la plus bele de cest mont 
de totes celes qui i sont  
lanuax l oi son cief leua 
bie le conut si sospira 
li sans li est montés el uis 
de parler est auques hastis 
  par foi  dist il   ce est m amie 
or ne m est gaires qui m ocie 
s ele n en a merci de moi 
car garis sui quant ie le uoi  
la pucele entra u palais 
onques si bele ni uint mais 
deuant le roi est descendue 
si que de tous fu bien ueue 
son mantel a laicié cair 
que mix puissent son cors ueir 
li rois qui mout fu ensegniés 
il s est encontre li dreciés 
et tout li autre se leuerent 
et de li seruir se penerent 
quant il l eurent bien esgardee 
et se biaute asses loee 
ele parla en tel mesure 
car de demourer n auoit cure 
  rois g ai amé tien uassal 
uees le la segnor lanual 
acoisonés fu en ta cort 
ne uoeil mie qu a mal li tort 
de ce qu il dist ce saces tu 
que la roine a tort eu 
onques nul ior ne le requist 
de le uantance que il fist 
se par moi puet estre aquités 
par uos barons soit deliurés 
ce qu il en gugeront par droit  
li rois otroie que si soit 
ni a un seul qui n ait iugié 
que lanuax a tout desraisnié 
deliurés est par lor esgart 
et la pucele s en depart 
ne le pot li rois retenir 
asses ot gent a li seruir 
fors de la sale auoit on mis 
un grant peron de mabre bis 
u li pesant home montoient 
qui de le cort le roi estoient 
lanuax estoit montés desus 
quant la pucele ist fors de l uis 
sor le palefroi derier li 
de plain eslais lanuax sali 
o li s en uait en aualon 
ce nos racontent li breton 
en isle qui mout est biax 
la fu rauis li damoisiax 
nus n en oi plus parler 
ne ie n en sai auant conter 
