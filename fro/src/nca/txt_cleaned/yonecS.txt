c est le lay de d yonet 
puis que des lais ai conmencié 
ia n ert por mon trauail lessié 
les auentures que ie sai 
toutes par rime conterai 
en pense ai et en talent 
que d iomet uos die auant 
dont il fu nez et de som pere 
et l auenture de sa mere 
cil qui engendra d yomet 
auoit a non murdimalet 
en bretaingne manoit iadis 
riches hom uiel et antis 
de caruot estoit auouez 
et du pais sire clamez 
la cite fu suer dualas 
iadis i ot molt grant trespas 
molt estoit preuz de son aage 
por ce qu il ot bon eritage 
fame prist por enfanz auoir 
qui apres lui fussent si oir 
de haute gent fu la pucele 
sage et cortoise et forment bele 
por ce qu ele ert bele et gente 
en li garder mist molt s entente 
dedenz sa tor l a enserree 
en une grant chambre pauee 
il ot une seue seror 
uielle estoit ueue sanz seignor 
ensemble o li la dame a mise 
por lui tenir plus en iustise 
autres fame i ot ce croi 
en une autre chambre par soi 
mes ia la dame n i parlast 
se la uielle n u conmandast 
einsi la tint plus de anz 
onques entr eus n orent enfanz 
ne fors de cele tor n issi 
ne por parent ne por ami 
quant li sires se seut couchier 
n i ot chambellenc ne ussier 
qui en la chambre osast entrer 
ne deuant eus cierge porter 
molt est la dame en grant tristor 
de lermes de soupir de plor 
sa biaute pert en tel mesure 
conme cele qui n en a cure 
de soi meismes miex uosist 
que la mort toz iors la preist 
ce fu el mois d auril entrant 
quant cil oisel mainent lor chant 
li sires fu matin leuez 
d aler aillors est atornez 
la uielle a fet leuer sus 
et apres lui fermer les hus 
cele a son conmandement fet 
en une autre chambre s en uet 
en sa main porte son sautier 
ou ele uoloit uerseillier 
la dame em pleur et en esueil 
choisi la clarte du souleil 
de la uielle s est parceue 
que de la chambre estoit issue 
molt se plaingnoit et soupiroit 
et em plorant se dementoit 
  lasse  fet ele   mar fui nee 
molt est dure ma destinee 
en ceste tor sui em prison 
ia n en istrai se por mort non 
cest uiel ialos de quoi le crient 
qui en si grant prison me tient 
molt par est fol et esbaiz 
il cuide estre toz iors trahiz 
ie ne puis au mestier uenir 
ne le seruise dieu oir 
se ge peusse a gent parler 
ne en aucun deduit aler 
plus li mostrasse bon semblant 
ia n eusse ie talent 
malooit soient tot mi parent 
et li autre conmunement 
qui a cest ialos me donnerent 
et a son cors me marierent 
a forte corde trai et tir 
il ne porra ia mes morir 
dur sont li ner dures les uaines 
qui de uif sanc sont totes plainnes 
molt ai oi souent conter 
que on soloit iadis trouer 
auentures en cest pais 
qui rehetoient les pensis 
cheualiers trouoient puceles 
a lor talenz gentes et beles 
et dames trouoient amanz 
biaus et cortois preuz et uaillanz 
si qu elles blasmee n estoient 
ne nus fors elle n u ueoient 
se ce puet estre et ce uoir fu 
et s a nului est auenu 
dieux qui de tot a poeste 
si en face ma uolente  
quant ele ot fet sa plainte ainsi 
l ombre d un grant oisel choisi 
parmi une estroite fenestre 
ele ne sot que ce pot estre 
en la chambre uolant entra 
giez ot es piez ostor sembla 
de mues fu ou de sis 
il est deuant la dame asis 
quant il i ot peu esté 
et ele l a bien esgardé 
cheualier bel et gent deuint 
la dame a merueille le tint 
li sans li remue et fremi 
grant poor ot son chief couri 
molt fu cortois li cheualiers 
il l en aresonna premiers 
  dame  fet il   n aiez poor 
gentil oisel a en ostor 
se li segre nos sont oscur 
gardez que soion as seur 
si fetes de moi uostre ami 
por ce fet il uing ie ici 
ie uos ai longuement amee 
et en mon cuer molt desirree 
onques fame fors uos n amai 
ne ia mes autre n amerai 
mes ne pooie a uos uenir 
ne fors de mon pais issir 
se uos ne m eussiez requis 
or puis bien estre uostre amis  
la dame se raseura 
son chief descouri si parla 
au cheualier a respondu 
et dit qu ele en fera son dru 
se en dieu croit et issi fust 
que lor amor estre peust 
car estoit de grant biaute 
onques nul ior de son ae 
si bel cheualier n esgarda 
ne ia mes si bel ne uerra 
  dame  fet il   uos dites bien 
ne uoudroie por nule rien 
que de moi i ait achoison 
mescreance ne soupecon 
se uos de ce ne mescreez 
uostre chapelain demandez 
dites que mal uos a sorprise 
si uolez auoir le seruise 
que dex a el mont establi 
dont li pecheor sont gari 
la semblance de uos prandrai 
le cors damedeu receurai 
ma creance uos dirai toute 
ia mar de ce serez en doute  
el li respont   bien auez dit 
delez li s est couchiez el lit 
mes el ne uolt a lui touchier 
ne d acoler ne de besier 
a tant la uielle est reperiee 
et trueue la dame esueilliee 
dit li que tens est de leuer 
les dras li uoloit aporter 
la dame dit qu ele est malade 
du chapelain se praigne garde 
si face tost a li uenir 
car grant poor a de morir 
la uielle dit   or uos soffrez 
mes sires est el bois alez 
nus n entrera ceanz fors moi  
molt fu la dame en grant esfroi 
semblant fist qu ele se pasma 
la uielle uoit si s esmaia 
l uis de la chambre a desfermé 
si a le prestre demandé 
et cil i uint com plus tost pot 
aportot 
li cheualier l a receu 
le uin du galice beu 
li chapelains s en est alez 
et la uielle a les huis fermez 
la dame iut lez son ami 
onques si bel couple ne ui 
quant assez ot ris et ioé 
et de lor priuete parlé 
le cheualier a congie pris 
raler s en uelt en son pais 
ele li prie doucement 
que il la uoie bien souuent 
  dame  fet il   quant uos plera 
ia l eure ne trespassera 
mes tel mesure en esgardez 
que nos ne soions encombrez 
ceste uielle nos traira 
et nuit et ior nos gaitera 
ele parceura nostre amor 
s el contera uostre seignor 
s einsint auient com ie uos di 
que nos soions ainsi trai 
ne m en puis mie departir 
qu il ne m en estuisse morir  
li cheualiers a tant s en uait 
a grant ioie s amie lait 
el demain lieue tote sainne 
molt fu haitié la semainne 
son cors tint en grant chierte 
tote receueure sa biaute 
or li plest plus le seiorner 
qu en nul autre deduit aler 
son ami uelt souent ueoir 
et sa ioie de lui auoir 
desques son sire s en depart 
et nuit et ior et tost et tart 
ele l a tout a son plaisir 
or l en doint dex longues ioir 
por la grant ioie ou ele fu 
que souent ot o lui son dru 
son semblant estoit tot changié 
son seignor est molt uezié 
en son corage s aparcoit 
q autrement ert qu el ne soloit 
de ce s estoit aparceue 
dont l a li sires respondue 
  par foi  fet il   ie cuit ie bien 
or uos estuet fere une rien 
au matin quant g iere leuez 
et uos aurez les huis fermez 
fetes semblant de fors issir 
si la lessiez seule gesir 
en secre leu uos metez 
et si ueez et esgardez 
que ce puet estre et dont ce uient 
qui en si grant ioie la tient  
de cest sont departi 
hailas com ierent maubailli 
ceus que on ueut si aguetier 
por eus trair et enngingnier 
tierz ior apres c oi conter 
fist li sires semblant d errer 
a sa fame a dit et conté 
que li rois l a par brief mandé 
mes hastiuement reuendra 
de la chambre ist et l uis ferma 
dont s estoit la uielle leuee 
triers une cortine est alee 
bien porra oir et ueoir 
ce qu ele couoite a ueoir 
la dame iut pas ne dormi 
car molt desirre son ami 
uenuz i est plus n i demeure 
ne trespasse terme ne eure 
ensemble font ioie molt grant 
et par parole et par semblant 
desique tens fu de leuer 
car dont le couenoit de aler 
cele le uoit si l esgarda 
comment il uit comment ala 
de ce ot ele grant poor 
hom fu primes et puis ostor 
quant li sires fu reparriez 
qui n estoit gueres esloingniez 
cele li a dit et conté 
du cheualier la uerite 
et il en est forment pensis 
des engins fere fu hastis 
a ocirre le cheualier 
broches de fer fist granz forgier 
et aserer le chies deuant 
soz ciel n a rasoir plus tranchant 
quant il les ot apareilliez 
et de toutes parz acuisiez 
sor la fenestre les a mises 
bien serrees et bien assises 
par ou le cheualier passoit 
quant a la chambre reperoit 
dieux que ne set la traison 
qu apareillent li felon 
el demain a la matinee 
li sire lieue a l iornee 
et dit qu il uelt aler chacier 
la uielle le ua conuoier 
puis se recouche por dormir 
car ne pooit le ior dormir 
la dame ueille et si atent 
celui qu ele ainme loiaument 
et dit c or puet bien uenir 
et estre o lui tout a loisir 
si tost conme el l ot demandé 
n i a puis gueres demoré 
en la fenestre uint uolant 
mes les broches furent deuant 
l une l en fiert parmi le cors 
le sanc uermeil l en sailli fors 
quant il se sent a mort nauré 
si se desferre enz est entré 
deuant la dame el lit descent 
que tuit li drap furent sanglent 
molt angoisseusement s esmaie 
quant el uit le sanc de sa plaie 
il li a dit   ma douce amie 
por uostre amor pert ie la uie 
bien uos dis q ainsinc auendroit 
uostre semblant nos ocirroit  
quant ce oi dont chiet pasmee 
toute fu mort une loee 
il la conforte doucement 
et dit que duel n i uaut noient 
de lui est enceinte d enfant 
fil aura preu et uaillant 
celui la reconfortera 
yonet nomer le fera 
il uengera et lui et lui 
il ocirra son anemi 
il n i pot plus demorer mes 
car sa plaie li sainne ades 
a grant dolor s en est partiz 
ele le sieut a molt hauz criz 
par une fenestre s en ist 
c est merueille qu el ne s ocist 
car bien auoit piez de haut 
illec l ou ele prist le saut 
ele estoit nue en sa chemise 
a la trace du sanc s est mise 
qui du cheualier decoroit 
sor le chemin ou ele estoit 
icel sentier erra et tint 
desiqu a une caue uint 
en cele caue ot une entree 
de cel fu teinte ensanglentee 
deuant se met a grant esploit 
dont cuide ele bien que soit 
que ses amis entrez i soit 
dedenz se met noient n i uoit 
qu el n i troua nule clarte 
tant a le droit chemin erré 
que de la caue estoit issue 
et en molt biau pre uenue 
du sanc trouua l erbe moillié 
dont s est ele molt esmaié 
la trace en sieut parmi le pre 
assez pres uit une cite 
de mut fu close tot entor 
n i ot meson sale ne tor 
qui ne parut tote d argent 
molt sont riche li mandement 
deuers le bois sont li marois 
et les forez et les desfois 
de l autre part lez le donion 
cor une eue tot enuiron 
illec ariuoient les nes 
plus i auoit de tres 
la porte aual fu desfermee 
la dame est en la uile entree 
tot iors apres le sanc nouel 
parmi le borc iusqu au chastel 
onques nus a li ne parla 
n ome ne fame n i troua 
el pales uient el pauement 
de sanc le trueue tot sanglent 
en une bele chambre entra 
cheualier dormant troua 
n u connut pas si uint auant 
en une autre chambre plus grant 
lit trueue et noient plus 
cheualier dormant desus 
ele s en est outre passee 
en la tierce chambre est entree 
li pecol sont d or esmeré 
ne sai mie les dras proier 
li cierge ni li chandelier 
et nuit et ior sont alumé 
ualent tot l or d une cite 
si tost conme ele l a ueu 
le cheualier a conneu 
auant ala toute esfraee 
de desus li chai pasmee 
il l a doucement confortee 
et si l a molt amonestee 
  bele amie por dieu uos pri 
alez uos en fuiez de ci 
sempres morrai deuant le ior 
caienz aura si grant dolor 
se uos i estiez trouee 
molt en seriez tormentee 
bien est entre ma gent seu 
qu il m ont por uostre amor perdu 
por uos sui dolenz et pensis  
la dame li a dit   amis 
miex uoil ensemble o uos morir 
qu o mon seignor painne soufrir 
s a lui ne uois il m ocira  
li cheualiers l aseura 
anelet d or li a baillié 
si li a dit et ensaingnié 
son seignor n en menberra 
ia tant conme el le gardera 
de nule rien qui fere soit 
n il ne la tendra en destroit 
s espee li conmande et rent 
puis la coniure et desfent 
que ia mes hon n en soit sesiz 
mes bien la gart a oes son fiz 
quant il sera creuz et granz 
et cheualiers preuz et uaillanz 
a une feste ou elle ira 
son seignor et lui i menra 
en une abaie uendront 
par une tombe qu il uerront 
orront renoueler sa mort 
et conme il fu ocis a tort 
illec li bailleroiz s espee 
l auenture li soit contee 
conme il fu nez qui l engendra 
maint le uerront que il fera 
quant tout li a dit et mostré 
chier bliaut li a donné 
si li conmande a uestir 
puis l a fet de lui departir 
ele s en ua l anel emporte 
et l espee qui la conforte 
a l issue de la cite 
n en ot pas une liue alé 
quant ele oi les sainz sonner 
et le duel el chastel mener 
de la dolor que ele en a 
quatre fiees se pasma 
et quant de pasmoison reuint 
droit uers la caue sa uoie tint 
dedenz entra outre est passee 
si s en reuet en sa contree 
ensemble uint o son seignor 
demora maint di et maint ior 
que de ce fet ne la reta 
ne ne mesdit ne ne gaba 
l enfanz fu nez et bien chieriz 
et bien gardez et bien norriz 
ionet le firent nomer 
el regne ne pot on trouer 
si bel si preu ne si uaillant 
si large et ne si despendant 
et quant fu uenuz en ae 
a cheualier l ont adoubé 
en l en meisme que ce fu 
oiez comment est auenu 
a la feste saint aaron 
c on celebroit a carlion 
et em plusors autres citez 
li sires i estoit mandez 
qu il i alast o ses amis 
a la costume du pais 
sa fame et son fil amenast 
et richement s apareillast 
einsint auint alez i sont 
mes il ne seuent ou il uont 
ensemble o eus ot meschin 
qui s a menez droit le chemin 
tant que il uindrent au chastel 
en tot le siecle n a si bel 
une abaie auoit dedenz 
de molt religieuses genz 
le uallet les i herberia 
qui a la feste les mena 
en la chambre qui fu l abe 
bien sont serui et anoré 
el demain uont la messe oir 
puis s en uoloient departir 
li abes uait a eus parler 
molt les prie de seiorner 
si lor mostrera son dortoir 
son chapitre et son reffetoir 
si conme il sont bien herbergié 
li sires lor a otroia 
le ior quant il orent disné 
as officines sont alé 
el chapitre uindrent auant 
une tombe trouerent grant 
couerte d un paille roé 
d un chief orfrois parmi bandé 
el chief as piez et as costez 
auoit cierges enbrasez 
d or fin ierent li chandelier 
et d argent tuit li encensier 
dont il encensoient le ior 
cele tombe par grant honor 
il ont demandé et enquis 
a ceus qui erent du pais 
de la tombe qui ele estoit 
et qex hon fu qui la gisoit 
si conmencent a plorer 
et em plorant a regreter 
que ci ert le mieudre cheualier 
et le plus fort et le plus fier 
li plus biax et li plus amez 
qui ia mes soit el siecle nez 
de cele terre ot esté rois 
ainz ne fu home si cortois 
a caruent fu ia entrepris 
por amor d une dame ocis 
onques puis n eusmes seignor 
puis auons atendu maint ior 
filz qu en la dame engendra 
si conme il dit et conmanda 
quant la dame oi la nouele 
a haute uoiz son fiz apele 
  biaus filz  fet ele   auez oi 
com diex nos a amenez ci 
c est uostre pere qui ci gist 
que cest uiellart a tort ocist 
or uos conment e rent s espee 
ie l ai assez lonc tens gardee  
oiant touz li a connue 
qu il engendra et son filz fu 
conme il souloit uenir a li 
et com son sire le trai 
l auenture li a contee 
sor la tombe chai pasmee 
en la pasmoison deuia 
ainz puis a homme ne parla 
quant ses filz uoit que morte fu 
son parastre a le chief tolu 
de l espee qui fu som pere 
a bien uengié lui et sa mere 
puis que si fu donc auenu 
et par la cite fu seu 
a grant honor la dame ont prise 
en sarqueu posee et mise 
lor seignor ont fet d yonec 
ainz qu il s em partissent d ilec 
cil qui ceste auenture oirent 
lonc tens apres lai en firent 
de la paine et de la dolor 
que cil soufrirent par amor 
