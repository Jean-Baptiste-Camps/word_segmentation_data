chil qui ces uers fist et troua 
ne mist riens fors ce qu il proua 
dont ilh fu sages et estruis 
et dist que n est si grans deduis 
con est d aler en uerite 
et de conoistre fausete 
ne mie por ce c on le face 
mais elle uient souent en place 
por dechiuoir la simple gent 
chascuns i doit et force et sens 
metre por eslongier de li 
con de son mortel anemi 
or uous dirons de uerite 
coment ele est a fausete 
contraire et fausete a li 
fauseteiz n a nul bien en li 
ki fauseteit maintient et aime 
souent en a anuit et paine 
ueritez est par main leuee 
bien est uestue et bien paree 
de droiture et de hardiment 
furent trestout si parement 
ueritez s est mise a la uoie 
ele n a cure qui le uoie 
par tout le pais a alé 
home ne feme n a troué 
ki l ait a son hostel menee 
ueritez est trop poi amee 
nus ne l onore tant qu il doit 
ne ne deporte ne ne croit 
por ce ne l a nus herbegie 
ueritez heit ypocrisie 
ele ne puet en sa maison 
entrer par droit ne par raison 
car fausetez l a ia porprise 
car ueritez n aime ne prise 
por ce qu ele est a li contraire 
et fausetez ueut a li plaire 
ypocrisie et fausetez 
ont si porpris bor et citez 
uilhes campestres et chastiauz 
ke poi i a celes ne chiauz 
ki ueriteit aiment a droit 
chascuns li ua a male foit 
s ele seust bien le fengier 
chascuns le uosist herbegier 
mais elle heit losengerie 
barat orguel mormure enuie 
ele aime mies a meschief estre 
qu auec mainie de mal estre 
or est ueritez retornee 
et fausetez l a encontree 
ki cheuauchoit un grant destrier 
s auoit robe de cheualier 
cote et et uair mantel 
mult se portoit et bien et bel 
o li auoit grant conpangnie 
orguel barat et tricherie 
losengerie et traison 
et murmure ki sens raison 
seit en derier d autrui mesdire 
fausetez se fait de toz mire 
a chiaus qu ele uuet dechiuoir 
mauais i fait fiance auoir 
or a ueriteis encontree 
fausete si l a saluee 
et arainie en tel maniere 
  dont ueneis uos amie chiere  
con cele ki bien seit parler 
  u deueis uos huy mais aler 
uos poés bien a hostel traire 
uos sembleis bien de haut afaire 
dont astes uos dites le moi 
et si uos acointiés a moi 
il uous en puet grant biens uenir 
car uos en poreis deuenir 
riche et aisie ce me samble 
se nos poons aler ensemble 
ceste mesnie qui me sert 
il sont cortois sage et apert 
et si seuent bien lor mestier 
ke nos fuisions bien auoiét 
se uos sauiés en doblerie 
aler et mordre en traison 
ie uos menroi en ma maison 
et si uos feroi soueraine 
et seriés riche sens uo paine 
ueritez qui onkes ne ment 
ne dechiuoir aucun n entent 
li respont   uos n aueis que faire 
de herbegier uostre auersaire 
ie sui ueriteis qui n a cure 
de ceuls qui ne uont en droiture 
barat orguel mormure enuie 
ie ne les croi ne ne me fie 
ypocresie detraction 
ia n entrerai en lor maison 
auec traitor losengier 
ne me feroit nus herbegier 
ie sui to tens a chials contraire 
nus qui tez est ne me puet plaire  
fauseteis qui trop bel parole 
li respondi ceste parole 
  ueritez tu es en balhie 
poi de gent sunt de ta manie 
i ai toz les bons hostez porpris 
chil quideroit estre sopris 
ki ne m aroit en sa maison 
ie sai tant dire de raison 
et bel parler por dechiuoir 
ke chascuns croit ie die uoir 
ie fai a tous trop bele chiere 
nus ne se puet a ma maniere 
conoistre cant ie uelh boisier 
tant m aiment cler et cheualier 
borgois borgoises marcheant 
dames puceles et sergans 
prieus preuoire et grant abe 
que chascuns d euz est en abe 
de moi seruir et honur faire 
chascons me tient a son repaire 
promier li pere apres li oirs 
car tot le mont n a nul manoir 
ke ie n i soie bien uenue 
nus ne me cange ne ne mue 
i ai toz iors alé et regné 
encor ne sont li enfant né 
ki lor honur tenront de moi 
ie fai chascon tenir de moi 
k ilh soit miedres de ses uoisins 
tous li mons est a moi enclins 
ie fai riche les useriers 
ie fai des uilains cheualiers 
ie fai souent monter en pris 
cheus c ont esté poure et despris 
et cheualiers les palefrois 
cui ueritez et bone fois 
laisent bien a piet aler 
il me fait cremir et doter  
cant ueritez out et entent 
les las que fausetez li tent 
lor li respont sens atargier 
  il fait mauais en tel dangier 
entrer por uiure un poi de tens 
i uenront mies solonc mon sens 
ke chascons pensast del bien uiure 
chil qui moins ont sont plus deliure 
por deu seruir et plus ligier 
plus ont li riche de dangier 
et de traualh en aquerant 
lor grant auoir et en gardant 
sogne de cuer paour de perdre 
nus ne s i doit de cuer aerdre 
et cant ilh les couient laisier 
dont ne les puet nus apaisier 
ie ose bien dire por uoir 
tez gens sont serf a lor auoir 
et cant l ame del cors se part 
del tot et troi et claiment part 
li uer uelent le cors auoir 
et li parent uelent l auoir 
et l ame ua droite la uoie 
u sa deserte la conuoie 
chil qui l ame a en sa bailie 
quant ele part de ceste uie 
ne uaroit pas por li auoir 
le cors qui flaire ne l auoir 
et li parent ki l auoir ont 
conuoitent plus ce qu il en ont 
qu il ne facent l ame et le cors 
nus ne uoroit qu il ne fust mors 
chil qui ont le cors gaangniét 
ne uoroient auoir cangiét 
ne por l ame ne por l auoir 
chascons seit bien que ie di uoir 
uos dites uoir  dist fausetez 
  mais el siecle a mult de cez 
ki croient bien qu ipocresie 
les puist mener de mort a uie 
ypocresie a tot porpris 
le siecle et fait monter en pris 
ceuls qui le seuent maintenir 
ypocresie fait tenir 
ke ilh soient de bone uie 
gent le maintinent d abeye 
ki portent ces grans chapirons 
li cope en pent iusqu a talons 
bien sont uestut aise cuchiét 
ki les uoient sont engignié 
et ce font ilh por plus aise estre 
ypocresie les fait estre 
souent sangnor et auant traire 
il seuent tant et dire et faire 
et d orisons et de psaltiers 
k ilh auilhisse tot clergier 
ypocresie fait enlire 
tel a sourain qu il n a nul pire 
en tos les autres del couent 
ypocresie est bien al uent 
semblans que nus ne puet ueoir 
ne ne se puet aparchiuoir 
cant ypocrites uuet regner 
ypocresie fait doner 
les auantages az mauais 
ypocrite n ont onke pais 
s il ne tienent uers le melhour 
il se traualhent nuit et ior 
k ilh puissent sembler mies et estre 
ypocresie fait bien estre 
al siecle et les honers auoir 
nus ne s i faint de dechiuoir 
d ocire ne de laidengier 
il seuent bien soffrir dangier 
maisqu il facent lor uolontez 
tez gens aime trop fausetez 
s a bien passé yy ans et plus 
ke mormure est de plus en plus 
en maintenue 
li clostrier l ont bien retenue 
murmure est detractions 
encore par ces religions  
ueritez aime tant droiture 
k ele ne puet soffrir laidur 
ke fauseteis face ne die 
lor li respont   ie ne croi mie 
ke gens qui tant font de penance 
poisent lor biens a la balance 
d ypocresie et de murmure 
on doit croire qu il n en ont cure 
puisqu il ont tot por dieu laisiét 
lor cuers doiuent auoir paisiét 
de murmurer sor autrui fais 
li mauais porteront lor fais 
mormure est uns pechies qui flaire 
nus qui mormure ne puet plaire 
a deu ne nule ypocresie 
decheus est qui plus s i fie 
ypocrite n ont nule cure 
sor cui i uient ne mormure 
maisqu il puisent conter lor fais 
il ne font force a autrui fais 
on se doit bien d eus enlongier 
car ilh ne finent de gaitier 
chil qui oeurent d ypocresie 
il n ont cure que on lor die 
bien uelent boiure et bien mangier 
bien pensent del cors aaisier 
qu il ne traualhent a deu plaire 
mult en i a qui ont deuz paire 
de reubes et de palefrois 
lors cors est chaus lor espirs frois 
tez gens uuelent kenque nus die 
c on les honore en ceste uie 
lor pais auoir autrui iugier 
pale ont la face le cuer fier 
tez gens ferent sans defier 
nus ne se doit en iaus fier  
fauseteiz dist   uos dites uoir 
mais ilh le font por plus auoir 
de grasce al monde et d auantage 
il ne conoissent lor damage 
ne ne font force a l autrui mie 
por ce uont ilh en doblerie 
tez gens me doient bien seruir 
car ie le sai bien deseruir 
il ont par moi les grans auoirs 
ie fai cuidier que ce soit uoirs 
de lor parole et de lor uie 
ie les croi mult et mult m i fie 
car chil qui uelent a moi plaire 
doient a uos estre contraire 
or uos dirai qu enuie fait 
enuie siet souent en plait 
por les iugemens peruertir 
enuie fait souent mentir 
les maiors et les eskeuins 
et foriugier a lor uoisins 
ce qu il doiuent auoir par droit 
enuie heit et bien et droit 
enuie fait les gens conbatre 
l un fait ocire l autre batre 
l un fait tolir l autre doner 
enuie ne lait pardoner 
les haimmes ne les forfais 
enuie fait porter grant fais 
a plusors gens et engreuer 
por ce qu il puissent mies greuer 
enuie fait metre en obli 
le preu de l ame et a deli 
a ce qu ele fait autrui perdre 
enuie fait mainte gens perdre 
lor ame de ce qu il auoient 
enuie ont de ce qu il ueoient 
autrui auoir ioie et solas 
enuie n a onkes solas 
fors quant le mal uoit adirier 
enuie fait trop de blecier 
ces cheualiers par ces tornois 
enuie met entre les rois 
les gerres et les male pais 
delez enuie n a nus pais 
par tout le siecle n a uilain 
k ilh n ait d enuie le soin plain 
il se maintiennent duc et conte 
enuie a fait maint home honte 
et mainte feme ce est uoirs 
enuie heit les grans auoirs 
s ele les uoit auoir autrui 
s autres a ioie ele a anui 
enuie ua par tot le monde 
a poines a nului si monde 
ne plain de bien decha le mer 
k ilh ait aucune fois amer 
a cuer d autrui bien et enuie 
ele les point et les crusie 
et si uos di qu ele ne lait 
nului en pais qui ualur ait 
se bontez n ert et bone uie 
il couenroit morir enuie 
chil qui parchoit c on a sor lui 
enuie puet tenir en lui 
ait acui bien que ce fait faire 
les gens qui sunt de tel afaire 
maigre et petit et la char dure 
enuie a cors de tel xxx 
pale le uis et lonc et maigre 
les iez parfont le regart large 
petit le front et tot crepit 
en li ueoir n a nul delit 
et li sorchil de tel fachon 
con est li piauz d un irechon 
ses nes rensemble bech de pie 
la teste grande et hupelie 
noirs les cheuiaus conme cornelhe 
onque ne dort mais ades uelhe 
la boche grande et de trauers 
les leures mortes les dens pers 
sa lengue trenche con rasoirs 
de sa boche ist un uens si frois 
ke si grenon sont englachiét 
et si dent sont entrelachiét 
ke nul qu il morde ne puet uiure 
si dentier sont tot fait de wiure 
et boit uenin dont ele est plaine 
enuie a trop puant alaine 
sa bouche ne puet onques rire 
s autrui dolors ne li fait frire 
enuie porte grande oreilhe 
sor petit chief c est grant meruelhe 
por mies oir et mies entendre 
choze c on puist d autrui reprendre 
lonc a le col et maigre et noir 
n est nul solas de li ueoir 
larges espales et trop cors 
ilh n est nus hons ia tant soit fors 
de bras de mains con est enuie 
tout tens aprent onkes n oblie 
ses cors est toz enuenimez 
ses uentres plas mais mult est lez 
les rens a grandes et mal faites 
nus hons ne uit onkes si faites 
ne si grans iambes sor tel cors 
char mais mult sont fors 
sei piet sont grant lonc et estroit 
si ne fait onkes si grant froit 
qu enuie se peust chauchier 
ses ongles sont dures qu achier 
trenchans ausi con de lipart 
quanqu ele en point ua male part 
kiki onkes en soit tochiés 
son cuers n iert ia netement lies 
sunt de poure pris 
ades quide monter en pris 
d une esclauine est afiblee 
ki mult laide est et depanee 
por ce c on tiengne plus de li 
mult de gens sunt enclin a li 
enuie maint entre la gent 
tez en est plains qui ne la sent 
enuie m a trop bien serui 
s enuie sauoit estre ami 
ie dirai bien qu ele m amoit 
mais ele heit cantqu ele uoit  
ueritez dist   i ai bien oi 
ke uos m aueiz d enuie di 
ie sai mult bien qu ele seit faire 
nus biens d autrui ne li puet plaire 
n auantage ne nul honors 
trop de gens l ont ce est dolors 
enuie fait les mauz penser 
sor ceus cui on deuroit tenser 
enuie maint entre les freres 
li enfant l ont contre lor peres 
enuie n est fors que dolors 
de cuer qui naist d autrui honor 
d autrui bonteit et d autrui bien 
fait on semblant de bien 
en mostr ons d amors les grans fais 
ke li cuers n est mies si fais 
enuie maint en marcheans 
enuie fait prendre les chans 
et les batailhes conmenchier 
enuie fait traire et lanchier 
les uns az autres des parages 
enuie fait plusors damages 
et entre haus et entre bas 
enuie fait tenir en bas 
ces qui sunt digne d essachier 
enuie fait bien tresbuchier 
ces qui sunt riche et enleué 
enuie a maint home greué 
souent qui plus le maintenoit 
li enuieus ne porte foit 
ne a ualur ne a bonte 
nus n en a pais fors pourete 
karitez n est mie si faite 
ele ne grieue ne ne plaite 
autrui por choze c on li die 
le estraint et si le lie 
caritez aiuwe par amor 
il ne li semble lons nul ior 
ne nule nuis ne li anoie 
caritez maine tous tens ioie 
cant ele uoit autrui gangnier 
caritez seit d autrui sognier 
et maintenir les siens amis 
caritez fait les gens amis 
ki se soloient descorder 
et si les fait de cuer amer 
por deu rechoiure et herbegier 
caritez soffre bien dangier 
por porter pais a ce qu ele aime 
et ses amis li est a paine 
caritez heit les maus d autrui 
caritez n aime tant nului 
k ele ne hace ses pechies 
ne ses cuers n est mie entechiez 
d ypocresie ne d enuie 
caritez aime bonne uie 
caritez est si debunaire 
k ele fist deu paradis faire 
caritez aime autrui profit 
caritez n a onkes delit 
ne d autrui mal ne d autrui perde 
ele n aconte a nule perde 
qu ele face por ces qu ele aime 
caritez est de tos biens plaine 
caritez aime par tot tens 
auersitez ne lieu ne tens 
ne li feroit laissier l amer 
en carite n a point d amer 
caritez uainc floibes et fors 
ele est forte conme la mors 
mi serf sont bon  dit fausetez 
  ie les crois plus et aime asseiz 
que ces qui sunt de bone uie 
orgueus m a bien et bel seruie 
et uos asteis a moi contraire  
dist fausetez   ie ne puis plaire 
a uos par choze con ie die 
ie ne crois uos ne ne me fie 
ilh fait melhor auoir raison 
al peor serf de ma maison 
k a uos qui astez ueriteiz 
il me fait mies mes uolontes 
orguez me sert et nuit et ior 
et haut et bas li font honor 
cheualerie l aime et croit 
orgues les fait a grant defroit 
le lor despendre et a utrage 
orgues ne fait force a xxx 
a cheualier ne a despens 
orgues lor fait talhier lor gens 
et lor auoir tolir et prendre 
orgues lor fait les tornois prendre 
orgues lor fait tenir et batre 
l un fait tenir et l autre abatre 
orgues les fait de fer armer 
orgues lor fait grans dons doner 
as menestrez et az hyraus 
orgues lor fait les grans cheuaus 
l un gaangnier et l autre perdre 
orgues ne lait conter a perde 
orgues les fait a remuier 
robes uestir estroit chauchier 
et chaindre les riches chaintures 
orgues les fait les auentures 
par le pais querre et chachier 
l un reculer l autre auanchier 
orgues fait les mirtres chauchier 
orgues fait les gens depointier 
orgues fait les chastiaus firmer 
orgues ne puet soffrir son per 
orgues fait faire les chiers dras 
huses a plois solers a las 
orgues fait uendre uair et gris 
de lie toile et estre em pris 
orgues fait les dames auoir 
k eles maintinent mireoir 
por mies loier et por mies plaire 
orgues lor fait les robes faire 
por cors estroite large por flans 
orgues lor fait chaindre lor flans 
de coroies a clous d argent 
orgues lor fait entre la gent 
mostrer lor faces et lor cors 
tantque uiuent n iert orgues mors 
orgues lor fait estre en uitez 
orgues lor fait les mantiaz les 
auoir et querre les saffrans 
orgues ne lait estre soffrans 
orgues lor fait por poi tenchier 
orgues lor fait del fil lachier 
lor manches por mies asseoir 
orgues lor fait aler ueoir 
les danses et les balories 
mult en i a qui son loies 
de holechins qui trop sont chier 
orgues fait lor cheuiaus trechier 
de gros trechoirs por mies paroir 
orgues lor fait huues auoir 
de soie a flors d or u d argent 
mult se tient fer la u se prent 
orgues le lait les femmes tondre 
orgues les fait les gens respondre 
les felonies en riant 
orgues les fait rire en plorant 
orgues lor fait chapiaus porter 
orgues lor fait d autrui parler 
de ce dont riens n amonte a elles 
orgues a fait mainte puceles 
d autrui mesdire et despitier 
orgues lor fait blans gans chauchier 
orgues fait poures orguilheuses 
orgues lor fait estre ponoses 
orgues fait femes estre fieres 
d orgues uiuent toutes les xxx 
et irors az gens et descordes 
orgues ne lait uenir acordes 
cant li uns a l autre meffait 
orgues les tire orgues les trait 
orgues ne lait pas cheuauchier 
un asne sans tenchier 
touz li siecles est plains d orguel 
ie le depar si con ie uelh 
ilh n i a liw qu ilh n en soit plains 
chil en a trop qui en a mains 
certes c est uoirs  dist ueriteiz 
  car par le monde a molt de tez 
ki orguelh aiment et maintinent 
toute lor uie et ensi finent 
lor ames sunt en auenture 
et tez i a ki n en ont cure 
ains maintinent humilite 
et cant ilh sont d orguel tenté 
humilitez les en retrait 
humilitez les meine et trait 
a deu seruir et honorer 
humilitez les fait orer 
et les fait querre lor pardons 
humilitez fait les grans dons 
doner a cels qui ont besongne 
humilitez fait estre en songne 
les gens d autrui honur porter 
humilitez fait deporter 
cels qui li font honte et damage 
humilitez ne seit utrage 
sor autre dire ne penser 
humilitez ne lait uanter 
les bons des biens si les ont fais 
humilitez sent autrui fais 
porter cant ilh en ont mestier 
humilitez fait al mostier 
les gens aler por messe oir 
humilitez ne lait oir 
d autrui parler en mesdisant 
humilitez fait traire auant 
les gens c orgueus fait despitier 
humilitez ne seit gaitier 
humilitez se seit passer 
a pou de mes et bien iuner 
humilitez regarde en bas 
humilitez fait rendre mas 
les pechies deuant le prestre 
humilitez est de noble estre 
et si sert bien piour de li 
humilitez aconte a li 
moins k a un autre ce li fait 
religions qui ne li lait 
conter a choze qu ele face 
humilitez a lie face 
et debunaire le regart 
humilitez fait auoir part 
en paradis et fait la uoie 
nus n i ua qu ele ne conuoie 
humilitez fist deus descendre 
de paradis et li fist prendre 
dedens la uirge cors humain 
et soffrit chaut et froit et faim 
humilitez le fist offrir 
al temple et se li fist soffrir 
le mort por nos a racheter 
humilitez li fist lauer 
les pies iudas le traitor 
humilitez li fait main tor 
faire por chels a li traire 
ki plus li ont esté contraire 
humilitez aime droiture 
humilitez n a d orguel cure 
humilitez ne seit tenchier 
humilitez fait atargier 
les ueniances c on poroit rendre 
et fait souent bien por mal rendre 
humilitez est uertueuse 
humilitez n est pas oiseuse 
humilitez fait deu amer 
humilitez n a point d amer 
humulitez fait essachier 
cheus qui seuent humilier 
humilitez seit bien soffrir 
ele se lait batre et ferir 
et si ne prent nule ueniance 
humilitez fait le penance 
fors d autrui pechies 
humilitez uaut asses miez 
ke ne fait or fins ne argens 
en li aquerre gist grans sens 
et si le pert om mult legier 
ki ne se seit d orguel gaitier 
nus ne se puet  dist fausetez 
  d orguel gaitier car ilh est tez 
qu il seit toute gens dechiuoir 
chascons en ueut sa part auoir 
et s on se uuet de li garder 
ie fais auarisce garder 
les chozes que on doit despendre 
ie li ai fait tot entreprendre 
le siecle por moi honorer 
auarisce fait pariurer 
deuz por malhie d auoir 
auarisce uuet tot auoir 
delez li n est nus asseur 
n i a chastel ne si fort mur 
k auarisce ne le tresperce 
auarisce est semblans a l erce 
ki trait a li quanqu ele encontre 
ne se pooit de son encontre 
ioueure eschiuer ne uelhogne 
car con plus ont plus sont en songne 
et de l aquerre et del garder 
auarisse fait amasser 
les bles et metre ens es greniers 
dont li auer ont les doniers 
encors lor semble tot lor falhe 
il ne font force a autrui falhe 
maisqu il aient toz tens asseis 
li cuers n est onques xxx 
d auoir aquerre et espargnier 
auarisse fait bien sognier 
del cors et de l ame n a cure 
auarisce est estroite et dure 
li auer pensent nuit et ior 
conment ilh puissent trouer tor 
por l autrui aquerre et tolir 
li auer uelent deu tolir 
le songne d eaus a porueoir 
il ne font force a deu ueoir 
as montes uelent gaangnier 
il donent deu por un donier 
il n aiment deu que riens lor ualhe 
ain s donent le grain por la palhe 
il ne seuent conbien ilh uaut  
dist ueritez   se deus me saut 
chil qui de deu font tel denree 
mais largece est mieus auisee 
s a retenut le bon marchiet 
largece a le mies esligiét 
largece seit bien honor faire 
largece fait mainte gent plaire 
a deu et trop heit auarisce 
largece n est fause ne nice 
largece donne uolentiers 
largece fait ses dons entiers 
largece maintient cortoisie 
largece uuet bien c on li prie 
largece est al doner uigrose 
et de l autrui prendre honteuse 
largece fait les grans amuenes 
largece heit petites dones 
largece fait monter em pris 
largece done paradis 
largece aquite des pechiez 
largece fait les dolans lies 
largece honore poure gent 
chascons le seit chascons i prent 
largece aime mies a doner 
ke deuenir riche al rouer 
tout ce est uoirs  dist fausetez 
  c est cortoisie c est bontez 
de mult doner de poi priier 
mais qui n aroit c on seul denier 
por le ior faire ses despens 
ie ne l tenroie pas a sens 
s i le donoit ne a ualur 
de ce sunt poure li plusor 
si les fait en nonsoffrance 
iror chair et desperance 
de ce qu il sont a tel meschief 
mult en i uoi a grant meschief 
adont les fait irors iurer 
irors les fait mains pariurer 
irors les fait deu lasdengier 
irors les fait de grant dangier 
chiaus qui souent sont en iror 
hyror ne lait porter honor 
home ne femme qui le ualhe 
irors a fait mainte batalhe 
irors fait bien uoir deneiier 
irors fait bien deu reneiier 
mainte fois gens par pourete 
irors ne lait faire bonte 
ne cortoisie a ses suges 
irors fait faire les exces 
irors fait faire les xxx 
irors esmuet totes les rages 
et les forsens que les gens ont 
irors defait le pais et ront 
irors fait gens perdre lor sens 
irors fait estaindre les dens 
irors les fait des gens mesdire 
irors ne lait orison dire 
irors ne lait rien aconter 
a chiaus c on doit plus aconter 
irors ne lait a droit iugier 
irors fait l ome foriugier 
et desconoistre ses amis 
irors fait liez les anemis 
et fait les floibes estre fors 
irors desiwe toz les cors 
nus ne poroit qui aime uoir 
delez li ioie et pais auoir 
delez li n a ne pais ne ioie  
dist ueriteiz   ie n i sai uoie 
comment on puist si bien abatre 
l iror des gens ne rendre mate 
c on fait par debunairete 
cuers debunaire a sormonté 
par plusors lies les tres grant ires 
cuers debunaires n est pas sires 
sor ceus qui font a deporter 
cuers debunaires seit porter 
altrui iror autrui talent 
cuers debunaires n a talent 
de faire a autrui uilonie 
cuers debunaires ne seit mie 
autrui sorquerre par iror 
cuers debunaire porte honor 
a chiaus qui sont de sa maniere 
cuers debunaires n a point d ire 
cuers debunaires seit amer 
debunaires n a point d amer 
ne iror nule d autrui ioe 
cuers debunaires uainc et ploie 
les grans irors par bel parler 
et heit prometre sens doner 
cuers debunaire aime droiture 
et se met bien en auenture 
d autrui damage porter fors 
il ameroit mies estre mors 
qu il fuist troueis en fausete 
il heit les maus s aime bonte 
cuers debunaires tient a lui 
tout ce c on fait por li autrui 
soit bons soit mauz c est loiautez 
mais il i a petit de tez 
car toz li siecles est rattiers 
il i a poi d amis entiers 
ie conselhe quenqu il auiengne 
ki bon amis a qu il le tiengne 
ie respondrai  dist fausetez 
  uos aueis dit or m escoutez 
accide tolt ces loiautez 
ces cortoisies ces bontes 
dont uos m auez tant detenue 
accide tient l ame si nue 
k ele ne puet orison dire 
estudiier ne lait ne lire 
nului qui soit accidieus 
accide fait les gens oiseuz 
accide ne lait deu amer 
accide fait les gens dampner 
accide fait penser les mauz 
accide fait les amans fauz 
k ilh ne sont urai amant 
accide n aime nul conmant 
ki enciter le puist a bien 
ain li anuient tot li bien 
accide met gens en tristece 
accide heit tote largece 
accide fait les gens uilains 
accide les fait estre uains 
accide fait les pechies faire 
ioie ne biens ne li puet plaire 
accide heit quanqu ele uoit 
accide n aime riens qui soit 
accide fait gens pericheus 
accide heit festes et geus 
s ele les uoit mener autrui 
accidieus n aime nului 
accide fait paradis perdre 
accide fait de cuer aerdre 
az chozes qu il couient falhir 
accide fait les uis pallir 
accide tolt et ame et cors 
ki le maintient ilh en est mors  
dist ueritez   uos dites uoir 
or en redirai mon espoir 
accide ment de poure cuer 
hons ne poroit dire a nul fuer 
de li bien dire ne bialtez 
mais fors corages et bontez 
ke les gens ont les fait defendre 
encontre accide et uigor prendre 
force d esperit fait amer 
son creator et honorer 
force fait croire es sacremens 
force fait bien croire les gens 
force retrait gens de pechiet 
ki par accide i sunt lachiét 
et mis es las de l anemis 
force d espir a ses amis 
cui ele honeure et porte pais 
acquiert honor et ioie et pais 
force fait dire les gens uoir 
a toutes gens a son pooir 
force ne lait les gens mentir 
force fait bien des gens sentir 
force d esperit doit sauoir 
conment chascons se doit auoir 
et en la glize et entre gent 
force d esperit les aprent 
les biens des maus a departir 
force d esperit fait sentir 
l amor de deu et le xxx 
force d espir entent et uoit 
a l ame fort ses uisions 
force fait querre les yy dons 
del saint espir par sa noblece 
force d espir ne fiert ne blece 
nului por coze c on li face 
force d espir esprent et lace 
les cuers apres lor creators 
force n a dote ne paur  
fausete qui ce entreprent 
ne de nul mal ne se reprent 
lor li respont que glotenie 
a plus de gens de sa manie 
ke n ait de sers li rois de france 
  li glotons aime plus sa pance 
k ilh ne fait deu cui forme aporte 
glotenie a mainte ame morte 
et fait en infer aualer 
glotenie fait enyurer 
les gens de uins et de cheruoise 
glotenie fait mainte noise 
et es tauernes et defors 
glotenie a mult de gens mors 
ki bien powissent encor uiure 
glotenie fait les gens faire 
alcune fois plus d une paire 
de mes de chars u de poisons 
glotenie fait xxx 
aual le siecle et trop d utrages 
il rechoiuent plusors damages 
de lor richoises por lor uentre 
li gloton font li uins chier uendre 
et les uiandes a xxx 
glotons ne porte nului foit 
glotons font riche les merchiers 
glotons requiert les especiers 
d espices chieres aporter 
gloton ne seuent deporter 
ceuz qui manguent auec euz 
ain manguent conme porchiauz 
il n ont nul mercit de mangier 
glotenie fist comenchier 
les poiures et les sauors faire 
glotenie est de tel afaire 
k ele fait gens croire et lor uentre 
glotenie flaire et auente 
de lonc fumee de cusine 
tout gloton l aiment a uoisine 
plus qu il ne facent le mostier 
gloton ne puet nus aaisier 
tout adez li faut bon morsiaus 
nus sobres hons n a pais entre iauz 
glotenie fait gens pechier 
a un seul mors de pain mangier 
u a un boire de fontaine 
li gloton ont punaise alaine 
et que plus ont lor uentre plain 
tant a la lengue plus grant fain 
ensi les moine glotenie 
ie tiens la feme a trop hardie  
dist fausete   qui gloton prent 
et si en sui lie souent 
ce n est pas sens  dist ueriteis 
  s eles seuent les homes tez 
u li hom eles d assembler 
cis uisces fait les gens embler 
por sostenir lor glotenie 
sobretez n aime pas tel uie 
sobretez est de grant mesure 
sobretez fait de tot mesure 
sobretez n aime nul utrage 
sobretez heit autrui damage 
sobretez fait les gens iuner 
et le lor partir et doner 
de lor uiande az poure gens 
sobreteit tient a droit les sens 
sobretes fait auoir sante 
sobretes uient de grant bonte 
sobretez fait orisons dire 
sobretes fait penser et lire 
sobretez heit trop yureitongne 
sobretez n a nule grant songne 
ne de boiure ne de mangier 
nus n est de li paistre en dangier 
sobretez fait les pechies uainkre 
nus sobres hons ne croit son uentre 
sobretez ewe et pain 
par plusors fois a soif et fain 
por deu seruir et por penance 
et trop mangier li est greuance 
sobretes est ioians et lies 
si l aiment gent de bonne uie 
et maintinent por euz sauer 
et ansi font tot li auer 
por amasser et espargnier 
non por lor salut auanchier 
a tez sobres ne fait deus force 
k auarisce fait faire a force 
tez sobretez n est de nul pris 
amme n en puet monter en pris 
mies li uenroit yy fois mangier 
il n en aroit atre lowier 
on le doit laissier purement 
por deu qui a yy dobles rent 
les biens cant on les fait por lui 
sobretez est large a atrui 
estroite a li ce est droiture 
sobretes fait morir luxure 
et mult de uisces auec li 
sobretez tient petit de li 
sobretez fait auoir bon non 
nus ne le heit qui est prodons 
uos dites uoir  dist fausetez 
  qui troueroit onques de tez 
on le tenroit a grant meruelhe 
mais li uns dort li autre uelhe 
chil dorment qui font les pechies 
li plus del monde est entechiés 
de ce pechiet c on dist luxure 
icele gent n ont de deu cure 
il aiment mies un sol solas 
do cors qui les met ens es las 
de l anemi que bien a faire 
luxure fait mult de maus faire 
luxure fait les fois mentir 
luxure fait les maus sentir 
des gens anchoisqu il soient fais 
luxure a fait mainte gens lais 
luxure sece tot le cors 
luxure fait floibes les fors 
luxure fait drois les contrais 
luxure fait iolis les lais 
luxure fait perdre bialte 
luxure fait hair bonte 
luxure fait bialte falhir 
luxure fait le cors palir 
luxure fait le sens cangier 
luxure naist de trop mangier 
luxure fait sage assoter 
luxure fait orguel donter 
luxure fait poures les gens 
luxure fait passer le tens 
a poi de dras en grant froidure 
luxure a fait mainte laidure 
luxure tout gens lor auoir 
luxure heit et bien et uoir 
luxure tolt a home blame 
luxure fait mainte gens blame 
dont on soloit grant biens tenir 
por ce est mal de l maintenir 
luxure fait les ames perdre 
luxure fait les gens aerdre 
de a choze qui pou uaut 
cele heure passe tost et faut 
et si fait perdre paradis 
luxure fait dies anemis 
rire et gaber d autre domage 
luxure met les gens en rage 
luxure fait les ielz torbler 
luxure fait palesiner 
luxure fait doner et prendre 
luxure fait wilhe gens rendre 
les dons c on les soloit doner 
chis uisces fait abandoner 
les gens a mult d autres pechiez 
c est uns des set mortez pechiez 
dont mainte gens sont plus tanté 
il n a en lui autre bonte 
ke par li uient lignie humaine 
nus ne s en puet garder sans paine 
la paine est bone qui retrait 
l ome de ce qu il moinne et trait 
a faire les pechies mortez 
religions uuet et bontez  
dist ueritez   que chascons songne 
conment il face la besogne 
de l esperit et pais del cors 
li pechies ont mult de gens mors 
et maiement chil de luxure 
ce semble l ame grant laidure 
ke li cors fait ce k ele heit 
l ame uuet uiure en castee 
et li cors uuet ses solas querre 
ensi ne puet nus hons aquerre 
l amor de deu ne paradis 
castee uint de paradis 
ki les ames amaine et trait 
castee ne fait nul lait plait 
castee fait l ame besongne 
castee ne dist ne tesmongne 
choze qui face a autrui honte 
castee ne sert de reconte 
ne de lait gas ce seit on bien 
castee droiture et bien 
castee seit le cors donter 
castee fait tot sormonter 
les uices de ce uilain monde 
castee se tient nete et monte 
castee s en ua netement 
castee fait droit iugement 
castee uuet droiture faire 
castee fait gens debunaire 
castee est cortoise et sage 
castee ne uuet nul domage 
emprendre por autrui greuer 
castee doit on bien garder 
de grans pechies et de grans maus 
castee soffre mult d assaus 
castee ne lait gens uanter 
de lor uertu ne raconter 
castee fait humblement rire 
et si ne lait des gens mesdire 
chil qui ne l ont tinent d autrui 
che que chascons d auz a en lui 
castee a la conscience 
nete de ce que uns autre pense 
castee uint de no signur 
et si l ont petit de signur 
ne de dames par sa bonte 
bone gent aime castee 
et chil qui ne l a s en repent 
castee fait honor souent 
castee fait longement uiure 
castee n aime nul home yure 
castez est simple en ses fais 
castee est uns des set rais 
dont l ame est bel enluminee 
castee n est ain tant menee 
k ele ne soit en bon talent 
castee ne seit mal talent 
mostrer a chiaz qui n i font force 
nus ne puet garder sans force 
ne sens combatre encontre lui 
nus ne se doit fier en lui 
mais ades estre sor sa garde 
car chil se pert ki mal se garde 
le ramenbrance de la mort  
dist ueritez   fait grant confort 
a ce c on face moins de maus 
ki croit son cors ilh n iert ia saus 
se deus n i fait misericorde 
car el mon n a si grant descorde 
con de l ame encontre le cors 
et se n i puet auoir acors 
car li cors uuet son plaisir faire 
et l ame uuet porter la haire 
li cors uuet et boire et mangier 
et ce semble a l ame dangier 
li cors uuet ades le bon boiure 
et l ame heit sauur de poiure 
et li cors le conuoite et aime 
et l ame uuet traual et paine 
et li cors uuet delis auoir 
et l ame n aime nul auoir 
et li cors uuet tot traire a lui 
et l ame reuuet a autrui 
ce qu ele uuet qu atre li face 
li cors bat la gent et menace 
et l ame uuet le pais traitier 
li cors conuoite gerroiier 
l ame conuoite humilite 
li cors orguelh et fausete 
et l ame uuet orisons dire 
li cors fabloiier et mesdire 
l ame conuoite estre en pais 
et li cors qiert noises et plais 
et l ame uuet muer et lire 
et li cors de son plaisir rire 
et l ame uuet li cors amer 
et li cors uuet l ame dampner 
l ame maintient le cors en uie 
et li cors a sor l ame enuie 
l ame ne puet auoir parchon 
contre le cors sans grant tencon 
l ame uuet gemir et plorer 
et li cors uuet ioie mener 
l ame conuoite le bien faire 
et li cors uuet al siecle plaire 
et cant l ame uuet deus orer 
li cors se poine d encombrer 
li cors uuet et songnes et cure 
et l ame uuet pensee pure 
li cors ne fait force a xxx 
ne a trestos ces gries tormens 
ke l ame soffre ce est tors 
par li est ilh haitiés et fors 
mais il ne set ki bien li fait 
chil est homs qui son cors lait 
de tot faire ses uolonteiz 
li cors n est onques dontez 
l ame est bone et loiauz amie 
al cors mais ilh ne l aime mie 
si loialment con ilh deuroit 
li cors ua l ame a male foit 
li cors n est mie urais amans 
ce no temongne no romans 
c est tot par moi  dist fausetez 
  ilh ne li faut nule bontez 
ke ce ne seit par moi enort 
ie ne ni lais doter la mor 
ains li promet tot a deliure 
qu ilh puet encor longement uiure 
et faire mult de ses uoloirs 
ie li promes les grans auoirs 
tous tens uiure en prosperite 
li cors ne puet aduersite 
soffrir ne nule grant greuance 
ie ne li lais faire penance 
de ses pechies et de ses maus 
ie fai le cors uilain et faus 
ie li fai faire les pechies 
il est si par moi entechiés 
qu il cuideroit bien estre mors 
s il ne m auoit tels est li cors 
ie fai le cors fauser d amurs 
l ame qui l ame par amurs 
et se li fais le siecle amer 
en cui ilh trueue tant amer 
et chil desert que nus ne l aime 
con amez est et nus ne l aime 
cors cor reuiens or a merci 
encor aroit de toi merci 
l ame qu ele est trop debunaire 
cors tu porrois de legier faire 
quanque l ame dist et conseilhe 
cors ce me semble grant meruelhe  
dist ueritez   de uo descorde 
uos deuriés traire a une corde 
de uos pensers et de uos fais 
il n en deuroit ia estre plais 
mais tot ce bresse fausetez 
cors tu n es mie bien dontez 
cant tu ne fais or a t amie 
k ele fait toi ie n en dot mie 
que tu duise estre autrement 
sauez s escritture ne ment 
cors car regarde a ton afaire 
si te retien de mal a faire 
dont tu mes t ame en grant dolor 
cors atorne ton cors en plor 
des fauses ioies de cest siecle 
tu ne porois deu et le siecle 
ensemble auoir onques n i bee 
cors car retorne ta pensee 
de ces cozes qui aront fin 
cors cor regarde a orguel fin 
tu poras uenir de tes fais 
cors tu fais faire trop de plais 
sor toi de ce que preu ne porte 
cors la mors uient qui ne deporte 
nului ains fait tot traire a fin 
et deus nos mete a bone fin  
