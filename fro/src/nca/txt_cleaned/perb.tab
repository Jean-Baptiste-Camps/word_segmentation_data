qui petit seime petit quiaut 
qui auques recoillier uiaut 
en tel leu sa semence espande 
que fruit a cent doble li rande 
car en terre qui rien ne uaut 
bone semence seiche et faut 
crestiens seime et fait semence 
d un romanz que il encommence 
et si lo seime en sin bon leu 
que ne puet estre sanz grant preu 
il le fait por lo plus prodome 
qui soit en l empire de rome 
c est li cuens felipes de flandres 
qui miax ualt ne fist alisandres 
cil que len dit que tant fu boens 
mais ie prouerai que li cuenz 
uaut mielz que cil ne fist assez 
car il ot an li amassez 
toz les uices et toz les maux 
don li cuens est mondes et saux 
li cuens est tex que il n escoute 
uilain gap ne parole estoute 
et s il ot maudire d autrui 
quique il soit ce poise lui 
li cuens a une droite iostise 
et loiaute et sainte yglise 
et toute uilenie het 
s est plus larges que en ne set 
qu i done selonc l euangile 
sanz ypocresie et sanz guile 
dit queque ne saiche la senestre 
lo bien que li fera la destre 
cil lo saiche qui lo recoit 
et dex qui toz les secrez uoit 
et set toutes les repotailles 
qui sont ou cuer et es entrailles 
la senestre selonc l estoire 
senefie la uaine gloire 
qui uient par fause ypocresie 
et la destre que senefie 
charite qui de sa bone oeure 
pas ne se uante ancois se coeure 
si qu il ne la set se cil non 
qui dex et charitez a non 
dex est charitez et qui uit 
en charite selonc l escrit 
sainz polz ou ie lo ui en lui 
il meint an deu et dex en lui 
don saichiez bien de uerite 
que li don sont de charite 
que li boens cuens felipes done 
onques nelui n en araisone 
fors son franc cuer lo debonaire 
qui li loe lo bien a faire 
don uaut mielz cil que ne ualut 
alixandres cui ne chalut 
de charite ne d autre rien 
oil n en dotez ia de rien 
donc aura bien sauue sa poine 
crestiens qui entant et poine 
par lo commandemant lo conte 
a arimer lo meillor conte 
qui soit contez en cort reial 
ce est li contes do greal 
don li cuens li bailla lo liure 
or oez commant s an deliure 
ce fu au tans qu arbre florissent 
foille bochaische pre uerdisent 
et cil oisel an lor latin 
docement chantent au matin 
et tote riens de ioie enflame 
que li filz a la ueue dame 
de la gaste forest soutaine 
se leua et ne li fu paine 
que il sa sele ne preist 
sor un chaceor et meist 
trois iaueloz et tot ensin 
ors do menoir sa mere issi 
et pansa que ueoir iroit 
hercheors que sa mere auoit 
que ses auaines li erchoient 
bues yy et yy erches auoient 
ensin en la foret s en entre 
tot maintenant li cuer do uentre 
por lo dous tanz li resioi 
et por lo chant que il oi 
des oisiaus qui ioie faisoient 
totes ces choses li plaisoient 
por la docor dou tans serain 
osta au checeor son frain 
si lo laisa aler paissant 
par la fresche erbe uerdoient 
et cil qui bien lancier sauoit 
des iaueloz que il auoit 
aloit enuiron lui lancent 
une ore arriere et autre auant 
une ore en bas et autre en haut 
tantqu il oi parmi lo gaut 
uenir yy cheualiers armez 
de totes armes acesmez 
et mout ioie demenoient 
les armes de ces qui uenoient 
et souant hurtoient as armes 
li rain des chanes et des charmes 
sonoit li fus sonoit li fers 
et des escuz et des auberz 
li uallez ot et ne uoit pas 
ces qui uienent plus que lo pas 
si se merueille et dit  par m ame 
uoir me dit ma mere ma dame 
qui me dit que deiable sont 
plus esfraee chosse do mont 
et si dist por moi ensaignier 
que por aus se doit en saignier 
mais ia uoir ne m en seignerai 
que cest ensaig desdaignerai 
ainz ferrai si tot lo plus fort 
d un des iaueloz que ie port 
que il n aprocheront de moi 
por des autres si con ie croi  
ensin a soi meismes dist 
li uallez einzqu il les ueist 
et quant il les uit en apert 
que do bois furent descouert 
si uit les hauberz fremienz 
et les hiaumes clerz et luisanz 
et uit lo uert et lo uermoil 
reluire contre lo soloil 
et l or et l azur et l argent 
si li fu mout tres bel et gent 
et dit  biaus sire dex merci 
ce sont ange que ie uoi ci 
et uoir ai ie mout pechié 
or ai ie mout mal esploitié 
qui dis que c estoient deiable 
ne me dist pas ma mere fable 
qui me dist que li ange sont 
les plus beles choses qui sont 
fors deu qui est plus bel que tuit 
si uoi ie damedeu ce cuit 
car un si bel en i esgart 
que li autre se dex me gart 
n ont mie de biaute lo disme 
et ce dit ma mere meisme 
q an doit croirre et aorer 
celui qui doit nos cors saluer 
et ie aorerai cetui 
et toz ses anges auiau lui  
maintenant uers terre se lance 
et a dit toute sa creance 
et oroisons que il sauoit 
que sa mere apris li auoit 
et li maistres des cheualiers 
lo uoit et dit  estez arriers 
qu a terre est de paor chauz 
cil uallez qui uos a ueuz 
se nos aleiens tuit ensanble 
uers lui il auroit ce me sanble 
si grant paor que il morroit 
ne respondre ne nos porroit 
a rien que ie li demandase  
cil s areste et cil s en panse 
uers lo uallet grant aleure 
si lo salue et aseure 
et dit  uallez n aiés poor 
non ai ie par lo salueor 
lo criator an cui ie croi 
estes uos dex nenil par foi 
qui estes uos cheualiers sui 
ainz mes cheualier ne conui  
fait li uallez  ne nul n en ui 
n onques mes parler n en oi 
mais uos estes plus bes que dex 
car fusse ie orre autretex 
ensin luisanz et ensin faiz  
a ce mot pres de lui s est traiz 
et li cheualiers li demande 
 ueis tu hui en cele lande 
yy cheualiers et yy puceles  
li uallez a autres noueles 
enquerre et demander entant 
a sa lance sa main li tant 
si prant et dit  biaus sire cheualiers 
uos qui auez non cheualiers 
que est ice que uos tenez 
or sui ie mout bien asenez  
fait li cheualiers  biaux amis 
noueles apanre de toi 
et tu les uiaux sauoir de moi 
io te dirai ce est ma lance 
dites uos  fait il  qu en en lance 
si con ie faz mes iaueloz 
nenil uallez tu ies toz soz 
ainz en fiert en tot demenois 
don uaut mielz li zz de ces yy 
iaueloz que uos ueez ci 
car quantque ie uoil en oci 
oisiaus et bestes au besoig 
et si les oci de si loig 
con en porroit zz bozon traire 
ualez de ce n ai ie que faire 
mais des cheualiers me respont 
di moi se tu sez ou il sont 
et les puceles ueis tu  
li uallez au pain de l escu 
lo prant et dit tot en apert 
 ce que est et de coi uos sert 
uallez  fait il  ce est hauberz 
puisqu an autres noueles mez 
que ie ne t anquier et demant 
ie cuidoie se dex m amant 
noueles apanre de toi 
et tu les uiaus sauoir de moi 
et tu uiaux que ie les t apraigne 
i es te dirai commantqu il praigne 
car a toi uolantiers m acort 
escuz a non ce que ie port 
 ne lo doi mie tenir uil 
car il m et tant de bone foi 
que se nus lance o trait a moi 
encontre toz les cos se trait 
c est li seruises qu il me fait  
atant cil qui uinrent arriere 
s an uinrent tote la charriere 
uers lor seigneur trestout le pas 
si li dient enellopas 
 sire que uos dit cil gualois 
il ne set mie totes lois 
ne sai  fait il  se dex m amant 
car a rien que ie li demant 
ne respont il onques a droit 
einz demande quantque il uoit 
comant a non et que len fait 
ainz uos di sachiez entresait 
que galois sont tuit par nature 
plus fol que bestes en pasture 
il est ensin comme une beste 
fos est qui delez lui s areste 
s a la muse ne uiaut muser 
et lo tans en folie user 
ne sai  fait il  se dex me uoie 
q ainzque soie mis a la uoie 
qantque il uodra li dirai 
ia autremant n en partirai  
lors li demande derechief 
 uallez  fait il  ne te soit grief 
mais des yy cheualiers me di 
et des puceles autresin 
se les encontras ne ueis  
et li uallez lo tenoit pris 
au pain do haubert si lo tire 
et li uallez commance a dire 
 qu est ce que uos auez uestu 
uallez  fait il  don ne uoiz tu 
ie non uallez s est mes auberz 
si est ensin pessanz con fers 
qu il est de fer ce uoiz tu bien 
de ce  fait il  ne sai ie rien 
mais mout est genz se dex me saut 
q an faites uos et que uos uaut 
uallez c est a dire legier 
se uoloies a moi lancier 
iaueloz ou saietes traire 
ne me porroies nul mal faire 
danz cheualiers de tes hauberz 
guart dex les biches et les cerz 
que uos ocirre n en porroie 
ne iamais apres ne corroie  
et li cheualiers li redit 
 uallez se damedex t aist 
se tu me sez dire noueles 
des cheualiers et des puceles  
et cil qui petit fu senez 
li dist  fustes uos ensin nez 
nenil uallez ce ne puet estre 
que cheualiers puise ausin nestre 
qui uos atorna donc ensin 
uallez ie te dirai bien qui 
dites lo donc mout uolantiers 
n a pas encor yy iorz antiers 
que tot ce hernois me dona 
li rois artus qui m adoba 
mais ores me di que deuinrent 
li cheualier qui par ci uindrent 
qui les yy puceles conduient 
uont il lo pas o il s en fuient  
et cil dit  sire or esgardez 
ce plus haut bois que uos ueez 
qui cele montaigne auirone 
ce sont li destroit de uaucoigne 
et que de ce  fait il  biaux frere 
la sont li ercheor ma mere 
qui sa terre sement et erent 
se ses genz par iqui passerent 
il les uirent s o uos diront  
et cil dient qu il ieront 
auiau lui se il les i maine 
iusqu a ces qui erchent l auaine 
li uallez prant son chaceor 
et uient la ou li ercheor 
herchoient les terres arees 
ou les auaines sont semees 
et quant il uirent lor seignor 
si tranblerent tuit de paor 
et sauez por coi il lo firent 
por les cheualiers que il uirent 
et lor seignor auoques uoient 
et bien sorent s il li auoient 
lor afaire dit et lor estre 
que il uodroit cheualiers estre 
et sa mere estroit do san 
que destorner l en cuidoit len 
que ia cheualier ne ueist 
ne lor afaire n apreist 
et li uallez dit as bouiers 
 ueistes uos yy cheualiers 
et yy puceles ci passer 
il ne finerent hui d aler 
par les destroiz  font li bouier 
et li uallez au cheualier 
qui tant auoit a lui parlé 
dit  sire par ci sont alé 
li cheualier et les puceles 
mais or me dites la nouele 
do roi qui les cheualiers fait 
et do leu o il plus se trait 
uallez  fait il  dire te uoil 
que li rois seiorne a cardoil 
car ie i fui et si lo ui 
et se tu ne l troues iqui 
bien est qui lo t anseignera 
ia si destornez ne sera  
tantost li cheualiers s en part 
les granz gualoz mout li fu tart 
qu il aust les autres atainz 
et li uallez ne s est pas fainz 
de repairier a son menoir 
ou sa mere dolant et noir 
auoit lo cuer por sa demore 
grant ioie en a au en l ore 
qu ele lo uit que pas ne pot 
celer la ioie que il ot 
car comme fame qui mout aime 
cort contre lui et si lo claime 
 biaus filz biax filz  plus de yy foiz 
 biaus filz mout a esté destroiz 
mes cuers por uostre demoree 
de doel dui estre afolee 
si que par po morte ne sui 
ou auez uos tant esté hui 
ou dame ie lo uos dire 
que ia ne uos en mentire 
que ie ai mout grant ioie aue 
d une chosse que i ai ueue 
d une quel ne solez uos dire 
que li ange de nostre sire 
sont si tres bele criature 
que onques mes nule figure 
n o monde n a si bele rien 
biaus filz encor lo di ie bien 
en totes les illes de mer 
io di por uoir et di encor 
biauz filz encor lo di ie or 
taisiez mere ie les ui or 
les plus beles choses qui sont 
qui par la guaste foret uont 
qu il sont plus bel si con ie cuit 
que dex ne que si enge tuit 
filz  dit ele  si con ie croi 
tu as ueu au mien espoir 
les angles don les genz se plaignent 
qui ocient quantqu il ataignent 
non ai mere uoir non ai non 
cheualier dient qu il ont non  
la mere se pasme a ce mot 
qant cheualier nomer li ot 
et quant ele fu redreciee 
dist comme fame correciee 
 a lasse com sui malbaillie 
ha dox filz de cheualerie 
uous cuidoie ie bien guarder 
que ia n en oissiez parler 
ne que ia nul n en ueisiez 
cheualiers estre deusiez 
biaux filz se damedex t aust 
que uostre pere uos aust 
guardé et uos autres amis 
n ot cheualier de si haut pris 
tant redoté ne tant cremu 
biauz filz com uostre peres fu 
en totes les illes de mer 
de ce me puis ie bien uanter 
que uos ne descheez de rien 
de son lignaige ne do mien 
que ie sui de ceste contree 
uoir des meillors cheualiers nee 
es illes de mer n ot lignaige 
meillor do mien en mon aaige 
mais li meillor sont decheu 
s est bien en plussors leus sau 
que les mescheances auienent 
a celui qui mielz se maintienent 
a grant enor et proesce 
malueistiez honte ne paresce 
ne dechiet pas qu ele ne puet 
mais les bons decheoir estuet 
uostre peres si n ou sauez 
fu parmi la anche naurez 
si que il mehaigna do cors 
ses granz auoirs ses granz tressors 
que il auoit comme prodom 
ala toz a perdetiom 
si chai en grant prourete 
apouri et desserité 
et essillié furent a tort 
li gentil home apres la mort 
au tans pandragon qui rois fu 
et pere lo roi artu fu 
les terres furent essilliees 
et les poures genz auilliees 
si s en foi qui foir pot 
uostre peres ce menoir ot 
ici en ceste foret gaste 
ne pot foir mais a grant haste 
en litiere aporter s an fist 
qu aillors ne sot ou s en foist 
et uos qui petiz esteiez 
yy mout biaux freres aueiez 
petiz esteiez aleitanz 
po aueiez plus de yy anz 
qant furent grant uostre yy frere 
au los et au consoil lor pere 
alerent a yy cors reiaus 
por auoir armes et cheuaus 
au roi d escaualon 
li ainznez et tant serui l a 
que cheualiers fu adobez 
et li autres qui puis fu nez 
fu au bon roi de gomorret 
en zz ior andui li uallet 
adobé et cheualier furent 
et en zz ior amedui murent 
por reuenir a lor repaire 
que ioie me uoloient faire 
et lor pere qui puis ne l uit 
qu as armes furent desconfit 
par armes furent mort endui 
don i ai au cuer doel et anui 
a puisqu il furent mort 
uos esteiez toz li confors 
que ie auoie et toz li biens 
car il n i auoit plus des miens  
li uallez entant mout petit 
a ce que sa mere li dit 
 a mangier  fait il  me donez 
ne sai de coi m araissonez 
mais mout iroie uolantiers 
au roi qui fait les cheualiers 
et g ierai cuiqu il en poist  
la mere tant com il li loist 
au plus qu ele puet lo detient 
et si li aparoille nient 
de cheneuaz grosse chemise 
et braies faites a la guise 
de gualois o len fait ensanble 
braies et chauces ce me sanble 
et si ot cote et chaperon 
de cuir de cerf clos enuiron 
ensin la mere s en torna 
yy iorz senz plus lo seiorna 
que plus n i ot mestier losange 
lors fist la mere doel estrange 
s o baise et acole en plorant 
et dit  or ai ie doel mout grant 
biaux filz quant aler uos en uoi 
uos iroiz a la cort lo roi 
si li diroiz armes uos doint 
de contredit n i aura point 
qu il les uos donra bien lo sai 
mais quant uos uanroiz a essai 
d armes porter commant ert donques 
ce que uos ne feistes onques 
n autrui ne lo ueistes faire 
commant en sauroiz a chief traire 
malueisement faire ce dot 
mal seroiz afaitiez do tot 
n il n et merueille ce m et uis 
s an ne set ce qu an a apris 
mais merueille est que lan aprant 
ce que lan ot et uoit souant 
biaux filz zz san uos uoil apanre 
cil uos est mout bons a entandre 
se il uos plaist a retenir 
granz biens uos en porroit uenir 
cheualiers seroiz iusqu a po 
se deu plaist et ie lo uos lo 
se uos trouez ne pres ne loig 
dame qui d aie ait besoig 
ne pucele desconseilliee 
la uostre aide apareilliee 
lor soit s eles uos en requierent 
car totes enors i afierent 
qui aus dames enor ne porte 
la soe anor doit estre morte 
dames et puceles seruez 
si seroiz par tot enorez 
et se uos aucune en auez 
aamee outre ses grez 
ne rien qui li desplaisse 
de pucele a mout qui la baisse 
se lo baisier uos en consent 
lo soreplus uos en desfant 
se laisier lo uolez por moi 
mais s ele a agnel en son doi 
o ceinture ou aumoniere 
se par amor ou par proiere 
la uos done mout an est bel 
se uos enportez son agnel 
de l aumoniere uos doig gie 
et de l anel panre congie 
biaux filz encor uos dirai el 
ia en chemin ne en ostel 
n aiez longuemant compaignon 
que si ne demandez son non 
et lo sornon a la parsome 
par lo sornon conoist en l ome 
biaux filz au prodomes parlez 
et compaignie lor tenez 
prodom ne forconsoille mie 
ces qui tienent sa conpaignie 
sor tote riens uos uoil proier 
q an eglise et en moutier 
ailliez proier nostre seignor 
qant cest siegle uos doint enor 
et si uos i doint contenir 
qu a bone fin puise uenir 
mere  fait il  que est eglise 
zz leus ou en fait lo seruise 
celui qui ciel et terre fist 
et homes et bestes i mist 
es mostiers que il fist meisme 
une maison bele et saintime 
et de cors sainz et de tressors 
s i sacrefie len lo cors 
ihesu crit la profete sainte 
cui iuif firent honte mainte 
traiz fu et iugiez a tort 
et sosfri engoisse de mort 
por les homes et por les fames 
q an enfer aloient les ames 
qant eles issoient do cors 
et il les en regita ors 
cil fu a l estaiche liez 
et puis apres crucefiez 
et porta querone d espines 
por oir messes et matines 
et por cel seignor aorer 
uos lo ie au mostier aler 
donc irai ie mout uolantiers 
es eglises et es mostiers  
fait li uallez  d or en auant 
ensin lo uos met en couant  
atant n i ot plus de demore 
congie prant et la mere plore 
et sa sele li fu ia mise 
a la meniere et a la guise 
de gualois fu apareilliez 
zz reuelins ot an ses piez 
et par tot la ou il aloit 
yy iaueloz o soi portoit 
ses iaueloz en uost porter 
mais yy l an fist sa mere oster 
por ce que trop sambloit galois 
si aust ele fait toz yy 
mout uolantiers s il poist estre 
une reorte en sa main destre 
porte por son cheual ferir 
plorant lo baise au departir 
la mere qui mout chier l auoit 
et prie deu que il l auoit 
 filz  fait ele  dex uos ramaint 
ioie plus qu il ne me remaint 
uos doint il ou que uos ailliez  
qant li uallez fu esloigniez 
lo giet d une pierre menue 
si se retorne et uoit chaue 
sa mere au chief do pont arriere 
et gist pasmee autel meniere 
con c el fust chaoite et morte 
et sil sille de sa reorte 
son chaceor parmi la crope 
et cil s en ua qui pas ne 
ainz l enporte grant aleure 
parmi la grant forest oscure 
et cheuauche des lo matin 
tantque li iorz uint a delin 
en la foret cele nuit iut 
tantque li clerz iorz aparut 
au main au chant des oiselez 
se leua et monte li uallez 
s a au cheuauchier entandu 
tantque il uit zz tref tandu 
en une praarie bele 
lez lo sort d une fontenele 
li trez fu genz a grant merueille 
l une partie fu uermoille 
et l autre fu d or fin doree 
desus ot zz aigle doree 
en l aigle feroit li solaus 
qui mout estoit clez et uermaus 
et reluisoient tuit li pre 
de l anluminent dou tre 
entor lo tre a la reonde 
qui estoit li plus biaus do monde 
auoit rainces et foilliees 
et loiges galieches dreciees 
li uallez uers lo tref ala 
et dit ainzqu il paruenist la 
 dex or uoi ie uostre maison 
or feroie ie desraison 
se aorer ne uos aloie 
uoir dit ma mere tote uoie 
qui l me dist que ia ne trouasse 
moutier ou aorer n alasse 
lo criator an cui ie croi 
et ie l irai proier par foi 
qu il me doint ancui a mangier 
que ie en auroie grant mestier  
lors uint au tref s o troue ouert 
ami lo tref zz lit couert 
d une coute de paille et uoit 
el lit zz dame gissoit 
qui estoit iqui andormie 
mais loig estoit sa compaignie 
qu alees erent les puceles 
por coillir floretes noueles 
que par lo tref ionchier uoloient 
ensin comme faire soloient 
en zz uergier d iluec mout pres 
si aporterent mout grant fais 
qant li uallez el tre entra 
ses cheuaus si fort s acopa 
que la damoisele l oi 
si tressailli et esperi 
et li uallez qui nices fu 
dit  pucele ie uos salu 
si com ma mere lo m aprist 
ma mere m ensaigna et dist 
que les puceles saluasse 
en quelque leu que i es trouasse  
la pucele de paor tranble 
por lo uallet qui fol li sanble 
si se tient por fole prouee 
de ce qu il l a soele trouee 
 uallet  fait ele  tien ta uoie 
fui que mes amis ne te uoie 
q ainz uos baiserai par mon chief  
fait li uallez  cui que soit grief 
que ma mere lo m ensaignai 
ie uoir ne uos baiserai ia  
fait la pucele  que ie puise 
fui que mes amis ne te truise 
que s il te troeue tu ies morz  
li uallez auoit les braz fors 
si l enbraca mout nicemant 
qu il ne lo sot faire autremant 
et iut sor le lit estandue 
et cele s et bien desfandue 
et grandrilla quantqu ele pot 
mais desfance mestier n i ot 
que li uallez tot de randon 
la baissa uausist ele o non 
uint foiz si con li contes dit 
tantc un anel en son doi uit 
et une aumoniere mout clere 
 ansin  fait il  me dit ma mere 
q au uostre doi l anel preisse 
maisque rien plus ne uos feisse 
or ca l anel io uoil auoir 
mon anel n auras tu ia uoir  
li uallez par lo poig la prant 
a force lo doi li estant 
si a l anel en son doi pris 
et au sien doi meismes mis 
si dit  pucele bien aiez 
c or m an ire ie bien paiez 
et mout meillor baisier uos fait 
que chanberiere que il ait 
en tote la maison ma mere 
uos n auez pas la boche amere  
et cele plore et dit  uallet 
n enportez pas mon agnelet 
que i en seroie malbaillie 
et tu en perdroies la uie 
quequ l tardast io te promet  
li uallez a son cuer ne met 
rien nule de ce que il ot 
mais de ce que geuné ot 
moroit de fain a male fin 
zz bocel troue plain de uin 
et zz enap d argent selonc 
et uoit sor zz trossel de ionc 
une toaille blanche et noeue 
il la soulieue et si troeue 
trois bons pastez d un chreuol fres 
ne li anuia pas cist mes 
por la fain qui forment l angoise 
zz des pastez deuant lui froisse 
si maniue par grant talant 
et uerse an la cope d argent 
do uin qui n estoit mie leiz 
si en boit souent et granz traiz 
et dit  pucele cil paste 
ne seront hui par moi gasté 
uenez mangier qu il sont mout bon 
chacuns aura assez do son 
et en remanra zz entiers  
et cele plore andemantiers 
queque il la prie et semont 
et cele zz mot ne li respont 
la damoisele ainz plore fort 
mout duremant ses poinz detort 
et cil mania tant com li plot 
et but do uin tant com li pot 
et pris congie tot maintenent 
si recouri lo remenant 
et commanda a deu celi 
cui ses saluz point n abeli 
 dex uos saut  fait il  bele amie 
mais por deu ne uos en poist mie 
de uostre enel se ie l enport 
encoisque ie muire de mort 
io uos guerredonerai bien 
ie m en uois si n en port plus rien  
car il li couenra por lui 
sosfir tant honte et anui 
que ia n en ot nule chatiue 
ne ia tant com ele soit uiue 
n en aure secors ne haie 
 or sai ie bien qu il m a traie  
ensin remest cele plorant 
puis n ala guaires demorant 
que ses amis do bois reuint 
do uallet qui sa uoie tint 
uoit les esclos si li greua 
et s amie plorant troua 
 dame dame  fait il  ie croi 
a ces ensaignes que ie uoi 
que cheualier a au ci 
non a sire io uos afi 
mais zz uallet gualois i ot 
enieus et uilein et sot 
qui de uostre uin a beu 
tant com li plot et bon li fu 
et mania de uos yy pastez 
et por ce bele si plorez 
s il aust beu et mangié 
trestout si lo uosise gie 
il i a plus sire  fait ele 
 mes agnes est en la querele 
qu i lo m a tolu si l enporte 
mielz uosisse ores estre morte 
qu il en aust ensin porté  
ez uos celui desconforté 
et engoiseus en son coraige 
 par foi  fait il  ci ot oltraige 
se plus i ot n o celez ia 
par foi sire il me baisa 
baisa uoire io uos di bien 
mais ce fu maleoit gre mien 
ancois uos sist et si uos plot 
onques nul contredit n i ot  
fait cil cui ialosie engoise 
 cuidiez  fait il  ne uos conoise 
si fait certes bien uos conois 
ne sui si borgnes ne si lois 
que uostre fausete ne uoie 
entree estes en male uoie 
antree estes en male paine 
ne ia ne mangeroiz d auaine 
uostre cheuaus ne n iert ferrez 
tantque cil estera tuez 
et la o il desferrera 
iamais desferrez ne sera 
s i muert uos me suiroiz a pie 
ne iamais ne seront changié 
li drap que uos ariez uestue 
ainz me suirez a pie et nue 
tantque la teste en aurai prise 
ia n en ferai autre iostise  
atant s asist et si menia 
et li uallez tant cheuaucha 
qu i uit zz charbonier uenant 
deuant lui zz asne uenant 
 uilains  fait il  ensaigne moi 
qui l asne meine deuant toi 
la plus droite uoie a cardoeil 
li rois artus que ueoir uoil 
i fait cheualiers ce dit len 
uallez  fait il  en icel leu 
a un chastel sor mer assis 
lie et ioient biaus dos amis 
lo roi artu i troueras 
lie et ioient se tu i uas 
or me rediras tu mon uoel 
de coi li rois a ioie et doel 
i o te dirai  fait il  mout tost 
li rois artus o tote s ost 
s est au roi rion conbatuz 
li rois des illes est uaincuz 
et de c est li rois artus liez 
et de ses barons correciez 
qui as chastes se departirent 
la ou lor meillor seignor uirent 
n il ne set commant il lor ua 
de c est li diaux que li rois a  
li uallez ne prisse zz denier 
les noueles au charbonier 
fors tantque en la uoie entra 
cele part o il li mostra 
tantque sor mer uit zz chastel 
mout bien seant et fort et bel 
et uit issir parmi la porte 
zz cheualier qui arme porte 
zz cope d or en sa main 
sa lance tenoit et son frain 
et son escu a la senestre 
et la coupe d ore en la destre 
et ses armes bien li seoient 
qui totes uermoilles estoient 
li uallez uit les armes beles 
qui erent freiches et noueles 
si li plorent et dit  par foi 
ces demanderai ie lo roi 
s il les me done bel m en iert 
et daaz ait qui autres quiert  
atant uers lo chastel s en torne 
que mestier n i a de demore 
tantque pres do cheualier uint 
et li cheualiers lo retint 
zz petit si li demanda 
 ou iras tu diua diua 
ie uoil  fait il  a cort aler 
au roi les armes demander 
uallez  fait il  tu feras bien 
or uas don tost et si reuien 
et tant diras au malueis roi 
que s il ne uiaut tenir de moi 
sa terre que il la me rande 
o il enuoit qui la desfande 
uers moi qui di que ele est moie 
et a ces ensaignes t en croie 
que deuent lui pris orendroit 
a tout lo uin que il beuoit 
cete cope que ie enport  
or quier autre qui li recort 
que cil n i a mot antandu 
o li rois et li cheualier 
estoient assis au mangier 
la sale fu a terre aual 
et li uallez entre a cheual 
en la sale qui fu pauee 
et autant longue comme lee 
et li rois artus est assis 
au chief d une table pansis 
et tuit li cheualier parloient 
et li zz as autres disoient 
 qu a li rois qu est pensis et muz  
li uallez est atant uenuz 
ne ne set lo quel il salut 
que do roi mie ne conut 
tantque iuonez contre lui uint 
qui zz costel en sa main tint 
 uallez  fait il  tu qui ca uiens 
qui lo costel en ta main tiens 
mostre moi li ques est li rois  
iuonez qui mout fu cortois 
li dist  amis ueez lo la  
et cil tantost uers lui ala 
s o salue si com il sot 
li rois pensa qu il ne dit mot 
et cil autre foiz l araisone 
li rois pansa et mot ne sone 
 par foi  fait li uallez adonques 
 cist rois ne fist cheualiers onques 
qant on parole n en puet traire 
commant porroit cheualier faire  
tantost de retorner s atorne 
lou chief de son chaceor torne 
mais si pres do roi l a mené 
a guise d ome mal sené 
que deuant lui sanz nule fable 
li abati desor la table 
dou chief zz chapel de bonet 
li rois torne uers lo uallet 
lo chief que il tenoit baisié 
si a tot son panser laisié 
et dit  biaux frere bien uaigniez 
pri uos que en mal ne taigniez 
ce qu a uostre salu me toi 
que mot respondre ne uos poi 
que li plus maus gueriers que i aie 
qui plus me het et plus m esmaie 
m a ci ma terre contredite 
et tant est fox que tote quite 
que dit que l aura uoille o non 
li uermaus cheualiers a non 
de la foret de guigueroi 
et la raine deuant moi 
estoit ci uenue seoir 
por conforter et por ueoir 
ces cheualiers qui sont blecié 
ne m aust guaires correcié 
li cheualiers de quantqu il dit 
mais deuant moi ma cope prist 
et si folemant l enleua 
que sor la raine uersa 
tot lo uin de coi estoit plaine 
ci ot oeure laide et uilaine 
que la raine en est entree 
de dol et d ire enflamee 
en sa chambre ou ele s ocit 
ne ne cuit pas que dex m ait 
que ia en puise eschaper uiue  
li uallez ne prise une ciue 
qantque li rois li dit et conte 
ne de son doel ne de sa honte 
la raine ne li chaut il 
 faites moi cheualier  fait il 
 sire rois car aler m en uoil  
cler et rient furent si oil 
an la teste au uallet saluaige 
nuls ne l ot ne lo taigne a saige 
mais tuit cil qui lo regardoient 
por bel et por gent lo tenoient 
 amis  fait li rois  descendez 
et uostre chaceor randez 
a ce uallet s ou gardera 
et uostre uolantez fera 
faites a damedeu lo ueu 
en m anor et a uostre preu  
et li uallez a respondu 
 ia n estoient pas descendu 
cil que ie ui ore en la lande 
et uos uolez que ie descende 
ia par mon chief ne descendrai 
mais faites tost si m en irai 
hai  fait li rois  dox amis 
ie lou ferai mout uolantiers 
a uostre preu et a m anor 
mais foi que doi lo criator  
fait li uallez  biax sire rois 
ne serai cheualiers des mois 
se cheualiers uermaus ne sui 
donez moi les armes celui 
que i encontrai deors la porte 
qui uostre cope d or enporte  
li senechaus s est correciez 
de ce que ot et fu iriez 
et dit  amis uos auez droit 
alez li tolir orandroit 
les armes que eles sont uostres 
ne feistes mie que mornes 
qant uos por ce uenites ci 
keux  fait li rois  por de merci 
trop dites uolantiers anui 
se ne uos chaut onques a cui 
a prodome est ce trop leiz uices 
por ce se li uallez est nices 
s est il espoir mout gentis hom 
ou ce li uient uoir d aprison 
qu il est auz a uilain mestre 
encor puet preuz et saiges estre 
uilenie est d atrui guaber 
et de prometre sanz doner 
prodom ne se doit antremetre 
de rien nule a autrui prometre 
que doner ne li puise et uoille 
que lo maugre celui n acoille 
qui sanz prometre est si amis 
et desque il li a promis 
si bee a la promese auoir 
et por ce si poez sauoir 
que asez uauroit il mielz ueer 
a home qu a faire beer 
et qui lo uoir dire an uodroit 
lui meismes gabe et decoit  
ensin li rois a keu parloit 
et li uallez qui s an aloit 
a une pucele ueue 
bele et gente si la salue 
et cele lui et si li rist 
et en rient itant li dist 
 uallez se tu uiz par aaige 
ie pans et cuit en mon coraige 
que an trestot lo monde n aura 
n il n i est ne lan n i saura 
nul cheualier meillor de toi 
ensin lo pans et cuit et croi  
et la pucele n auoit ris 
ainz auoit passé plus de dis 
et ce dit ele si en haut 
que tuit l oirent et kex saut 
cui la parole enuia mout 
si li done zz cop si estout 
de sa paume en la face tandre 
que il la fist a terre astendre 
qant la pucele ferue ot 
an son retor troua un sot 
lez une cheminee estant 
si lo bota el feu ardant 
do pie par corroz et par ire 
por ce que li soz soloit dire 
 ceste pucele ne rira 
iusque tantque ele uerra 
celui qui de cheualerie 
aura tote la seignorie  
ensin cil crie et cele pleure 
et li uallez plus ne demeure 
ainz s en retorne sanz consoil 
apres lo cheualier uermoil 
iuonez qui les droiz santiers 
sauoit toz et mout uolantiers 
aportoit noueles a cort 
a toz yy compaignons acort 
par un uergier delez la sale 
et par une poterne auale 
tanque uint au chemin tot droit 
ou li cheualiers l atandoit 
cheualerie et auanture 
et li uallez grant aleure 
uint uers lui por les armes panre 
et li cheualier por atandre 
auoit la cope d or ius mise 
sor zz perrom aproichié l ot 
si que li uns l autre oir pot 
si li cria  metez les ius 
les armes et les metez ius 
que li rois artus lo uos 
uallez  fait il  ie te demande 
se nus a ossé ca uenir 
por lo droit lo roi maintenir 
se nus i uient n o celez ia 
commant deiable est ce or gas 
dans cheualiers que uos me faites 
q ancor n auez mes armes traites 
ostez les tost io uos commant 
uallez  fait il  ie te demant 
se uos uient ci de par le roi 
que conbatre se uoille a moi 
dans cheualiers car ostez tost 
les armes que ie les uos ost 
que plus ne uos en sosferroie 
bien saichiez que ie uos ferroie 
se plus parler m en feissiez  
lors fu li cheualiers iriez 
la lance a en yy poinz leuee 
et si l en done grant colee 
par les espaules en trauers 
par la ou n estoit pas li fers 
qu il lo fist enbronchier aual 
iusque sor lo col do cheual 
et li uallez s est correciez 
qant il santi qu i fu bleciez 
de la colee qu il ot prise 
a l oil au mielz qu i puet l auise 
et laise aler lo iauelot 
cil qui n entant ne uoit ne ot 
lo fiert tres parmi lo ceruel 
si qu i li fet ou haterel 
saignier et la ceruele espant 
de la dolor li cuers li mant 
si uerse et chiet toz estanduz 
et li uallez est descenduz 
si met la lance a zz part 
et l escu do col li depart 
mais il n en set uenir a chief 
do hiaume qu il ot sor lo chief 
qu il ne set commant il lo praigne 
et l espee qu il li desceigne 
maintenant mes il n o set fere 
ne do desarmer a chief traire 
lors prant lo feurre et sache tire 
iuonez commenca a rire 
qant lo uallet uoit entrepris 
 ice que est  fait il  amis 
que faites uos ie ne sai coi 
ie cuidoie de uostre roi 
qu il m aust ces armes donees 
mais ainz auroie a charbonees 
trestot esbraoné ce mort 
que nules des armes enport 
or ne uos esmaiez de rien 
que ie les departirai bien 
se uos uolez  fait iuonez 
 faites don tost  fait li uallez 
 se l me donez senz nul arest  
tantost yonez lo deuest 
et iusqu an l artoil lo deschauce 
ne li laisse haubert ne chauce 
ne hiaume o chief n autre armeure 
mais li uallez sa uesteure 
ne uost laisier ne ne preist 
por rien que yonez deist 
une cote bien aasiee 
de drap de soi gambesiee 
que desus son aubert uestoit 
li cheualiers quant uis estoit 
n oster ne li pooit des piez 
les reuelins qu il ot chauciez 
 a deaibles ce or gas 
ie changeroie mes bons dras 
que ma mere me fist l autrier 
por les dras a ce cheualier 
ma grosse chemise de chanure 
por ceste qui est mole et tanre 
uodreiez or que ie laisaise 
ma cote ou eue ne passe 
por ceti qui n en tanroit gote 
mal daez ait sa gorge tote 
qui changera ne loig ne pres 
ses bons dras por autrui malueis  
mout grief chose est de fol apanre 
n il ne uost fors les armes panre 
por preiere que len li face 
iuonez les chauces li lace 
les esperons desor la chauce 
desor les reuelins li chauce 
puis li a le haubert uestu 
tel que onques meildres ne fu 
le hiaume qui mout bien li siet 
desor la coife li asiet 
et de l espee li ensaigne 
que l ait chiere et si la ceigne 
puis li met lo pie a l estrier 
et est montez sor le destrier 
ainz mes estrier au n auoit 
ne d esperon rien ne sauoit 
fors do sillent de la reorte 
yonez l escu li aporte 
et la lance puis si li baille 
encoisque ionez s en 
dit li uallez  ami prenez 
mon chaceor si l en menez 
et portez sa cope lo roi 
si lo saluez de por moi 
et tant dites a la pucele 
que kex feri soz la memele 
que se ie uif ainzque ie muire 
li cuit ie mestre mout bien nuire 
que por uangiee se tanra  
et cil dit que il li dira 
au roi sa cope et son mesaige 
fornira a loi d ome saige 
atant departent et s en iront 
en la sale ou li baron sont 
antre yonez parmi la porte 
qui au roi sa cope raporte 
si li dist  sire or faites ioie 
que uostre cope uos enuoie 
uostres cheualiers qui ci fu 
do quel cheualiers me diz tu  
fait li rois qui en sa grant ire 
estoit encor  a non de sire  
fait ionez  do uallet di 
qui orandroit parti de ci 
diz tu donc do uallet galois 
qui me demanda  fait li rois 
 les armes de sinople taintes 
au cheualier qui hontes maintes 
m a faites selonc son pooir 
sire de celui di ie uoir 
et ma cope commant ot il 
aime lo tant et prise cil 
qu il li a de son gre randue 
ancois li a si chier uandue 
li uallez que il l a ocis 
et commant fu il dex amis 
sire ne sai mesque ie ui 
que li cheualiers lo feri 
de sa lance et fist anui 
et li uallez referi lui 
d un iauelot parmi l oroille 
si qu il li fist tote uermoille 
lo sanc et la ceruele espandre 
et si lo ui a terre estandre  
lors dit li rois au senechal 
 a keux com m auez fait hui mal 
par uostre langue l ennieuse 
dom auez dite mainte oiseuse 
m auez tel cheualier tolu 
qui mout m a hui ce ior ualu 
sire  fait ionez au roi 
 par mon chief il mande par moi 
a la pucele la raine 
que kex feri par aatine 
par mau de lui et par despit 
qu il la reuenchera s il uit 
tantque uenir en puise en leu  
li fox qui seoit lez le feu 
ot la parole et saut en piez 
et uient deuient lo roi toz liez 
s a tel ioie qu il tripe et saut 
et dit au roi  se dex me saut 
or aprochent nos auentures 
de felenauses et de dures 
en uerroiz auenir souant 
et si uos met bien en couant 
que kex puet estre toz certains 
que mar uit les piez et les mains 
et sa langue fole et uilaine 
q ainzque past cete karentaine 
aura li cheualiers uanchié 
lo cop qu il me feri do pie 
et sa bufe est mout bien uendue 
et comparee et chier uandue 
que il dona a la pucele 
que antre lo col et l aisele 
lo braz destre li brisera 
un demi an lou portera 
au col pandu et bien lo port 
n i puet faillir forsqu a la mort  
ceste parole tant greua 
que par po que il ne creua 
de mautalant et de corroz 
qant il ne l osa ueiant toz 
tel conreer que mort l aust 
por ce que lo roi desplaust 
laisa que il ne l anuai 
et li rois dit  ahi ahi 
que mout m auez hui correcié 
que ensaignié et adrecié 
lo uallet as armes aust 
tantc un po aidier se saust 
et de l escu et de la lance 
bons cheualiers fust sanz dotance 
mais il ne set ne po ne bien 
d armes ne nule autre rien 
car neis traire ne sauroit 
l espee se besoig auoit 
or soit armez sor son cheual 
encontroit lo aucun uasal 
que por son cheual guaaignier 
n o doteroit a meaignier 
tot mort ou mehaignié l aura 
ia deffandre ne se saura 
tant est nices et bestiaux 
s aura tost fait ses anuiaux  
ensin li rois plaint et regrate 
lo uallet et fait chiere mate 
mais il n i puet rien conquester 
s an laisse la parole ester 
et li uallez sanz nul arest 
uait cheuauchant par la forest 
tantque a terre plaine uint 
sor une riuiere qui tint 
de le plus d une aubelestee 
s estoit l aiue tote rantree 
et retraite an son droit conduit 
uers la grant riuere qui bruit 
s an ua tote zz praerie 
mais en l aiue n entra il mie 
qu il la uit mout corrant et roide 
et assez plus corrant que loire 
si s en ua tot selonc la riue 
lez zz grant roiche naiue 
qui d autre part de l eue estoit 
si que l eue au pie li batoit 
sor une roiche en zz pandant 
qui uers mer aloit descendant 
ot un chastel et bel et fort 
si con l eiue aloit ou regort 
torna li uallez a senestre 
et uit la tor do chastel nestre 
auis li fu qu eles nessoient 
et que fors do chastel issoient 
ami lo chastel en estant 
ot une tor et fort et grant 
qui a la mer se conbatoit 
et la mers au pie li batoit 
au yy parties do mur 
don li carrel estoient dur 
auoit yy basses torneles 
qui mout estoient fors et beles 
li chastiaus fu mout bien seanz 
et bien aaisiez par dedanz 
deuant lo chastelet reont 
ot sor l eue drecié zz pont 
de pierre d araine et de chauz 
li ponz estoit et ors et hauz 
a batailles trestot autor 
ami lo pont ot zz tor 
et deuant zz pont torneiz 
qui estoit faiz et establiz 
a ce que sa droiture porte 
lo ior est ponz et la nuiz porte 
li uallet uers lo pont chemine 
uetuz d une robe d ermine 
s aloit zz prodom esbaiant 
desor lo pont et si atant 
celui qui uers lo pont uenoit 
li prodom en sa main tenoit 
par contenance zz batonet 
et apres lui furent uallet 
dui tuit desafublé uenu 
cil qui uient ot bien retenu 
ce que sa mere li aprist 
que il lo salua et dist 
 sire ce m ensaigna ma mere 
dex te beneie biaus frere  
fait li prodom qui nice et sot 
au parler lo conut a sot 
et a dit  frere don uiens tu 
don de la cort lo roi artu 
qu i feis cheualier m a fait 
li rois qui bone auenture ait 
cheualier se deu bien me doint 
ie ne cuit ore qu en ce point 
de tel chose li souenist 
ie cuidoie d el li tenist 
au roi que de cheualier faire 
or me di frere debonaire 
ces armes qui les te bailla 
li rois artus les me dona 
di m or commant  et cil li conte 
uos qui auez oi lo conte 
qui autre foiz lo conteroit 
anuiz et ouoisse seroit 
que nus contes de ce n amande 
et li prodon me redemande 
qu il set faire de son cheual 
 ie l cor bien amont et aual 
tot autresin com ie corroie 
mon chaceor quant ie l auoie 
q an la maison ma mere pris 
et de tes armes biaux amis 
me redites qu en sauez faire 
ie l sai bien uestir et retraire 
si con li uallez m en arma 
qui uoient moi en desarma 
celui que ie auoie mort 
et si legieremant la port 
que eles ne me grieuent rien  
fait li prodom  ce me siet bien 
par l arme de et mout me siet 
or me dites que ne uos griet 
ques besoinz uos amena ca 
sire auenture m ensaigna 
et ma mere que ie alassa 
aus prodomes et me conseillase 
et creusse que me diroient 
que preu i ont cil qui les croient  
et li prodon respont  biax frere 
beneoite soit uostre mere 
que ele uos ansaigna bien 
mais uolez uos plus dire rien 
oil et coi tant et ne mes 
que uos me esbergiez hui mes 
mout uolantiers  fait li prodom 
 maisque uos m otroiez zz don 
don grant bien  fait il  uos auroiz 
et coi  fait il  que uos creoiz 
lo consoil uostre mere et moi 
par foi  fait il  ie uos otroi 
don descendez  et il descent 
et zz uallez son cheual prant 
des yy qui furent uenu la 
et li autres lou desarma 
si remest en la robe sote 
es reuelins et en la cote 
de cer maufaite et maltailliee 
que sa mere li ot chargiee 
et li prodom se fait chaucier 
les esperons tranchanz d acier 
que li uallez ot aportez 
si est sor lo cheual montez 
et l escu par la guige pant 
a son col et la lance prant 
et dit  amis or aprenez 
d armes et garde uos donez 
commant len doit lance tenir 
et cheuaus corre et por saillir  
lors li a desploie l ensaigne 
si la prant et si li ensaigne 
comment en doit son escu prandre 
un petit lo uait auent pandre 
tantqu au cop do cheual lo ioint 
et met la lence ou fautre et point 
lo cheual qui yy mars ualoit 
que nus plus uolantiers ualoit 
plus tost ne de greignor uertu 
li prodom sot mout de l escu 
et do cheual et de la lance 
car il l ot apris des enfance 
si plot mout au uallet et sist 
trestot quantque li prodom fist 
qant il ot fait tot son cenbel 
deuant lo uallet bien et bel 
que bien an est garde donee 
et uient a lui lance leuee 
au uallet et demande li 
 amis saureiez uos ansin 
la lance et l escu demener 
et lo cheual poindre et mener  
et cil li dit tot a deliure 
ne querroit ia zz ior plus uiure 
ne terre ne auoit n aust 
maisqu ensin faire lo saust 
 ce qu en ne set puet lan apanre 
qui i uelt pener et entandre  
fais li prodom  biax amis chiers 
il couient a toz les mestiers 
et cuer et peine et us auoir 
par ces yy puet en tot sauoir 
et quant uos onques n apristes 
ne autrui faire ne l ueistes 
se uos faire ne lo sauez 
honte ne blasme n i auez 
mais se uos ne l apreneiez 
honte et blasme i aureiez  
lors lo fist li prodom monter 
et cil commanca a porter 
si a droit la lence et l escu 
com s il aust toz iorz uescu 
en tornoiemanz et en guerres 
et alé par totes les terres 
querant bataille et auenture 
car il li uenoit de nature 
et quant nature li aprant 
et li cuers do tot i entant 
ne li puet poine estre greuaigne 
la ou nature et cuers se paine 
par ces yy si bien lo faisoit 
que au prodome mout plaissoit 
si qu il disoit en son coraige 
que s il se fust tot son aaige 
d armes penez et entremis 
s an fust il assez bien apris 
qant li uallez ot fait son tor 
deuent lo prodome au retor 
lance leuee senz repaire 
si com il li ot ueu faire 
et dit  sire ai lo bien fait 
cuidiez uos que ia mestier m ait 
poine se ie metre l i uoil 
onques rien ne uirent mi oil 
don si grant enuie ausse 
mout uodroie que i en sausse 
autant comme nul cheualier 
qui onques montast sor destrier 
ne qui mielz s en saust aidier 
ne sa lence bien menoier 
ne de son escu bien courir 
ne de l espee escremir 
et do cheual bien aidier 
ensin con uos en ui aidier 
autretant com uos en sauez 
amis se lo cuer i auez  
fait li prodom  mout en saurez 
ia mar cusancon en aurez  
li prodom par yy foiz monta 
et yy foiz d armes li mostra 
tot quantque il mostrer l en pot 
tantque assez mostré an ot 
et par yy foiz monter lo fist 
a la darreaine li dist 
 amis se uos encontreiez 
zz cheualier que fereiez 
s il uos feroit io referroie 
et se uostre lance pecoie 
apres ce li corroie sus 
a mon poig n en feroie plus 
amis ce ne feroiz uos mie 
que ferai donc par escremie 
a l espee l iroiz requerre  
tantost afichie cil en terre 
la lance o pre tote droite 
li prodom qui tant lo couoite 
d armes ensaignier et apanre 
que il se saiche bien desfandre 
de l espee s an lo requiert 
et enuair quant leus en iert 
puis a main a l espee mise 
 amis  fait il  en tele guise 
uos desfandroiz s en uos assaut 
de ce  fait il  se dex me saut 
n en set nul autant com ie faz 
qu aus borres et aus taleuaz 
chies ma mere en apris assez 
tantque souant an sui lassez 
donc alom hui mes a l ostel  
fait li prodom  il n i a el 
et uos auroiz cuiqu il anuit 
ostel sanz uilenie anuit  
lors s en uont andui coste a coste 
et li uallez dit a son oste 
 sire ma mere m anseigna 
qu auoc home n alase ia 
ne compaignie a lui n ause 
granzment que son non ne sause 
et ice m ensaigna por uoir 
et ie uoil lo uostre sauoir 
biax amis chiers  fait li prodom 
 gornomant de gorot ai non  
ensin iusqu a l ostel en uienent 
et main a main amedui tienent 
a la montee d un degre 
uint zz uallez tot de son gre 
qui aporta zz mantel cort 
lo uallet afubler en cort 
c apres lo chaut ne li preist 
froidure qui mal li feist 
riches maisons et bones genz 
ot li prodom et bons sergenz 
et li mangiers fu atornez 
bons et biaux et bien conreez 
si lauerent si cheualier 
et se sont assis au mangier 
et li prodom lez lui assist 
lo uallet et mengier lo fist 
auiau lui en une escuele 
des mes ne fais autre nouele 
qanz en i ot quel i furent 
mais assez mengerent et burent 
dou mangier ne fais autre fable 
qant leué furent de la table 
li prodom qui mout fu cortois 
proia de remenoir zz mois 
lo uallet que delez lui sist 
ou un an tot plain s il uosist 
lo retenist il uolantiers 
si apreist andemantiers 
tel chose que bien li pleust 
qu au besoig mestier li aust 
et li uallez li dist apres 
 sire ne sai se ie sui pres 
do menoir ou ma mere esta 
mais ie pri deu qu i me maint la 
tantqu ancor la puise ueoir 
que pasmee la ui cheoir 
el pie do pont deuant la porte 
si ne sai s ele est uiue ou morte 
de doel de moi quant la laisai 
chai pasmee bien lo sai 
et por ce ne porroit pas estre 
tantque ie sause son estre 
que ie feisse lonc seior 
ainz m en irai demain au ior  
li prodon ot que rien ne uaut 
preiere et la parole faut 
lors uont cochier sanz plus de plait 
es liz qui estoient bien fait 
li prodom par matin leua 
au li au uallet en ala 
la o il lo troua gisant 
si li fist porter en pressant 
chemises et braies de chansil 
et chauces taintes en bresil 
et cote d un dras de soie inde 
qui fu tissuz et faiz en inde 
por ce que uestir li feist 
li enuoia et si li dist 
 amis ces dras que ci ueez 
uestiroiz uos si m en creez  
et li uallez respont  biax sire 
uos porreiez assez mielz dire 
li drap que ma mere me fist 
don ne ualent il mielz que cist 
et uos uolez que ie les ueste 
uallez foi que ie doi ma teste  
fait li prodom  ainz ualent pis 
uos me deistes biaux amis 
qant ie uos amenai ceienz 
que uos toz mes comandemanz 
fereiez et ie si ferai  
fait li uallez  ie nen serai 
encontre uos de nule chose  
aus dras uestir plus ne repose 
si a les sa mere laisiez 
et li prodom s est abaisiez 
et li chauce l esperon destre 
la costume soloit tes estre 
quei cil qu l faisoit cheualier 
li soloit l esperon chaucier 
d autre uallez assez i ot 
chacuns qui auenir i pot 
a lui armer a la main mise 
et li prodom l espee a prise 
si li ceint et si li baisa 
et dit que donee li a 
la plus haute ordre auiau l espee 
que dex ot faite et commandee 
c est l ordre do cheualerie 
qui doit estre senz uilenie 
et dit  amis or uos souaigne 
s il auient que il uos couaigne 
conbatre a aucun cheualier 
ice uos uodroie proier 
que uos en uaignez au desus 
que uers uos ne se puise plus 
desfandre ne contretenir 
ainz l estuise a merci uenir 
qu a escient ne l ociez 
et gardez que uos ne seiez 
trop parlanz ne trop noueliers 
nus ne puet estre trop parliers 
que souant tel chose ne die 
que lan li torne a uilenie 
et li saiges dit et retrait 
qui trop parole pechie fait 
por ce biaux frere uos chati 
de trop parler et si uos pri 
se uos trouez home ne fame 
ou soit damoisele o soit dame 
desconsoilliee de nule rien 
conseilliez la si feroiz bien 
se uos conseillier la sauez 
et se uos pooir i auez 
une autre chose uos apraig 
ne lo tenez mie a desdaig 
qu i ne fait mie a desdaignier 
uolantiers alez au moutier 
proier celui qui a tot fait 
qui de uostre ame merci ait 
et qu an cest siegle terrien 
uos gart comme son crestien  
et li uallez dit au prodome 
 de toz les apostres de rome 
seiez uos beneiz biax sire 
q autel oi ma mere dire 
or ne dites iames biaux frere 
que ce uos aprist uostre mere 
ne qu ele uos ait ansaignié 
de ce mie ne uos blast gie 
se uos l auez dit iusque ci 
mais desormes uostre merci 
uos pri que uos an chastoiez 
que se uos plus lo diseiez 
a folie lo tanroit an 
por ce uos pri guardez uos an 
et que dire ie donc biax sire 
li uauasors ce poez dire 
qui uostre esperon uos chauca 
lo uos aprist et ensaigna  
et cil li a lo don doné 
que iamais n i aura soné 
nul mot tant com il sera uis 
se de lui non qu il li est uis 
que ce est biens qu il li ensaigne 
li prodom maintenant lo saigne 
et a sa main leuee en haut 
et dit  biaus sire dex uos saut 
alez a deu qui uos conduie 
que la demore uos anuie  
li nouiaux cheualiers s en part 
de son oste mout li est tart 
que a sa mere uenir puise 
et que sa mere uiue truise 
si se met aus forez sotaines 
que assez mielz qu a terres plaines 
as forez se reconoissoit 
et cheuauche tantque il uoit 
un chastel fort et bien seant 
mais ors des murs n auoit noiant 
fors mer et eue et terre gaste 
d errer uers lo chastel se haste 
tantque deuant sa porte uient 
mais zz pont passer li couient 
si foible ainzqu a la porte uaingne 
qu a poines cuit qu il lo sostaigne 
li cheualiers sor lo pont monte 
et lo passe que mal ne honte 
ne destorbier ne li auient 
tantque deuant la porte uient 
si la troua fermé a la clef 
mais n apela mie soef 
ne n i apela mie en bas 
tant a hurté anellopas 
uint aus fenestres de la sale 
une pucele tainte et pale 
et dit  qui est qui ca apele  
cil regarda uers la pucele 
si la uoit et dit  bele amie 
zz cheualiers sui qui uos prie 
que laienz me laissiez antrer 
et l ostel anuit mes prester 
sire  fait ele  uos l auroiz 
mais ie gre ne uos en sauroiz 
et neporquant nos uos ferons 
si bel ostel com nos porrons  
lors est la pucele arrier traite 
et cil qui la pucele agaite 
crient ne li face trop ester 
si recomance a apeler 
et tantost yy sergent uindrent 
qui granz haiches a lor cos tindrent 
et chacuns ot ceinte zz espee 
si ont la porte desfermee 
et dient  sire uenez anz  
se bien esteust as sergenz 
mout fussent bel mais il auoient 
mesaise autant qu il estoient 
de ieuner et de ueillier 
tantqu en s en poist merueillier 
ne il ot bien defors trouee 
la terre gaste et escoee 
dedanz rien ne li amanda 
que par tot la ou il ala 
troua enhermees les rues 
et les maisons toz dechaues 
c omme ne fame n i auoit 
dues mostiers en la uile auoit 
qui estoient yy abaies 
l une des nonains establies 
l autre de moines esgarez 
ne troua mie bien parez 
les mostiers ne bien portanduz 
ancois est creuez et fanduz 
li murs et les torz descouertes 
et les portes erent ouertes 
ansin de nuiz comme de iorz 
molins n i most ne n i cuist fors 
an nul leu de tot lo chastel 
ne n i auoit pain ne gastel 
ne rien nule qui fust a uandre 
don lan poist zz denier panre 
ansin troua lo chastel gaste 
qu il n i troua ne pain ne paste 
ne uin ne sidre ne ceruoise 
uers zz palais couert de loise 
la n ont yy sergent mené 
et descendu et desarmé 
et tantost zz uallez auale 
par les degrez ius de la sale 
qui aportoit zz mantel gris 
au col au cheualier l a mis 
et son cheual ont establé 
en l estable o il n auoit ble 
ne fain ne fuerre se po non 
car il n estoit en la maison 
li autre deuant es lo font 
par les degrez monter amont 
an la sale qui mout fu bele 
dui prodome et une pucele 
li sont a l encontre uenu 
li prodome estoient chenu 
non pas si que tuit fusent blanc 
de bel aage o tout lor sanc 
et a toute lor force fusent 
s anui et pessance n ausent 
et la pucele uint plus cointe 
plus acesmee et plus iointe 
que esperuiers ne papeguauz 
ses mantes fu et ses bliauz 
d une porpre uoire estelee 
d or ne n estoit mie pelee 
la pane qui d ermine fu 
d un sebelin uoir et chenu 
fu li mantes au col orllez 
ne n estoit trop lonz ne trop lez 
et se ie onques fis deuise 
en biaute que dex aust mise 
an cors de fame ne en face 
or me replaist que une en face 
ou ie ne mantire de mot 
desliee fu et si ot 
les cheuox tex s estre poist 
que bien cuidast quil les ueist 
que il fusent tuit de fin or 
tant estoient luisant et sor 
lo front ot blanc et haut et plain 
tes con se fust ourez de main 
et que de main d ome ourez fust 
de pierre ou d iuoire o de fust 
les sorcis bruns et large antroil 
an la teste furent li oil 
rient et uair cler et fandu 
et lo nes droit et estandu 
et mielz auenoit an son uis 
li uermaus sor le blanc assis 
que li sinoples sor l argent 
por anbler san et cuer de gent 
fist dex an li passemerueille 
n onques puis ne fist sa paroille 
ne deuant ce faite n auoit 
et quant li cheualiers la uoit 
si la salue et ele lui 
et li cheualiers amedui 
et la damoisele lo prant 
par la main debonairemant 
et dit  biaus sire uostre ostex 
ne n iert mie senpres itex 
com a prodome couenroit 
se ie uos disoie orandroit 
tot uostre coueigne et uostre estre 
uos cuidereiez puet ce estre 
que de malueistie lo deisse 
por ce qu aler uos en feisse 
mais se uos plaist or an uenez 
l ostel tel com il est prenez 
et dex uos doint meillor demain  
ansin l enmaine main a main 
iusqu an zz chanbre celee 
qui mout fu bele et granz et lee 
sor une coute de samit 
qui fu estandue en zz lit 
se sont andui leienz assis 
cheualier yy yy et yy 
uindrent leianz et si s asistrent 
par tropeaux et mot ne distrent 
qu il uirent celui qui se sist 
delez la dame et mot ne dist 
por ce de parler se tenoit 
que do chasti li souenoit 
que li prodom li auoit fait 
s an tenoient antr es grant plait 
tuit li cheualier a consoil 
 dex  dit li uns  mout me meruoil 
se cist cheualiers est muaux 
granz diaus seroit c onques plus biax 
cheualiers ne fu nez de fame 
mout auient bien delez ma dame 
et ma dame assez delez lui 
s il ne fusient muel andui 
tant est cist biax et cele bele 
c onques cheualiers ne pucele 
si bien n auinrent mes ensanble 
et de l un et de l autre sanble 
que dex l un et l autre feist 
por ce qu ensanble les meist  
ansin des yy qui se taisoient 
trestuit grant parole tenoient 
et la damoisele cuidoit 
que l araignast de queque soit 
tantqu ele uit tres bien et sot 
que il ne li diroit ia mot 
s ele ne l araignoit auant 
et dit mout debonairemant 
 sire don uenistes uos hui 
damoisele  fait il  ie fui 
chies zz prodome a zz chastel 
ou i oi ostel et bon et bel 
s i a yy torz fors et eslites 
une grant et yy petites 
ne sai toute l oure aconter 
ne lo chastel ne sai nomer 
mais ie sai bien que li prodom 
gornemant de goort ai non 
ha biaus amis  fait la pucele 
 com est uostre parole bele 
et mout auez dit que cortois 
gre uos en saiche dex li rois 
quant uos prodome l apelastes 
onques plus uoir mes n en parlastes 
il est prodom par saint richier 
de ce l os ie bien afichier 
et sachiez que ie sui sa niece 
mais ie n o ui mout a grant piece 
et certes puisque uos meustes 
de uostre ostel ne coneustes 
plus prodome mien esciant 
mout lie ostel et biau sanblant 
uos fist car il lo set bien faire 
comme prodom et debonaire 
puisanz et aasiez et riches 
mais ceianz n a il que yy miches 
c uns miens oncles qui est prieus 
mout sainz et mout religieus 
m anuoia por soper anuit 
et zz bocel plain de uin cuit 
de uitaille n a plus ceianz 
forsc un cheuroil c uns miens sergens 
ocist hui main d une saiete  
atant commande que lan mete 
les tables et eles sont mises 
et leianz au soper assises 
au mangier ont mout petit sis 
mais par mout grant talant l ont pris 
apres mangier se departirent 
cil remestrent qui s andormirent 
que l autre nuit ueillié auoient 
et cil s en issent qui deuoient 
la nuit par lo chastel gaitier 
sergent furent et cheualier 
li sergent qui la nuit ueillierent 
li autre mout se traueillierent 
de lor oste bien aaisier 
bons dras et couertor ot chier 
et oreillier au chief li metent 
cil qui do cochier s entremetent 
trestote l aise et lo delit 
qu an saiche deuiser en lit 
ot li cheualiers cele nuit 
forsque solemant de deduit 
de pucele que il aust 
o de dame se lui plaust 
mais il n en sauoit nule rien 
d amor ne de nule autre rien 
si s andormi auques par tans 
qu il n estoit de rien en espanz 
mais s ostesse pas ne repose 
qui dedanz sa chanbre est enclose 
cil dort a aise et cele panse 
que n a en li nule desfanse 
d une bataille qui l asaut 
mout se trestote et mout tressaut 
mout se giete mout se demaine 
un mantel cort de soie en graigne 
ha afublé sor sa chemise 
si s et en auanture mise 
comme hardie et coraigeuse 
mais ce n est mie por oiseuse 
ainz se porpanse qu ele ira 
a son oste et si li dira 
de son afaire zz partie 
lors est de son lit departie 
et issue ors de la chambre 
s a tel paor que tuit li membre 
li tranblent et li cors li sue 
plorant est de la chanbre issue 
et uient au lit ou cil se dort 
lors plore et sopire mout fort 
si s acline et agenoille 
et plore si qu ele li moille 
des ses lermes tote la face 
ne hardemant n a que plus face 
tant a ploré que cil s esuoille 
si s esbaist mout et meruoille 
de sa face qu i sant moilliee 
et uoit celi agenoilliee 
deuant son lit si lo tenoit 
par le col enbracié estroit 
et tant de cortoisie fist 
que antre ses braz la reprist 
maintenant anuers li se trait 
si li demande que li plaist 
 por coi estes uenue ci 
ha gentis cheualiers merci 
por de uos pri et por merci 
que uos ne m an aiez plus uil 
de ce que ie sui ci uenue 
por ce que ie sui presque nue 
ie n i pansai onques folie 
ne maluoistie ne uilenie 
qu il n a ou monde rien qui uiue 
tant dolante ne tant chaitiue 
que ie ne soie plus chaitiue 
rien que i aie ne me delite 
que ie ne soie plus dolante 
c onques zz ior sanz mal ne fui 
ensin malauree sui 
ne ie ne uerrai iamais nuit 
que solemant cele d anuit 
ne ior que celui de demain 
ancois m ocirrai de ma main 
de yy cheualiers et diz 
don cist chastes estoit garniz 
n a ceianz remes que karante 
et deus et yy mains ce me sanble 
