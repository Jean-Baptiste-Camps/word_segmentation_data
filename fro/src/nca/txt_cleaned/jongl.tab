ore oez tuit communement 
gardez qu i n i ait pallement 
la passion dieu entendez 
comment il fu pour nous penez 
ne le doit oir creature 
n en ait dolor ia tant n iert dure 
pour quoi il ait entendement 
au roi del ciel omnipotent 
la lestreure uous ai dite 
que raconte l esuangelistre 
mes ne seusmes que monta 
se bien uous plest si l orez ia 
la feste aus iuis aprismot 
ce dit li liures mot a mot 
qui pasques estoit apelee 
sus toute riens estoit gardee 
li mestre prince de la loi 
qui n ont cure de dieu le roi 
et li prouoire et tuit li mestre 
querent moult destre et senestre 
comment peussent ihesum prendre 
et par boidie en la croiz pendre 
chies l euesque sont assemblé 
qui kaiphas iert apelé 
ilecques fu conseil tenu 
la parole fu de ihesu 
com faitement le trairoient 
pour les torbes que il cremoient 
ce dient tuit   lessiez aler 
puis en porrommes mieuz parler 
ceus qui uenu sont a la feste 
tost em porroit issir moleste  
li uns a dit   bien est isi  
chascuns des autres respondi 
  issi le poons bien loer 
et tuit ensemble acreanter  
cel ior que dieus fu la uenuz 
et a cel feste receuz 
fu li peuples en tel esfroi 
par les menistres de la loi 
que cil qui conioui l auoient 
le soir herbergier ne l uouloient 
ains s en issi de la cite 
lui et sa gent forment lassé 
li deciple si orent fain 
de ieuner furent tuit uain 
de ierusalem s en issirent 
un figier deuant eus choisirent 
cele part pristrent a aler 
el figier cuidierent trouuer 
fruit qu aucun d eus peust mengier 
pour leur grant mesese estanchier 
mes onques n i trouuerent rien 
fors fueilles dont fu chargié bien 
  maleoiz soit  dient il tuit 
  li arbre qui ne porte fruit  
ihesus crist et sa compaignie 
d ilec s en uint en bethanie 
yy liues i conte len 
de la cist de ierusalem 
quant ihesu crist uint en betaine 
si ala chies la madelene 
marie et marthe leur sereurs 
lazaron fu frere a eus yy 
a ioie furent receu 
marie sist as piez ihesu 
qui ses paroles escostoit 
et marthe l ostel atornoit 
et lazaron moult sont ioieus 
que ihesu crist fu ouec eus 
marthe dist a nostre seigneur 
  sire commande a ma sereur 
marie qu el me uiengne aidier 
a ces choses apareillier  
ihesus li dist sanz arester 
  marthe lesse ta suer ester 
del tout a elleu marie 
deuers soi la meilleur partie  
marie tot son cuer auoit 
a ce que ihesu crist disoit 
quart ior apres paques florie 
estoit ihesus em bethanie 
la ou il de pitie ploura 
quant le ladre resuscita 
et l ostel symon le liepreus 
pouez sauoir ne fu pas seus 
des deciples i ot assez 
iudas i fu li forsenez 
li ladres et sa suer marie 
moult i ot bele compaingnie 
moult par estoient sainte gent 
uaillanz et preus et de granz gens 
donc se sont au mengier asis 
iudas i fu li anemis 
et damedieu trestot nu piez 
a marie em prist grant pitiez 
que moult les auoit descreuez 
mes ce fesoit humilitez 
ainsi uous uouloit demostrer 
com nous deuons a lui aler 
la magdalaine a porpensé 
com le porra seruir a gre 
par quoi porra auoir laschance 
de ses pechiez dont a pesance 
que en son cuer li est auis 
filz est au rois de paradis 
qui descendi del ciel pour nous 
il est nostre uerais secors 
ele auoit d un chier oignement 
une liure tot egalment 
forment iert chier et precieus 
porpensa soi que au glorieus 
le chief et les piez en oindroit 
bien tost pour ce merci auroit 
tot souauet s en est uenue 
qu ele ne fust aperceue 
en sa main tint son oignement 
qui mieus ualoit qu or ne argent 
aus piez ihesu se lesse aler 
forment commenca a plorer 
granz soupirs geta de parfont 
toz ses pechiez en lermes font 
de l oingnement desus geta 
a ses cheueuz les essuia 
bien les bessoit et mieus ploroit 
a damedieu forment plaisoit 
la grant fleireur de l oingnement 
empli la meson et la gent 
li deciple qui l ont ueu 
auquant l ont en desdaing tenu 
et moult s en sont esmerueillié 
il n en estoient mie lie 
li traitres iudas i fu 
qui tot le sens auoit perdu 
son felon cuer ne pot celer 
a son seigneur prist a paler 
puis li a dit tele reson 
qui bien sembla d omme felon 
  pour qu as soffert tel gastement 
de cest precieus oignement 
il ualoit bien yy deniers 
et plus assez car moult ert chiers 
moult mieuz uenist qu il fust donnez 
as poures genz qu il fust gastez  
pour ce ne l dist iudas neient 
qu eust cure de poure gent 
mes li lerres amoit deniers 
sus toute riens les auoit chiers 
ihesus li respont simplement 
et sanz nis un corroucement 
  diua lessiez ester marie 
or a tant fet qu ele est m amie 
des poures auroiz uous assez 
bien leur feroiz se uous uoulez 
mes longuement ne m aroiz mie 
ainz guerpire uoz compaignie 
ce qu ele a fet moult l aim et pris 
ainzque ie soie enceuelis 
mon cors aromatizera 
de l oingnement mieuz li sera 
ci li pardon toz ses pechiez 
touz les nouuiaus et toz les uiez 
moult a bonne euure fet en moi 
pour uoir uous di em bonne foi 
en memoire tenu sera 
trestoz iorz mes ce que fet m a 
oinz a mes piez les doulereus 
bon l a fet sien en est li preus  
iudas escariot l entent 
par un petit de duel ne fent 
li traitres fu moult iriez 
sachiez de fi ne fu pas liez 
entre ses denz dist bellement 
sique un seul d eus ne l entent 
  ceste perte restorerai 
mar l auez fet ie l uous rendrai 
as faus iuis qui m en dorront 
de bons deniers et uous pendront  
li traitres plus ne demeure 
einz s entorme meisme l eure 
aus princes uint et a la gent 
qui dieu n amoient de noient 
  dites moi  fet il   a deliure 
que me dorrez se ie uous liure 
mon seigneur que uous haez tant  
il li mistrent en couuenant 
yy deniers   gagiez les moi 
nous le t afierons par foi  
uns en i ot qui sot de uente 
c iert que iudas ne se repente 
moult tost yy deniers li tent 
iudas moult uolontiers les prent 
des ore mes se penera 
comment son seigneur traira 
la paques uint et li iorz fu 
li deciple dieu sont uenu 
il enquierent   sire di nos 
la uostre pasque ou tendroiz uos  
pierres iehan a apelé 
  entrez  dit il   en la cite 
un homme si enconterroiz 
eue portant si li diroiz 
ma pasque ueil en sa meson 
et ie et tuit mi compaignon 
mengier trestout priueement 
il le uoudra moult doucement  
cil uont la pour pour apareillier 
la cane dieu et le mengier 
li dui ami s en sont torné 
en la cite en sont entré 
pour fere le commandement 
au roi del ciel omnipotent 
tout si l ont fet et conreé 
comme ihesus l ot commandé 
li uespres fu tost auesprez 
nostre sires s en est alez 
uenu en est en la meson 
o lui li yy compaignon 
assis se sont tuit au mengier 
iudas ne sist mie derrier 
deuant son mestre s est asis 
li traitres li anemis 
li nostre sires tant l amoit 
toutes eures o lui menioit 
mes el traitor de mal art 
qui moult estoit de pute part 
auoit ihesus mal compaignon 
qui plains estoit de traison 
et cel traitres que fesoit 
comme nostre sires beuoit 
si li embloit par traison 
le plus beau mors de son poison 
et l escuele deuant lui 
il le sauoient bien andui 
ia dieu n en feist nul semblant 
endormis s iert en son deuant 
iehans li bons euuangelistres 
touz li mieudres de ses menistres 
endormi s est deseur son mestre 
mieuz l en sera si doit il estre 
em petit d eure fu rauiz 
amont el ciel ses esperiz 
tel chose uit ne uueil pas dire 
que longue chose est a descrire 
  frere  fet dieus moult bonnement 
  conseil uous requier doucement 
moult ai eu grant desierrer 
de ceste pasque a uous mengier 
que ne mengere mes o uous 
tantque de mort serai resors 
pour uous sofferrai passion 
que n ailliez a perdicion  
li nostre sires si leur dist 
et en sa main le pain prist 
a son pere graces li rent 
beneist lei et si leur tent 
  tenez  fet il   ice usez 
ce est mes cors qui ci ueez 
si le creez certainnement 
gardez que n en doutez noient 
mon cors mengiez mon sanc beuez 
que par ice sauuez serez 
se le receuez dignement 
mieuz uous en iert au iugement 
que uous seroiz o mes amis 
ensamble o moi em paradis 
ne l di pas pour uous seulement 
mes a toute cele autre gent 
qui ce oient et qui l orront 
et qui en apres nous uendront 
uueil ie mostrer apertement 
comme il feront le sacrement 
ce est mes cors que ci ueez 
sus l autel iert representez 
ce iert en la nouele loi 
que uueil que uous tenez de moi 
en remenbrance le ferez 
de ma douleur que uous uerrez 
li uns de uous me traira 
et aus iuis me liurera 
tot est escrit en escreture 
del filz marie l auenture 
ainsi couuient tot acomplir 
quanqu est de lui a auenir 
et neporquant mal auendra 
a celui qui me traira 
mieuz li uenist par foi assez 
qu il ne fust ia de mere nez  
li deciple quant l ont oi 
tuit leur membre leur sont fremi 
n i a celui paor n ait grant 
et qui souuent ne li demant 
  mestre  fet chascun endroit soi 
  ce que tu diz est ce de moi 
en charite quar le me di  
et damedieu si respondi 
  o moi meniue et o moi boit 
qui mon cors  fait il   trair doit  
li fel iudas a respondu 
  sui ie donc ce mestre ihesu 
oil ce es tu uraiement 
ia l as tu dit apertement  
or lessent li deciple ester 
de la traison a paller 
autre chose uont enquerant 
  li quieus dieus sera li plus grant 
plus saint et de plus grant bonte 
et de plus haute disnite 
frere  dist dieus   la riche gent 
qui damedieu n aiment noient 
qui cuident estre li plus haut 
non sont certes assez en faut 
mes entre uous issi n iert pas 
li plus haut sera li plus bas 
cil qui plus se uoudra haucier 
seur tous l estuet humilier 
et a touz le couuient seruir 
et sa uolente deguerpir 
ie sui ici comme serianz 
ie sers aus petiz et as granz 
ie n i uing pas pour seignorer 
ne pour mestrie demener 
mon douz pere qui est lasus 
pour uous m en enuoia ca ius 
et ie i sui pour uoir uenuz 
et si serai en croiz penduz 
apres moi uous estuet aler 
se uous uoulez el ciel monter 
par icel meisme sentier 
se uous me uoulez desuoier 
uous estes ia li mien ami 
granz maux auez soffert pour mi 
mes ie l uous guerredonnerai 
et a mon pere em prierai 
qu il uous en rende guerredon 
si fera il en sa meson 
sus les yy trosnes seroiz 
la gent israel iugeroiz 
au iugement ou ie serai 
ensemble o moi quant ie l ferai 
pierre symon sez tu amis 
comme iert iriez li anemis 
qui te cuida tolir ta foi 
que tu ne creusses en moi 
mes i ai proié pour toi forment 
que tu croies ueraiement 
que ie sui rois del ciel lasus 
et de la terre de ca ius 
des or soies sages et prouz 
si conforte tes freres touz  
or ont li deciple cené 
et de la table sont leué 
desque la table fu leuee 
graces rendent ligne ont chantee 
et li bon mestre se leua 
isnelement ses dras osta 
d un mantel s est auironnez 
il auront ia leur piez lauez 
en un bacin prist eue clere 
puis est uenuz aus piez saint pere 
  ostés sire ne l fetes pas 
ia les miens piez ne laueras 
se ie l n es fas  dist dieus   par foi 
donc n auras tu ia part en moi  
sainz pierres li as respondu 
  et piez et mains me lieues tu 
ainzque ie n aie part en toi 
or fai tout ton plesir de moi  
quant ot a touz leur piez lauez 
ses dras ra pris et rafublez 
moult humblement entr eus s asist 
or entendez que il leur dist 
  sauez qu ai fet et demostré 
cest essample d umilite 
uous m apelez mestre et seigneur 
si ferés bien cest grant henneur 
sachiez de fi ne mentez mie 
par moi auroiz durable uie 
se ie me sui agenoilliez 
deuant uous pour lauer uos piez 
ceste essample que ie uous les 
ainsi deuez uous fere mes 
li uns a l autre doucement 
si com i ai fet apertement 
que com plus uous abesseroiz 
plus haut el ciel o moi seroiz 
or si uous dirai une rien 
il sera uoir ce sachiez bien 
moult uous uerrai esparpeillier 
en ceste nuit escherguetier 
chascun de uous me guerpira 
pour la paor que il aura 
et trestouz uous uerrai foir 
que paor aroiz de morrir 
ie remaindre ouec la gent 
qui ma uie n aiment noient 
desque li pastors est feruz 
li floz des brebiz est uaincuz 
ie receure pour uous touz mort 
li iuif m occirront a tort 
apres ma mort me trouuerez 
en galilee me querez  
a saint pere noient ne plot 
de damedieu ce que il ot 
  sire  fet il   ce que tu diz 
feroie ie moult a enuis 
n i a noient de mon fouir 
o toi m estuet uiure et morir  
dieu li respont moult simplement 
  eincois l orras tout autrement 
ainzque coc chante haut ne bas 
yy foiz tu me renoieras  
sainz pere respondi apres 
  ceste chose ne dites mes 
ie ne l feroie pour morir 
de uous ne me puet nus partir 
pour angoisse ne pour dolor 
ne deguerpire uostre amor  
li autre dient ensement 
que il ne fuiroient noient 
  or lessiez  fet dieus   ce ester 
autre chose ueil demander 
tant comme i ai o uous esté 
sanz escharpe et nuz piez alé 
et sanz sachet et sanz meson 
n auez uous eu garison 
toz tens auons assez eu  
ce li auoient respondu 
  or uous dire que uous feroiz 
glaiue chascun de uous prendroiz 
et qui ne l a sa cote uende 
et bon l achat si s en desfende  
ilec en ont yy aportez 
  sire  font il   yy en auez 
bien acerez et bien aguz 
bien tranchanz et bien esmoluz 
or en i a  dist il   assez 
li mien ami or m entendez 
alez de ci passez cel pont  
tuit ensamble passez s en sont 
fors iudas qui s en ert emblez 
ne sai ou il estoit alez 
uenu en sont en un uergier 
ou estoient li oliuier 
mont oliuet ot nom li leus 
dieus i aloit souuent toz seus 
or sont ilec toz assemblez 
  freres  dist il   ci uous estez 
ne dormez pas aincois uueillez 
merci criez de uoz pechiez 
que uous n aiez temptation 
de male cogitation  
quant issi leur ot sermonné 
un pou loing d eus s en est alé 
o soi en a yy d eus menez 
ceus qui li erent plus priuez 
li uns de ceus ot nom saint peres 
saint iaques et saint iehan ses freres 
or fist grant senblant de dolor 
tristes deuint et plains de plor 
  freres  dist dieus   iusqu a la mort 
est m ame triste sanz confort 
tenez uous o moi de dormir 
ma char a paor de porrir  
d eus c est esloingniez un petit 
or escoutez que il a dit 
chair se lesse a oroison 
son pere apelle par son non 
nuz genouz s est agenoilliez 
ce feisoit il pour nos pechiez 
  pere  fet il   ce croi tres bien 
que tu puez fere toute rien 
se toi plaisoit pas ne morroie 
aincois la mort trespasseroie 
mes cors a paor de morir 
ceste douleur m estuet soufrir 
mes neporquant li mien desirs 
ne soit pas fet mes tes plesirs 
le teue uolente otroi 
or fai tot ton plesir de moi  
einsi se dementoit le sire 
qui iert sanz pechie et sanz ire 
uns sainz angres est descenduz 
del ciel qui li est aparuz 
son seigneur prist a conforter 
de ce dont il ot dementer 
et quant la paor li uenoit 
et de la mort li souuenoit 
prioit son pere omnipotent 
asez plus enterinement 
de la paor que dieus auoit 
goutes de sanc sa char suoit 
si granz qu aual son uis couroient 
et ius a la terre chaioient 
beau sire dieus pour quoi soufroies 
se pour ce non que tu uouloies 
ceste angoisse ceste dolor 
ceste painne pour nostre amor 
pour nous racheter de forfet 
que nostre premier pere ot fet 
or se leua de s oroison 
ihesu que moult amer deuon 
a ses deciples est uenuz 
endormis les trueue et uaincuz 
  pierres  fet il   esueille toi 
donc ne puez tu ueillier o moi 
esueilliez uous et si proiez 
nostre seigneur pour nos pechiez 
que uous n aiez temptation 
de male cogitation 
li esperites pas ne dort 
la char enferme craint la mort  
quant ce ot dist si s en torna 
arriere uint et si ora 
  pere  fet il   ce ne puet estre 
que ceste mort ne me doie estre 
ta uolente ueil et otroi 
or fai tot ton plesir de moi  
quant dieus ot dit tot son plesir 
en ses amis n ot qu endormir 
il ne pouoient mes ueillier 
leur labor est de dieu proier 
en oroisons se trauailloient 
moult doucement dieu reclamoient 
a eus reuint sauoir qu il font 
mes tuit ensemble endormi sont 
lors ne les uolt plus esueillier 
arriere reuint pour proier 
et fist autre tele oroison 
comme deuant si com lison 
derechief est a eus uenuz 
toz a troué dormant ses druz 
  diua  fet il   pour quoi dormez 
une eure ueillier ne poez 
iudas ne dort ore noient 
et uous dormez seurement 
resueilliez uous leuez de ci 
uez ci iudas uostre anemi 
il m a uendu aus pechaors 
ia les uerrés uenir grant cours  
endementiersque dieus palloit 
uint iudas qui trai l auoit 
ensemble o lui grant compaignie 
qui damedieu n amoient mie 
noire nuit ert moult en i ot 
li fel iudas toz les guiot 
il ne uenoient pas sanz armes 
haches portoient et guisarmes 
et si portoient granz bastons 
lanternes cleres et brandons 
  seigneurs  ce dist li fel iudas 
  ihesum ne connoisseiez uous pas 
celui que bessier me uerrez 
c iert mon mestre celui prenez 
si le menez estroitement 
gardez ne uous enchaust noient  
mes il n auoit soing de fouir 
que de son gre uouloit morir 
encontre ua li dieus de nous 
  seigneurs  dist il   que querez uous  
de ce que damedieu leur dist 
merueilleuse paor lor prist 
cil en furent tuit esfreé 
et moult forment espoenté 
et neporquant s ont respondu 
  pour ihesum sommes ci uenu 
ie sui ihesus  il leur respont 
de ce qu il dist a terre uont 
il en furent tuit effreé 
et moult forment espoenté 
de la uoiz dieu tel paor ont 
que tuit a terre chau sont 
et ainzqu il fussent releué 
autre foiz leur a demandé 
  que querez uous dites le moi 
ihesum querons qui se fet roi 
et ia l auez uous bien oi 
ie sui ihesum ueez moi ci  
lors uint iudas se l salua 
et puis apres si le bessa 
  amis  fet dieus   que quiers tu ci 
tu m as baisié si m as trai  
a icest mot isnelement 
saillent iuis communement 
si l aerdent de toute parz 
que moult ierent de males arz 
quant sainz peres a ce ueu 
de son glaiue en a un feru 
marcus ot nom bien l assena 
la destre oreille li coupa 
  auoi  fet dieus   pierre ne fere 
ueuz tu a ton seigneur desplere 
oste t espee esta em pes 
gardes nului n en fieres mes 
qui de glaiue ferra autrui 
a glaiue ira le cors de lui 
ie ne me cure de desfendre 
de mon gre uueil en la croiz pendre 
et ce sachiez se ie uouloie 
ia mort ne passion n auroie 
i auroie assez deffendemenz 
angres a milliers et a cenz 
se ie uouloie mes ne ueil 
la mort sofferrai sanz orgueil  
or oez grant humilite 
et grant essample de bonte 
l oreille prist qui iert coupee 
au faus iuif l a resanee 
bien demostroit que dieus estoit 
aus miracles que il fesoit 
mes li iuif de male uie 
qui plains erent de felonnie 
disoient que ce iert tot fable 
quanque il fet est par deable 
ihesus li rois de maieste 
leur dist par grant humilite 
  grant honte fetes ce sachiez 
moult par est grant icist pechiez 
que uous m auez de ior pris 
si fust plus beaus ce m est auis 
el temple o uous souuent estoie 
de toz biens uous amonnestoie 
ainz ne uous di en mon sermon 
ce m est auis riens ce bien non 
lores pour quoi ne me preistes 
se pour ce non que ne uousites  
de toutes parz lors sont sailli 
li faus iuis li anemi 
il l aerdent isnelement 
moult le demenoient uilment 
et le deciple l ont guerpi 
chascun de sa part s enfoi 
chascun de soi pense guerir 
et ihesus ua pour eus morir 
pour les noz doulereus pechiez 
uouloit estre crucefiez 
en la maison dan chaiphas 
est dieus menez plus que le pas 
tres bien liez mes pour noient 
que de foir n a nul talent 
ilec erent tuit asenblé 
ches kaiphas le forsené 
li escriuain et li seignor 
uers dieu n auoient nule amor 
entr eus kaiphas se seoit 
des prouoires princes estoit 
euesques iert de la cite 
cel conseil auoit il donné 
as faus iuis de li trair 
et dist que il couuient morir 
un homme pour toute la gent 
mes ne l dist pas a escient 
yy des deciples i estoient 
qui plus l amoient et cremoient 
c iert saint pere et saint iehans 
la doleur uoient les ahans 
que dieu du ciel pour nous soufroit 
icele nuit grant fret fesoit 
la ou estoit dieus amenez 
sainz iehans i estoit entrez 
mes sainz pere n i entra mie 
que il cremoit perdre la uie 
iehans le uit si l en pesa 
celui qui l uis gardoit proia 
que son compaignon lest entrer 
que il se ueut au feu chaufer 
il li dist   or uoist donc auant  
il i entra paor ot grant 
mes neporquant ueoir uouloit 
que len de son seigneur feroit 
ne sai le queus des anemis 
iehan par le mantel a pris 
et il deslace le mantel 
fuiant s en uet moult li fu bel 
quant de leur mains fu eschapez 
il n i sera hui mes trouuez 
dieus est entre la male gent 
qui l acusoient moult souuent 
moult l aloient tuit encerchant 
sauoir s il le entrepreissent 
mes n i trouuerent se bien non 
et si le tiennent pour bricon 
trestuit se tiennent d une part 
  cil homs  font il   est de mal art 
qui filz dieu ce fet apeler 
qu atendons nous de li tuer  
un pautonnier s en est leuez 
as autres dist   or m entendez 
a cel seigneur oi ge dire 
que ia ne le porroit desdire 
cel nostre temple desferoit 
et en yy iors refet l auroit 
et est il ore si puissanz 
salemons i mist yy anz 
se il n auoit plus fet ne dit 
si est il droit que en le pendist  
il s escrient a une uoiz 
  deserui a qu il soit en croiz  
dist kaiphas   donc n as tu honte 
de ce que cist preudoms te conte 
pour quoi ne respons que que soit 
tu fes samblant que il ait droit  
li douz aigneaus ne disoit rien 
et kaiphas l enqueroit bien 
  dites par quel loi uous uiuez 
quant uous estes tuit assemblez  
ihesus li respont bonnement 
  quanque ie ensaigne a la gent 
est moult bon si comme ie croi 
se uousissiez tenir la loi 
et faire mes coumandemenz 
mes uous n auez mie bon senz 
ie ne l di pas celeement 
aincois le di apertement 
qu el temple ai ie sermonné 
ou estiés tuit assemblé 
uous et li autre compaignon 
bien m auez oi a bandon 
pour quoi me uas ci demandant 
ce que ie dis di ie deuant  
uns des mestres la se seoit 
deioste lui qui ce ooit 
hauce la paume feru l a 
puis li a dit   qui t enseigna 
si folement as respondu 
par un petit que ne te tu 
c est nostre euesque qui parole 
uers lui as dit parole fole  
ihesus li respont simplement 
  se ie parloie malement 
de mal n en portez tesmoignie 
gardez que ne diez folie 
mais i ai bien dist espertement 
pour quoi me fiers tu pour noient 
or me respon  li uns a dit 
  parole a moi selonc l escrit 
ie te coniur de dieu le grant 
se tu eis filz de dieu le grant 
que le dies apertement 
oiant trestote ceste gent  
dieu respont   ie l sui uoirement 
des or uerroiz le filz marie 
en l angeliel compaignie 
il iugera et morz et uis 
qui bien fera en bien ert pris 
il i sera au iugement 
bien seront li commandement 
qui sauuera si iert sauuez 
qui dampnera si iert dampnez  
quant ce oi le fel kaiphas 
si le sesist tost par les dras 
sus est sailliz comme desuez 
par un petit n est forsenez 
  auez oi  fet il   merueilles 
aclinez ca touz uos oreilles 
ia querrions nous achoison 
pour quoi nous l entreprenission 
n i a celui ne l ait oie 
que dites uous de sa uie  
et cil responnent hautement 
  nous sauons bien communaument 
qu il est corporables de mort 
nous auons droit et il a tort  
saint peres auoit pris son leu 
entr eus s estoit assiz au feu 
il esgardoit et atendoit 
que len de son seigneur feroit 
une fame l esgarde et dist 
  donc n ies tu des deciples crist 
nennil  fet il   a moie foi 
si eis  fet ele   par ma loi  
cil qui au feu sont enuiron 
le connurent a la raison 
il li demandent   donc n ies tu 
des deciples mestre ihesu  
il leur respont isnellement 
  nennil  fet il   ne sai noient  
uns des deciples kaiphas 
uers lui s aproche yy pas 
  donc ne te ui ge hui  fet il 
  ensemble o lui en un cortil 
la me feris tu de t espee 
sique l oreille en oi coupee 
et tes mestres la me sana 
tot pour itant garir cuida  
pierres commenca a maudire 
a coniurer et escondire 
  onques  fet il   certes ne fui 
ne ior ne nuit oueques lui  
saint peres uoit n i garira 
d ilec s en torne si s en ua 
quant de la porte s en issoit 
une autre fame l apercoit 
et dist   par le grant dieu ie cuit 
c est uns de ceus qui la c enfuit 
non est diua  li autre dist 
  cuides tu qu il s en maudeist 
uous me tenez uoir bien pour fole 
ie l connois bien a la parole 
tu ies des ihesu narazeu  
et il respont   non sui par dieu 
sachiez que onques mes ne l ui 
fors seulement que ie l uoi ci  
quant ce ot dist li cos chanta 
et ihesus pierres regarda 
sainz pierres bien donc s apercoit 
de ce que dieus dit li auoit 
que aincoisque li cos chantast 
que par yy foiz le renoiast 
hors s en issi pierre enesleure 
del cuer soupire des ieus pleure 
si grant duel a que ne l puet dire 
amerement pleure et soupire 
or lairons ci de saint pere 
dirons de dieu le nostre pere 
qui ert entre la male gent 
qui l demenoient moult uilment 
c il fust omecides plain d ire 
ou pire assez que ne puis dire 
ne sai comment plus le traitassent 
ne plus uilment le demenassent 
entr eus forment le leidenioient 
auqueus les denz li rechinoient 
enmi le uis l ont escopi 
li faus iuif li anemi 
cil mescreant cil mal cuiuert 
le sien beau uis il ont couuert 
en la face fierent ihesu 
  or deuine qui t a feru 
deuine tost ne targier pas 
ou se non ia le comparras  
il se teisoit mes toz parloient 
tuit ensemble le debotoient 
li uns li dit   entent a moi 
or deuine en la teue foi 
et di qui te fiert plus souuent 
se tu le sez apertement 
ou ge ou cil qui la t esgarde 
mauueisement t en ies pris garde  
tuit ensamble haucent leur mains 
puis li dient   tu n ies pas sains 
ne tieus prophetes com tu dis 
comment as tu torné ton uis  
el col li donnent granz collees 
de leur paumes qu il ont moult lees 
et se l refierent en la face 
qui plus est clere que n est glace 
et derechief li dient tuit 
  or auons nous moult beau deduit 
di qui te fiert enmi li uis 
se tu eis rois de paradis 
esgarde nous trestouz ensamble 
et si nous di que te semble  
il ne disoit noient li sire 
qui iert sanz pechie et sanz ire 
que s il uousist et il daignast 
toz les arsist et deuorast 
einsi l ont toute nuit gabé 
et escopi et debouté 
tresqu au matin que li iors fu 
tuit ensemble sont reuenu 
leur conseil pristrent qu il feront 
com fetement i l occirront 
li plus grant et li maior 
qui de la loi erent seignor 
deuant eus font uenir ihesu 
demandent li   quieus homs eis tu 
eis tu filz dieu qui doit uenir 
ne l nous celer pas pour morir  
ihesu respont   se ie l uous di 
qui m en creiroit n est pas ici 
se ie uous parole de bien 
uous ne m en respondroiz de rien 
ne pour ice ne leroiz mie 
ne me feissiez felonnie 
et des ore mes auendra 
que le filz marie sera 
a la destre son pere hautisme 
qui uoit del ciel iusqu en abisme  
toute la tourbe li respont 
  es tu donc filz au roi del mont 
uous le dites ie l sui sanz faille  
il ne prisent tout une paille 
touz ensamble aincois ont dit 
  auez oi que cist a dit 
or s est il meismes iugiez 
et si s est del tot empiriez  
ia cuidoient la fole gent 
  nous le preission pour noient 
non feisons pas bon droit auons 
tres bien ocire le deuons 
que filz dieu se fet apeler 
et roi del ciel ca ius clamer 
lions le bien ce l menons tost 
chiez dan pilate le preuost  
deuant pilate l ont mené 
forment ilec l ont acusé 
  sire  font il   nous t amenon 
un faus prophete et un felon 
toute desuoie nostre gent 
de la loi dieu ne set noient 
dist qu a sesar nostre roi sage 
ne doit on rendre treusage 
sachiez nous en auons beau sire 
aus cuers dolors et moult grant ire 
pour ce qu il dist qu est rois de nous 
ia fust tuez ne fust pour nous  
issi l acusoient forment 
icele felonnesse gent 
si com ihesus laiens uenoit 
un seriant a pilate estoit 
une blanche touaille tint 
deuant ihesu si comme il uint 
l estendi a la terre ius 
pour ce qu il marchast par desus 
ueu l auoit fere a la gent 
le ior de la pasque deuant 
et ileques pour ce le fist 
que dieus en corage li mist 
li iuif celui en blasmerent 
et a pilate s en clamerent 
pilate blasma le seriant 
cil respont   ie l fis ensement 
comme a pasque fere leur ui 
contre ihesu que ie uoi ci 
leur enfanz meismes chanterent 
osanna et le saluerent 
en ebreu osanna dit tant 
c est cil qui doit sauuer la gent 
pour quoi donc m en ont il repris  
donc furent conclus les iuis 
quant pilate ce escouta 
ihesu a conseil demanda 
  pour quoi te blasment ceste gent 
feste t ont fet et leur enfant 
or te sont issi anemi  
et ihesu crist li respondi 
  les loenges uerais et granz 
iert des petiz et des enfanz 
non pas des granz genz posteis 
qui ne connoissent paradis  
quant ihesus ot isi parlé 
deuant la gent sont retourné 
li felon distrent de ihesu 
que del deable estoit uenu 
yy preudommes la estoient 
uers pilate le tesmoingnoient 
  sire  font il   bien connoissons 
lui et sa generation 
marie et tot son parente 
iosep que ele ot espousé 
bien connoisson tot son lignage 
nez est de loial mariage  
mes tant i auoit de felons 
que pou ualoit cele resons 
el pretoire ou pilate estoit 
signes sus perches i auoit 
qui furent des dieux as paiens 
la creance aus philistiens 
hommes les tindrent et porterent 
uers ihesus li signes clinerent 
parmi tot ce que les tenoient 
yy hommes quanque il pouoient 
a pilate fu ce conté 
de ces signes la uerite 
les hommes a blasmez ades 
il dient   nous n en pouons mes 
sachiez sire nous les tenons 
aus mieux que tenir les poons  
pilate ces hommes osta 
les signes a plus forz bailla 
a yy qu il en fist uenir 
toz droiz leur commanda tenir 
tot ades uers ihesu clinoient 
malgre a ceus qui les tenoient 
ce estoit bien demostrement 
qu il estoit dieu ueraiement 
mes li felon qui tot ce uirent 
uers dieu point ne s en conuertirent 
ainz disoient li souduiant 
que tot estoit enchantement 
a male gent ne set len fere 
bien qu il ne tornent a contrere 
un pou de ihesu crist lerons 
et de iudas uous conterons 
quel part ala et ou uerti 
quant de iesu crist departi 
el uergier ou il l ot besié 
quant ihesus fu pris et lié 
que li apostre s enfoirent 
en diuers leus se departirent 
oez de iudas qu il deuint 
ou ala et quel uoie tint 
chies sa mere est alez tot droit 
a l ostel ou elle manoit 
laiens fesoit on le mengier 
chapons rostir et tornoier 
iudas a a sa mere dit 
comme il a uendu ihesu crist 
cele respont   filz tu as tort 
il doit resusciter de mort 
pieca a dit li nostre sire 
a toi meismes l oi dire  
dist iudas   lessiez tel sermon 
ueez uous rostir cel chapon 
ne plus que iames chantera 
ihesus ne resuscitera  
oez grant miracle de dieu 
li cos qui rostissoit au feu 
est arriere uis deuenu 
de la broche s en est issu 
enmi la meson uet chantant 
lors fu iudas forment dolent 
d ilec s en ua sanz plus atendre 
aus iuis uet leur deniers rendre 
de ce s en tint pour deceu 
que ihesu crist auoit uendu 
or uoit iudas qu il est dampnez 
et ses sires est a mort liurez 
par lui et par sa traison 
qu il fist en guise de felon 
il leur a dit   seigneurs tenez 
toz uos deniers que ci ueez 
que trop ai pechié sanz mesure 
ia dieus n aura mes de moi cure 
ie l ai trai ie l ai uendu 
et del tout l ai desconneu 
quant trai l ai sanz acheson 
bien sai que n aure mes pardon  
cil responnent   k atient a nos 
tot li pechiez en soit seur uous  
quant l ot iudas si giete el temple 
toz les deniers fuiant s en emble 
desperez c est si s est penduz 
de sa sainture a un ceuz 
de duel s ocist si est dampnez 
et pour ce qu il fu desperez 
que s il se uousist repentir 
et son pechie bien regehir 
merci crier son creator 
il n eust pas del deshonor 
ainz eust merci et pardon 
com nous aurons ce nous uoulon 
li iuis les deniers ont pris 
dient   ou iert cest auoir mis 
ia en cel temple ne l metron 
ce sont deniers de traison 
ia en afere de mostier 
n en ira mes un seul denier  
auquant dient   et qu en ferons 
un leu la hors en achetons 
ou destruit soient li larron 
cil traitor et cil felon 
et de ceus i enterrerons 
les cors qui nous ne connoissons 
des pelerins de l autre gent 
qui entre nous meurent souuent  
si comme il dient si le font 
mont elchaluaire acheté ont 
ce fu un leu beneurez 
que ihesu crist i fu penez 
ilec soffri il passion 
non pas pour lui se pour nous non 
ainsi com uous auez oi 
l acusoient si anemi 
uers pilate dieus se tesoit 
que nule riens ne responnoit 
pilate li dist   donc n oz tu 
com cist t acusent de uertu 
est ce uoir ou par mal le font  
ihesus nule riens ne respont 
pour ce leur fait dieu sorde oreille 
que pilate en ait grant merueille 
  di moi  fet il   apertement 
ia mar l orront cele autre gent 
se ies dieu de la iuierie 
sachiez ne l di par felonnie 
ge l sui tu le diz c est uertez  
pilate s est uers eus tornez 
  seigneurs  ce leur a dit pilates 
  en cest homme que m amenastes 
de mal n i truis nule acheson 
il ne me respont se bien non 
sire  font il   par dieu le roi 
il ueut destruire nostre loi 
bien a yy anz qu il ne fina 
de preeschier et ca et la 
de la terre de galilee 
de ci en la nostre contree 
gardez se l me sachiez a dire  
cil responnent   oil beau sire  
apres a dit   menez le moi 
a herode ge l i enuoi 
desqu il est de sa poeste 
si en face sa uolente  
a herode s en uont tot droit 
qui pres de la cite estoit 
uenuz i est ne sai pour quoi 
amainent li ihesum le roi 
herode uit uenir ihesum 
salué l a par tel raison 
  bien uiengnes tu  fet il   amis 
n ai plus d amis en cest pais 
et cil bien ait qui ca t enuoie 
c est pilate que ie haoie 
tot li pardon mon maltalent 
or sache ne l he mes noient 
moult a grant tens que ie uouloie 
paler a toi mes ne pooie 
tot uas le siecle porpenant 
de lui fetes uostre commant 
est il donques de galilee 
de l erodiane contree 
que ne uenoies deuant moi 
ne sai pour cremeur ou pour quoi 
i oi dire que par ton seignacle 
a len ueu mainte miracle 
li mort en sont resuscité 
et li auugle ralumé 
et maint autre que fet auez 
dont i ai oi paler assez 
or en fai un apertement 
sique l uoie toute ma gent 
ie te fere tel plet apres 
que tu remaindras tot em pes  
ihesu nule rien ne respont 
par poi li fel d ire ne font 
moult se puet or tenir pour xxx 
quant ce requiert li rois herodes 
que dieu miracle li feist 
pour riens que dire li pouist 
dieus se pouist bien deliurer 
des maus iuis et eschaper 
se il uousist mes ne uouloit 
de sa uolente tot sosfroit 
quanquez entr eus toz li fesoient 
de mal et quanqu il li disoient 
moult l aloient areisonnent 
  parole au roi ou pou ou grant 
enseigne li ou mal ou bien  
ihesus ne respont nule rien 
cil qui l auoient amené 
erent iuis tuit forsené 
au roi herode l acusoient 
et empiroient et blasmoient 
quant herode uit de ihesu 
que riens ne li a respondu 
et que pour lui ne ueut rien fere 
  cist homs  font il   est de mal ere  
moult le despit si font la gent 
uestu l ont d un blanc uestement 
puis l ont gabé et escharni 
la male gent et escopi 
coloié l ont et debatu 
moult par est dieu de grant uertu 
apres quant l ont assez gabé 
et escopi et debouté 
li rois a dit   or le prenez 
a pilate le remenez 
si li dites que ie li mant 
qu il en face tot son commant  
a pilate l ont remené 
si com li rois l ot commandé 
or sont li dui felon ami 
qui deuant erent anemi 
or fet pilate deuant soi 
les mestres princes de la loi 
uenir   seigneurs  fet il   oez 
a cest homme que demandez 
uous dites uostre gent desuoie 
bien gart chascun qu il ne mescroie 
uous le tenez moult pour felon 
mes ie n i truis ce bien non 
ne herode n i treuue mie 
par quoi doie perdre la uie 
ie l uous rendrai se uous uoulez 
que n est pas droiz qu il soit tuez 
mes batuz soit et ledengiez 
gart qu entre nous n ait mes ses piez  
il ert costume a icel tens 
qu a la pasque si com ie pens 
quant prenoient homes felons 
ou omecides ou larrons 
un leur en iert cel ior rendu 
ia ne leur fust contretenu 
quel qu il alassent demandant 
mes bien estoit batuz auant 
et puis tot quites s en alot 
mes aus iuis neient ne plot 
que rendu leur fust ihesu criz 
li filz au roi de paradis 
ainz s escrierent tuit a glais 
que rendu leur soit barrabas 
berrabas ert uns omecides 
uns forz lerres uns forz traitres 
em prison ert par un forfet 
d un omecide qu auoit fet 
or pallons un pou del deable 
que len apele connestable 
de l infernas perdicion 
ou hom n aura se doleur non 
c iert beizebus li mestre sire 
qui n iert ia sanz duel et sanz ire 
il fu plus clers que une estoile 
or a la face trouble et noire 
onques plus belle creature 
ce nous raconte l escreture 
ne fu criee que il fu 
or a tout par orgueil perdu 
quant encontre dieu uout resgner 
il le fist aual trebuchier 
enz en l abisme el plus perfont 
la ou la male gent iront 
icele nuit que dieu fu pris 
porpense et dit li anemis 
que aperceuoir ne pouoit 
se ihesu dieu del ciel estoit 
  se il est dieu et il part uie 
toute ai perdu ma baillie 
il brisera enfer li sire 
qui li osera contredire 
c il recoit mort ce ai ie fet 
ie ai tot porchacié cel plet 
g irai ci reporchacerai 
com de mort le deliuerrai  
a la fame pilate uint 
deuant son lit tot droit se tint 
cele iut en son lit dormant 
n est merueille s ot paor grant 
  garde  fet il   ne soit ocis 
ihesu que li iuis ont pris 
s il recoit mort mar fustes né 
uous en seroiz tuit afolé 
a ton seigneur di qu il gart bien 
ne soit ocis pour nule rien  
onques beizebus ne fina 
tresqu au demain qu il aiorna 
mes quant la dame s esperi 
pour l auision toute fremi 
si tost comme el sot que ihesus 
qui rois del ciel estoit lassuz 
deuant pilates fu menez 
ses courages fu moult troublez 
enuoié li a un mesage 
  garde  fet ele   de tel rage 
que li saint hom ne soit occis 
que il m estoit anuit auis 
se porchaces qu il perde uie 
seur toi tournera la folie 
moult ai ennuit pour lui souffert 
granz menaces en un desert 
ainz puis l eure que ie fui nee 
ne fui ie tant espouuentee  
quant pilate ce dit oi 
trestout le sanc l en esfoi 
lors sot que par enuie estoit 
ihesus trai que il tenoit 
lors apelle aus iuis faus 
  seigneurs  fet il   dites queus maus 
a fet cil hom que nous tenons 
aincoisque iustice en facions 
sire  refet la compaingnie 
  sachiez qu il est de male uie 
moult par a traison en soi 
et si ne nous samble pas roi 
orgueil a moult et felonnie 
nous ne t en mentirions mie  
pilate leur a respondu 
  uos meisme prenez ihesu 
selonc uostre loi le iugiez 
ie uous en doing trestoz congiez 
sire  font il   il ne loit mie 
a nul de nous que homme occie  
pilates reuint a ihesu 
demande li   donc rois es tu  
ihesus respont   est ce de moi 
que li iuis ont dit a toi 
que tu me quierz se ie sui rois 
ie ne sui pas de uostre lois  
ce li respont pilate apres 
  mes mon uueil fusses tu em pes 
mes ta gent t ont liuré a moi 
que as tu fet contre la loi  
ihesus li sires li respont 
  mes reignes n est pas de cest mont 
ce de cest mont mes reigne fust 
mes peuples quanque il peust 
me deffendist ne fusse mie 
de ces iuis en leur baillie 
mes mes regnes n est pas icit 
eis tu donc roi  pilate dit 
  ie l sui souuent le diz asez 
eincois fu ie que fussiez nez 
de uerite port testemoinne 
ne l les pour mort ne pour essoine 
tuit cil qui sont de uerite 
oient ma uoiz de uolente  
issi comme ihesus parloit 
a pilate qui l enqueroit 
ont li mestres iuis parlé 
a leur seriant et commandé 
berrabam que fust amenez 
et ihesus soit a mort liurez 
pilate leur dit a bandon 
  que me dites uous de ihesum 
uoulez uous que ie l les aler  
il commencent tuit a crier 
  nenil sire pour nule rien 
ce sachiez uous de fi tres bien 
uous nous uoulez toz afoler 
barrabam fetes deliurer 
des faux prophetes nous uengiez 
et si soit tost crucefiez  
pilate dist   quel mal a fet 
lessiez  font il   ester uo plet 
tant a mal fet n en puet plus fere 
iustice grant en estuet fere  
pilates uoit riens ne li uaut 
doncques s escrie plus en haust 
l eue demande pour lauer 
issi s en cuide deliurer 
ses meinz leue deuant trestoz 
apres a dit   ce ueez uous 
cil me deliure de sa mort 
et que de son sanc n aie tort 
de cel iuste homme qu ai blasmé  
a cel mot se sont escrié 
  li sans et li pechiez par droit 
sus nous et sus noz enfanz soit 
nus pechiez n est de lui par foi 
que il est contre nostre loi  
pilate ueut au peuple plere 
ce qu il requiert commande a fere 
le mal larron a deliuré 
et ihesu leur a commandé 
a debouter et laidengier 
et a uilment crucefier 
cil ne le contredient mie 
que plain ierent de felonnie 
li dan pilate cheualier 
qui dieu n auoient gueres chier 
en une place le menerent 
et li iuis s i assemblerent 
cele pute gent mescreant 
les mains li lient par deuant 
a corroies en sont nouees 
en un baston bien encloees 
la glorieuse char ihesu 
debatoient par grant uertu 
moult le feroient asprement 
  ie cuit  font il   qu il ne s en sent 
que il ne nous crie merci 
ne il ne gete bret ni cri  
quant sa char li ont tant batue 
une porpre li ont uestue 
en sa destre li font tenir 
un uert reinsel pour escharnir 
une coronne li ont fette 
ne fu d or ne d argent pourtraite 
plus iert aspre que nule here 
on ne mist pas yy anz a fere 
d aspres espines fu tornee 
espressement iert broconnee 
de roissiaus poignanz et menu 
pour mal fere sont tuit agu 
el chief li mistrent sanz reles 
par deseure mistrent un es 
d un martel deseure feroient 
en son beau uis li embatoient 
des plaies li font yy et uint 
li sans qui par chascune uint 
aual s en court parmi la face 
tuit cil s en rient de la place 
tres deuant lui s agenoilloient 
a un genoil le saluoient 
chascun sa main deuant son front 
il l esgardoient contremont 
  dieus uous saut  font il   sire rois 
de uous iert tenue la lois 
uous deuez ore bien resgner 
que moult auez uiaire cler 
et cil sercles moult uous auient 
qui seur uostre teste or tient  
enmi le uis li escopoient 
et de leur paumes le feroient 
moult a regardeure fiere 
  garde  font il   qu il ne te fiere  
parmi le uis le referoient 
de leur uerges que il tenoit 
entre eus estoit comme uns aigneaus 
de trestouz estoit li plus beaus 
au roi ihesu quanqu il pooient 
de mal fere ne se faignoient 
apres quant l ont asez gabé 
et escopi et debosté 
einsi comme il ert coronnez 
et d une poupre iert aflubez 
pilate l en a hors mené 
a toz ensemble l a mostré 
pilate le tint par la main 
  cest homme  dist il   uous amain 
ne truis en li nule achoison 
il ne me respont se bien non 
ne pour batre ne pour ferir 
de pour menace de morir  
li euesque de cele loi 
li phariseu plain de desroi 
pour rien de dieu n auoient cure 
n auoient pas uers lui mesure 
touz s escrient a une uoiz 
  qu il soit crucefiez en croiz 
uous le prenez  ce dist pilates 
  se l clofichiez qui l amenates 
n i puis trouuer nule acheson 
par quoi il face se bien non 
il dit  font il   qu il est filz de 
au roi de sainte maieste 
ce n est pas uoir bien le sauons 
tres bien occirre le deuons 
puis cele eure qu il se fet rois 
dot il morir selonc la lois 
qui le nous enseigne et deuise 
que sa char soit en la croiz mise  
pylates ot de ce qu il dist 
comme chascun le contredist 
trestouz en sont encontre lui 
granz et petiz n i a celui 
crient que li peuple uoir ne die 
ihesus en maine si li prie 
si li demande   dont ies tu  
il ne li a mot respondu 
cil ne li quiert se pour ce non 
que trouuer i cuide acheson 
ce dist pilate a nostre roi 
  pour quoi ne paroles a moi 
donc ne croiz tu mal te puis fere 
et deliurer de cest afere 
la poeste est deuers moi 
quanque fere uoudre de toi 
en fere ie sanz contredit 
sanz demourance et sanz respit  
ihesu li respont simplement 
  uers moi  fet il   n as tu noient 
ce saches tu de poeste 
se d autrui ne t estoit donné 
mes cil qui a toi me liura 
plus grant pechie de toi i a  
quant pylates ot ce qu il dist 
uers les iuis a querre prist 
com faitement deliuré fust 
mes n en fist pas ce qu il deust 
que ia n en uousissent il rien 
se l peust il deliurer bien 
  seigneurs  fet il   quar le lessons 
par foi  font il   que ne ferons 
se tu ihesum lesses em pes 
amis cesar ne seroiz mes 
que trestuit cil que roi ce font 
contre cesar nostre roi sont  
quant pilates ot ces paroles 
que li iuis tiennent a foles 
ihesum fet uenir deuant soi 
  uez uous ci  fet il   uostre roi 
fere em poez uoz uolentez 
tot si comme il uous uient a gre  
donc s escrient a haute uoiz 
  crucefiez soit en la croiz 
uoulez que ie le crucefi 
c est uostre roi que ueez ci 
par foi  font il   nul roi n auons 
se cesaire de romme non 
cestui uoulons qu en croiz soit mis  
au filz au roi de paradis 
le drap porprin li ont tolu 
et de ses dras l ont reuestu 
  seigneurs  font il   fust ou prendrons 
dont nous la seue croiz ferons 
ia a droite eure n iert mes feite 
or soit cele uiez planche trete 
de cel ruissel que la porrist 
que moult par a que len l i mist 
del tout en tout le honnissons 
de quanque fere li poons  
le fust font trere del bouier 
yy parz en font a un acier 
si le font en son cheuillier 
ainz n i manderent bon ouurier 
isist saint fust dont ie uous dis 
aportez fu de paradis 
uns filz adan l en aporta 
et un saint angre li bailla 
qui ou sa flamboiant espee 
de paradis garde l entree 
del poumier fu ou crut la pomme 
qui mist a mort le premier homme 
le fust cypres apelion 
que pres d ilec le troua lon 
rois salemon trencher le fist 
quant le temple damedieu fist 
mes charpentier ne pot trouuer 
qui ainz le peust aliuer 
