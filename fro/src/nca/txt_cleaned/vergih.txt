une meniere de gent sunt 
qui d estre loial samblant funt 
et de si bien consoil celer 
qu i se conuient en aus fier 
par coi a aus on se desqueuure 
tant qu il seuent l amor et l euure 
si l espendent par le pais 
et en font lor gas et lor ris 
si auient que cil ioie en pert 
qui le consoil a descouuert 
car tant com l amors est plus grans 
sont plus marri li fin amans 
quant li uns d ax de l autre croit 
qu il ait dit ce que celer doit 
souuant tex meschiez en auient 
que l amor falir en couuient 
a grant doulor et a uergoingne 
si com il auint en bergoingne 
d un cheualier preu et hardi 
et de la dame de uergy 
que li cheualiers tant pria 
que la dame li otria 
par itel conuenant s amor 
qu il seut qu a l eure et au ior 
que par lui seroit desconuerte 
lor amour qu il auroit la perte 
et de l amor et de l otroi 
qu ele li ot faite de soi 
et a cele amor otroier 
deuiserent qu en un uergier 
li cheualiers touiors uenroit 
au terme qu ele li metroit 
ne ne se mouuroit d un ainglet 
deci que un petit chiennet 
uerroit par le uergier aler 
et lors uenroit sans demourer 
en la chambre si sceut bien 
qu a cele heure n i aroit rien 
fors la dame tout seulement 
einsis font lor acointement 
et fu lor amor si celee 
que fors eus ne le sot riens nee 
li cheualiers fu biax et cointes 
et pour sa ualour fu acointes 
au duc que bergoingne tenoit 
et souuant aloit et uenoit 
a la cort et tant i ala 
que la duchesse l en ama 
et li fit tel samblant d amors 
que c il n eust le cuer aillours 
bien se pouist aparceuoir 
par samblant que l amast por uoir 
mais quel samblant qu ele en feist 
li cheualiers samblant n en fist 
que pou ne grant s aparceust 
qu ele uers li amour eust 
et tant que ele en ot anui 
qu ele parla zz iour a lui 
et mist a raison par mains leus 
  sires uous iestes et biax et preus 
se dient tuit la dieu merci 
si auriez bien decerui 
d auoir amie en si haut leu 
que en eussiez honour et preu 
car bien uos serroit tel amie 
ma dame  fait il   ie n ai mie 
encor a ce mise m entente 
par foy  fait ele   longue atente 
uous pourroit nuire ce m et uis 
si los que uous soiez amis 
en un haut lieu se uous ueez 
que uos i soiez bien amez  
cil respont   ma dame par foy 
ie ne sai mie bien pour coi 
uos le dites ne que se monte 
ne ie ne suis ne duc ne conte 
que si hautement amer doie 
ne ie ne suis mie a yy doie 
d amer dame si souuerainne 
se ie bien i mestoie painne 
si iestes  fait ele   se s auient 
mainte plus grant meruoille auient 
et autel auenra encore 
dites moi se uous sauez ore 
se ie uous ai m amor donnee 
qui suis haute dame honoree  
et cil respont inellepas 
  ma dame ie ne le sai pas 
mais ie uourroie uostre amour 
auoir par bien et par honour 
mais de tele amor dex me gart 
que ia nul ior tour cele part 
ou la honte mon segnor gise 
qu a nul feur ne a nule guise 
ne prandroie tel desraison 
comme de faire traison 
si uilainne ne si desloial 
uers mon droit signor natural 
fi  fait cele qui fu marrie 
  dans musars et qui uous en prie 
ahi dame pour dieu merci 
bien le sai mais tant uous en di  
cele ne tient a lui plus plait 
mais grans courrous et grant ahait 
en ot au cuer et si pensa 
c ele peut bien s en uengera 
si fu ele mout coureciee 
la nuit kant ele fu couchiee 
iouste le duc a soupirer 
commensa et puis a plorer 
et li dus errant li demende 
que c est qu ele a et li commende 
qu ele li die maintenant 
  par foy  fait ele   i ai deul grant 
de ce que ne set nus haus hon 
qui foy li porte ne qui non 
mais plus de biens et d onnor font 
a cex qui lor traitour sont 
et si ne s en aparcoit nus 
par foy dame  fait ce li dus 
  ie ne sai por coi uous le dites 
mais de ces choses suis ie quites 
qu a nul feur ie ne soufferroie 
traitour se ie le sauoie 
haez dont  fait ele   celui  
ce l nomma   qui ne fina hui 
de moi proier au lonc dou ior 
que ie li donnasse m amour 
et si me dit qu il a lonc tens 
qu il a esté en se pourpens 
onques mais ne le m osa dire 
et ie me pourpensai biax sire 
tantost que ie le uous diroie 
et si peut estre chose uraie 
qu il a pieca a ce pencé 
de ce qu il n a aillours amé 
ne nouuele oie n en auons 
si uous requier en gerredon 
que uostre honor si i gardois 
com uous sauez que il est drois  
li dus cui il samble mout grief 
li dit   i en uenrai bien a chief 
et mout par tens si com ie cuit  
a mesaise fu cele nuit 
li dus ne dormir ne pouoit 
por le cheualier qu il amoit 
car bien cuidoit qu eust meffait 
par quoi s amor pardue ait 
et pour ce toute nuit uilla 
l endemain par matin leua 
et fit celui a soi uenir 
que sa fame li fait hair 
sans ce que de riens ait mespris 
maintenant l a a raison mis 
seul a seul qu il n i ot qu ex deux 
  certes  fait il   ce est grans deux 
quant prouesce auez et biaute 
et il n a en uous loiaute 
si m en auez mout deceu 
car i ai mout longuement creu 
que uous fussiez de bone foy 
loiaus a tout le mains uers moy 
car uers uous ai amor eue 
si ne sai dont uous est uenue 
tel pancee et si tricheresse 
que proie auez la duchesse 
et requise de druerie 
si auez fait grant uilenie 
que plus uilainne n esteut querre 
issiez tantost hors de ma terre 
ie uous en doing congie sans doute 
et la uos uee et deffens toute 
si n i entrez ne tant ne quant 
car se ie des or en auant 
uous i pouoie faire prandre 
ie uous feroie tantost pendre  
quant li cheualiers se entent 
d ire et de maltalent esprent 
si que tuit li tramblent li membre 
car de s amie li remembre 
dont il set qu il ne peut ioir 
se n est par aler et uenir 
et par repairier en pais 
dont li dus ueut qu il soit eschis 
et d autre part li fait mout mal 
se que traitour desloial 
le tient ses sires et a tort 
si est en si grant desconfort 
c a mort se tient et a trahy 
  sire  fait il   por deu merci 
ne creez ia ne ne pensez 
que uers uos fusse si osez 
ce que me metez a tort seure 
ie n en pensai ne ior ne heure 
s a mal fait qui le uos a dit 
ne uous uaut riens li escondis  
fait li dus   ne point n en i a 
ele meismes conté m a 
en quel meniere et en quel guise 
uous l auez priee et requise 
comme traitres enuious 
et tel chose deites uous 
peut estre dont ele se tait 
ma dame a dit ce qui li plait  
dist cil qui mout fu esbahis 
  ne m i uaut riens li escondis 
riens ne m i uaut que i en deisse 
si n est riens que ie n en feisse 
par coi i en fusse bien creus 
que de ce n i a riens eu 
si a  ce dist li dus   par m ame  
a cui il souuient de sa fame 
car bien cuidoit por uoir sauoir 
que sa fame li deist uoir 
c onques n oy que on parlast 
que cil en autre lieu amast 
lors dist li dus au cheualier 
  se uous me uouliez fiencier 
par uostre loial crantement 
que uous me diriez uraiement 
ce que ie uous demanderoie 
par uostre dit certains seroie 
se uos auez ce fait ou non 
ce dont uous ai en soupecon  
cil qui tost conuoite et desire 
a geter son signor de l ire 
qu il a enuers li sans decerte 
et qui redoute tele perte 
comme de gerpir la contree 
ou cele est qui plus li agree 
respont que tout sans contredit 
fera ce que li dus a dit 
qu il ne set ne ne se prant guarde 
de ce dont li dus se prant garde 
ne tormens ne li lait penser 
ce que li dus weut demander 
de riens fors de cele proiere 
le sairement en tel meniere 
em prist li dus et cil li fist 
et li dus maintenant li dist 
  sachiez par fine uerite 
que ce que ie uous ai amé 
sa en arriere de bon cuer 
ne me laisse croire en nul feur 
de uous tel mesfait ne tel honte 
comme la duchesce me conte 
ia tant ne le tenisse a uoire 
se ce ne me feist a croire 
et me meist en grant doutance 
que i esgars uostre contenance 
et de cointise et d autre rien 
a quoi on peut sauoir mout bien 
que uous amez ou ques ce soit 
et quant aillours ne s apersoit 
nus qu amez damoisele ou dame 
ie me pens que se soit ma fame 
qui me dit que uous la proiez 
se n en puis estre desuoiez 
car ie croi qu einsis soit l afaire 
pour riens que nus en saiche faire 
se uous ne me dites qu aillours 
amez en tel lieu par amors 
que me laissiez sans nule doute 
sauoir la uerite trestoute 
et se se faire ne uoulez 
comme pariurs uous en alez 
hors de ma terre sans deloy  
cilz ne set nul consoil de soy 
car le ieu a parti si fort 
que l un et l autre tient a mort 
car c il dit la uerite pure 
qu il dira c il ne se pariure 
a mort se tient s il mesfait tant 
qu il trespasse le conuenant 
c a sa dame s amie a 
il est seurs qu il la perdra 
c ele s em peut aperceuoir 
et c il ne dit au duc le uoir 
pariures est et foi mentie 
et pert le pais et s amie 
mais dou pais ne li chaussist 
se s amie li remansist 
que sor toute riens perdre crient 
et por ce qu ades li souuient 
de la grant ioie et dou solas 
qu il a eu entre ses bras 
si se panse si la messert 
et se par son mesfait la pert 
quant o soi ne la peut mener 
comment porra sans li durer 
si est en tel point autrecy 
con li chastelains de roucy 
qui au cuer n auoit s amor non 
dit en uer d une chancon 
  par dieu amors fors m et a consirer 
d un dous solas et de la compeingnie 
et des samblans que me soloit monstrer 
cele qui m iert et compeingne et amie 
et quant resgart sa simple cortoisie 
et les dous mos que me soloit parler 
comment me peut en cors li cuers durer 
quant il n en part trop est mauais  
li cheualiers en tele engoisse 
ne set se le uoir li cognoisse 
ou si mente et lait le pais 
et quant il est ainsis pensis 
qu il ne set li quex li uaut miex 
li yaue dou cuer li uient as iex 
pour la doulor qu il se porchasse 
et li descent aual sa face 
si que il ot le uis moillié 
li dus n en ot pas le cuer lie 
qu il pence qu il i a tel chose 
que recognoistre ne li ose 
lors dit li dus isnellepas 
  bien uoi que ne uous fiez pas 
en moi tant con uous deussiez 
cuidiez uous se me deissiez 
uostre consoil priueement 
que i ou deisse a nule gent 
ie me lairoie auant sans faute 
traire les dens l un apres l autre 
ha sire  fait cis qu est plains d ire 
  ie ne sai que ie puisse dire 
ne que ie puisse deuenir 
mais ie uourroie miex morir 
que perdre se que ie perdroie 
se le uoir dit uous en auoie 
et il estoit de li seu 
que l eusse recogneu 
au ior qui soit en mon uiuant  
lors dit li dus   ie uous creant 
sur le cors et l ame de moi 
et sor l amor et sor la foi 
que ie uos doi sor uostre homaige 
que ia en tout mon aaige 
n en n iert a creature nee 
par moi nouuele racontee 
ne samblant fait grant ne petit  
et cil en plorant li a dit 
  sire i ou uous dirai ainsi 
i ain uostre niece de uergy 
et ele moi tant c on peut plus 
or me dites  fait ce li dus 
  kant uous uoulez c on uous en queuure 
sauoit nus fors uous dui cest oeure  
et li cheualiers li respont 
  nennil creature dou mont  
et dit li dus   ce n auint onques 
comment i auenez uos donques 
ne comment sauez lieu ne tens 
par foy  fait il   sire par sens 
ie le uous dirai sans riens taire 
quant tant sauez de nostre affaire  
lors li a toutes racontees 
ses uenues et ses alees 
et la conuenance premiere 
et dou petit chien la meniere 
lors dit li dus   ie uous requier 
que a uostre terme premier 
uoilliez que uostre compains soie 
d aler o uos en ceste uoie 
car ie ueil sauoir sans esloingne 
se ainsis ua uostre besoingne 
si n en saura ma niece rien  
et cil respont   ie l otroi bien 
mais qu il ne uous griet ne anuit 
et saichiez bien ie irai anuit  
et li dus dit que il ira 
ne ia ne li anuiera 
eins li sera solas et ieu 
entr aus ont deuisié le lieu 
ou assembleront tout a pie 
si tost comme fu anuitié 
car pres d ileuc asses estoit 
ou la niece au duc manoit 
maintenant sont mis au chemin 
tant qu il sont uenu au iardin 
ou li dus ne fu pas grant piece 
kant il uit le chiennet sa niece 
qui s an uint au bous dou uergier 
ou il trouua le cheualier 
qui grant ioie a fait au chiennet 
tantost a la uoie se met 
li cheualiers et le duc lait 
et li dus apres li s en uait 
pres de la chambre et ne se meut 
illeuc s esconce au miex qu il peut 
d un arbre mout grant et mout large 
c estoit couuers com d une targe 
et mout entant a lui celer 
d ileuc uit en la chambre entrer 
le cheualier et uit issir 
sa niece et contre li uenir 
hors de la chambre en un prael 
et uit et oi tel apel 
com ele li fit par solas 
de salus de bouche et de bras 
car de ses biax bras l acola 
et plus de yy fois le baisa 
ainsque feit longue parole 
et cis la rebaise et acole 
et li dit   ma dame m amie 
m amor mon cuer ma druerie 
m esperance et quanques i ain 
saichiez que i ai eu grant fain 
d estre o uous si comme ore i sui 
des puis l ore que ie n i fui  
ele respont   mon dous signor 
mon dous amis ma douce amor 
ains puis ne fu ne ior ne heure 
que ne m anuiast la demeure 
mais ore de riens ne me deul 
car i ai o moi ce que ie ueul 
kant ci iestes preus et haitiés 
et li tres bien uenus soiez  
cis dit   et uous la bien trouuee  
tout oi li dus a l entree 
qui assez pres d ileuc s estut 
sa niece a la uois bien connut 
si bien et a la contenance 
que il est tous hors de doutance 
et se tint de ce la duchesce 
que dit li ot a menteresce 
et mout li plait or uoit il bien 
que cis ne li a mesfait rien 
de ce que il l a mescreu 
illeuc c est ainsis maintenus 
toute la nuit endementiers 
que la dame et li cheualiers 
dedans la chambre en zz lit furent 
et sans dormir ensamble iurent 
a tel ioie et a tel deport 
qu i n est raison que nus recort 
ne ne le die ne ne l oie 
se il n atant auoir tel ioie 
con amors a fins amans donne 
kant lor peinne lor gerredonne 
car cis qui tel ioie n atant 
c il l oioit et riens n i entant 
puisqu i n a a amor le cuer 
car nus ne sauroit a nul feur 
combien uaut a tel ioie auoir 
s amor ne li faisoit sauoir 
et tex biens n auient mie a tous 
car ce est ioie sans corrous 
et solas et enuoiseure 
mais tant i a qui petit dure 
c est auis a l amant qui l a 
trop pou esté ou il ama 
et que la nuis trop tost s en ua 
ia tant longues ne durera 
tant li plait la uie qu il mainne 
que se nuis deuenoit semainne 
et semainne deuenoit mois 
et mois zz ans et zz ans trois 
et yy ans yy et yy ans cent 
quant uenroit au definement 
cele nuit ainsqu il aiornast 
se uourroit il qu il anuistast 
et en cele pensee estoit 
cis qui li dus la atendoit 
car ains ior aler l en conuient 
et s amie o lui a l uis uient 
la uit li dus au congie prendre 
baisiers donner et baisiers randre 
et oi souuant soupirer 
et au congie penre plorer 
illeuc plorerent mainte larme 
et si oi penre le terme 
dou rassambler illeuc a terre 
li cheualiers en tel meniere 
s em part et la dame l uis clot 
mais tant comme ueoir le pot 
le conuoia a ses biax iex 
kant ele ne pot faire miex 
quant li dus uit clourre l uisset 
tantost a la uoie se met 
tant que le cheualier ataint 
qui a soi meismes se plaint 
de la nuit si comme il a dit 
que trop li a duré petit 
as tex pensees et as tex dis 
ot cele dont il est partis 
a cui il semble pour la nuit 
que failli ait a son deduit 
ne dou ior ne se looit point 
li cheualiers en itel point 
est de pencee et de parole 
kant li dus l ataint si l escole 
et li a fait ioie mout grant 
puis li a dit   ie uos creant 
que tou iors mais uous amerai 
ne ia mais ne uous mescroirai 
car uous m auez dou tout uoir dit 
et la duchesce m a mentit 
sire  fait il   pour dieu merci 
par amor uous requier et pri 
que cel consoil celer uous plaise 
pardue auroie ioie et aise 
et mourroie sans nule faute 
se ie sauoie que nul autre 
ice sauoit fors uous sans plus 
or n en parlez  fait ce li dus 
  saichiez il iert mout bien celé 
que ia par moi n en iert parlé  
atant s en sont parlant uenu 
la dont il estoient meu 
et cel iour quant uint au mengier 
monstra li dus au cheualier 
plus bel samblant c onques n ot fait 
mais tel courrous et tel deshait 
en ot la duchesce sans faille 
qu ele se leua de la table 
et a fait semblant par faintise 
que maladie li soit prise 
alee est couchier en son lit 
ou ele ot petit delit 
et li dus quant il ot mengié 
la gent deduit et festié 
si ua la duchesce ueoir 
et la fait sor son lit seoir 
puis a commandé que nelui 
ne remaingne laians fors lui 
on fait tantost ce qu il commende 
et li dus errant li demande 
commant cis max li est uenus 
et que ce est qu ele a eu 
ele respont   se dex me gart 
ie ne me donnoie resgart 
ore quant au mengier m assis 
que grignor sen et plus d auis 
n eust en uos que ie n i ui 
kant uous tenez plus chier celi 
que ie uos ai dit qui porchace 
que a moi honte et despit face 
et quant ui que plus bel samblant 
li feistes plus que deuant 
si grant deul si grant ire en ou 
car illeuc demourer ne pou 
ha  fait li dus   ma douce amie 
sachiez ie n en croroie mie 
ne uous ne autre creature 
c onques pour nule auenture 
auenist ce que uous me dites 
ains sai bien qu il en est tous quites 
onques ne pensa a ce faire 
tant ai apris de son affaire 
et si ne m en enquerez plus  
atant s em part d ileuc li dus 
et cele remet si pensiue 
que ia mais tant com ele uiue 
zz iour a aise ne sera 
deuant que plus apris ara 
de ce que li dus li deffent 
qu ele ne li demant noient 
mais ia ne li tenra deffence 
car en son cuer engin porpence 
qu ele le pourra bien sauoir 
se ele seuffre iusques au soir 
qu ele ait le duc entre ses bras 
ele set bien par tel solas 
en fera ce ne doute point 
miex son uouloir qu an autre point 
pour ce adont atant se tait 
et quant li dus couchier se uait 
a une part dou lit c est traite 
samblant fait que point ne li haite 
que li dus o li gesir doie 
ele set bien ce est la uoie 
de son mari mestre au desous 
a faire samblant de courrous 
pour ce se tient en itel guise 
que ele miex le duc atise 
a dire qu ele soit iree 
pour ce sam plus qu il a baisiee 
li dist ele   uous iestes faus 
et tricherres et desloiaus 
que me monstrez samblant d amor 
onques ne m enmastes iour 
et i ai esté lonc tens si fole 
que i ai creu uostre parole 
car souuente fois me disiez 
que uous de cuer loial m enmiez 
mais hui m en suis aparceue 
que i ai esté bien deceue  
et dit li dus   et uous de quoi 
si me deites par ma foi  
fait cele qui a mal i bee 
  que ie ne fusse si osee 
que ie uous enquerisse rien 
de ce que ore sauez bien 
de coi seur sauez por de 
de ce que cilz uos a conté  
fait ele   menconge et a uoire 
que uous a fait pencer et croire 
mais de se sauoir ne me chaut 
car ie pence que petit uaut 
a uous amer de cuer loial 
quoi que ce fut ou bien ou mal 
mes cuers ne ne uit ne ne sot 
que ne le seussiez aussis tot 
et or uoi que uous me celez 
uostre merci les uos pencez 
si saichiez or tout sans doutance 
que ia mais n aurai tel fiance 
en uous ne cuer de tel matiere 
com i ai eu sa en arriere  
lors a commencié a plorer 
la duchesce et a souspirer 
et s efforsa plus qu ele pot 
et li dus grant pitie en ot 
si li a dit   ma douce seur 
ie ne soufferroie a nul feur 
ne uostre courrous ne uostre ire 
mais saichiez ie ne puis pas dire 
ce que uoulez que ie uous die 
sans faire tres grant uilonnie  
ele respont isnellepas 
  sire se n ou me dites pas 
car ie uoi bien a uo samblant 
qu an moi ne uos fiez pas tant 
que celasse uostre consoil 
et sachiez bien mout me meruoil 
k ains n oistes grant ne petit 
consoil que uous m eussiez dit 
dont descouuerrs fussiez par moi 
et si uos di en bone foi 
ia en ma uie n auenra  
quant ce ot dit si replora 
et s efforsa plus qu ele pot 
et li dus grant pitie en ot 
si que plus ne se pot tenir 
de sa uolente descouurir 
puis li a dit   ma douce dame 
ie ne sai que faire par m ame 
mais tant me fi en uous et croi 
que riens nule celer uous doi 
que li miens cuers saiche ne ot 
mais ie uous pri n en parlez mot 
sachiez bien et tant uous en dis 
que se ie suis par uous trahis 
uous en receuerez la mort  
et ele dit   bien m i acort 
estre ne porroit que feisse 
chose dont uers uous mespreisse  
cilz qui l ainme pour ce la croit 
et cuide que ueritez soit 
de ce qu ele dit puis li conte 
de sa niece trestout le conte 
commant l aprint dou cheualier 
et comment il fu ou uergier 
en l einglet ou il n ot qu ex deux 
commant li chiennes uint a eux 
et de l issue et de l entree 
li a la uerite contee 
que nule rien n i a teu 
que il ait oi ne ueu 
et quant la duchesce entent 
que cil ainme plus bassement 
que de s amor l a escondite 
morte se tient et a despite 
mais ains adonc samblant n en fist 
ains otria mout et promist 
au duc celer si bien ceste oeure 
que c il set qu ele se desqueuure 
que il la pende a une hart 
si li estoit il ia mout tart 
d a cele parler qu ele het 
des icele heure qu ele set 
que ele est amie a celui 
qui li a fait honte et anui 
por tant ce li estoit auis 
qu il ne uout estre ses amis 
si aferme tout son porpens 
que c ele uoit ne leu ne tens 
qu a la niece le duc parost 
qu ele li dira aussistost 
ne ia ne celera tel chose 
ne plus n iert en son cuer enclose 
mais ains en lieu n en point n en uint 
tant que la penthecouste uint 
qui apres fu a la premiere 
que li dus tint sa cort pleniere 
se qu il enuoia partout querre 
toutes les dames de sa terre 
et sa niece tout premerainne 
qui de uergy iert chastelainne 
et quant la duchesce la uit 
tantot tous li sans li fremit 
com cele dou mont que plus heit 
mais son consoil si celer seit 
si que plus bel samblant li fait 
c onques deuant ne li ot fait 
mais mout ot grant talent de dire 
ce dont ele ot au cuer grant ire 
et la demeure mout li couste 
pour ce le iour de penthecouste 
quant les tables furent hostees 
en a la duchesce menees 
les dames en sa chambre o soi 
por eles parer en recoi 
pour aler cointes as karoles 
lors ne pot tenir ses paroles 
la duchesce qui uit son lieu 
ains dit aussis comme par gieu 
  chastelainne soiez bien cointe 
car bel et preu auez acointe  
ele respont mout simplement 
  ie ne sai quel acointement 
uous pensez ma dame pour uoir 
mais n ai talant d ami auoir 
qui ne soit dou tout a l onnour 
et de moi et de mon signour 
ce croi ie bien   dist la duchesce 
  mais uous iestes bonne maistresce 
qui auez aprins le mestier 
dou petit chiennet affaitier  
les dames ont oi le conte 
mais ne seuent a coi se monte 
o la duchesce s en reuont 
as karoles qui faites sont 
la damoisele seule remaint 
li cuers d ire li trouble et taint 
et si li meut trestous en uentre 
dedens une guarderobe entre 
ou une pucelete estoit 
qui au pie dou lit se gisoit 
mais el ne la pouoit ueoir 
en lit ce est laisiee cheoir 
la chastelainne mout dolente 
ele se plaint et se demente 
et dit   biax sire dex merci 
que peut estre que i ai oi 
que ma dame m a fait regret 
que i ai affaitié mon chiennet 
se ne set ele par nelui 
ce sai ie bien fors par celui 
que i amoie et trahie m a 
ne se ne li deist il ia 
s a li n eust grant acointance 
et s il ne l amast sans doutance 
plus que moi que il a trahie 
bien uoi que il ne m ainme mie 
quant ci me faut de conuenant 
dous diex et ie l amoie tant 
comme riens pouoit autre amer 
qu aillors ne pouoie pencer 
nes une heure ne ior ne nuit 
c est ma ioie c est mon deduit 
c est mes delis c est mes depors 
c est mes solas c est mes confors 
comment a li me contenoie 
de pencer quant iou n ou ueoie 
ha amis dont est ce uenu 
que pouez estre deuenu 
quant uers moi auez esté faus 
ie cuidoie que plus loiaus 
me fussiez se dex me conseut 
que ne fu tritans a yseus 
plus uous amoie la moitie 
se dex ait ia de moi pitie 
que ne faisoie moi meismes 
onques auant ne puis ne primes 
en pencer en dit ne en fait 
ne fis ne pou ne grant mesfait 
par coi me deussiez hair 
ne si uillainnement trahir 
com a uos amors depecier 
por autre amer et moi laissier 
et descouurir uostre consoil 
elas amis mout me meruoil 
que li miens ceurs si m aist dex 
ne fu onques uers uous itex 
car se tout le monde parmi 
tout son ciel et son paradis 
me donnast dix pas ne preisse 
par conuenant que uos perdisse 
car uous estiez ma richesse 
et ma sante et ma leesse 
ne riens greuer ne me peust 
tant comme mes las cuers seust 
que li uostres de riens m amast 
ha fine amors et qui pensast 
que cilz feist uers moi desroy 
qui disoit kant estoit o moy 
et ie faisoie mon pouoir 
de faire trestout son uouloir 
qu il iert tous miens et a sa dame 
me tenoit et de cors et d ame 
et le disoit si doucement 
que ie croioie bonnement 
ne en cuidasse a nul feur 
qu il pouist trouuer en son cuer 
enuers moi courrous ne haine 
por duchesce ne pour roine 
qu a lui amer m estoit si bien 
c a mon cuer prenoie le sien 
que il m anmast tout autrecy 
qu il se tenoit a mon ami 
toute sa uie et tout son aaige 
car bien connois en mon couraige 
s auant morust que tant l anmasse 
qu apres lui petit durasse 
qu estre morte o lui me fut miex 
que uiure si que de mes iex 
ne le ueisse nule fois 
ha fine amor est ce dont drois 
que il a ainsis descouuuert 
nostre consoil dont il me pert 
qu a m amor otroier li dis 
et bien en conuenant li mis 
que a cele heure me perdroit 
que nostre amor descouureroit 
et quant i ai auant perdu lui 
ne puis apres itel anui 
sans celui por coi ie me deul 
ne puis uiure ne ie ne ueul 
ne ma uie ne me plait point 
ains pri dieu que la mort me doint 
et que tout aussi uraiement 
com i ai amé bien loiaument 
celui qui ce m a porchacié 
ait de l ame de moi pitie 
et a celui qui a son tort 
m a trahie et liuree a mort 
doint honor et ie li pardoing 
ne ma mors n est ce douce non 
ce m est auis quant de li uient 
et quant de s amor me souuient 
pour li morir ne m et pas peinne  
atant se tut la chastelainne 
fors qu ele a dit en soupirant 
  dous amis a dieu uous commant  
a ces mos de ses bras s etraint 
li cuers li faut li uis li taint 
angoissement est pasmee 
et gist paille et descoloree 
enmi le lit morte sans uie 
mais ses amis ne le set mie 
qui se deduisoit en la sale 
a la karole ou dance et bale 
mais ne li plait riens que il uoie 
kant cele a cui son cuer otroie 
n i uoit point dont mout se meruoille 
si a dit au duc en l oreille 
  sire qu est ce que uostre niece 
est demouree si grant piece 
que n est as karoles uenue 
ne sai se l auez mise en mue  
et li dus la karole esgarde 
qui de ce ne se prenoit garde 
celui a soi par la main trait 
et droit en la chambre s en uait 
et quant en la chambre ne l treuue 
au cheualier a dit et reuue 
c an la garderobe la quiere 
car il le ueut en tel meniere 
et cilz qui li en sot bon gres 
est en la guarderobe entrés 
ou s amie gisoit enuerse 
en lit descoulouree et perse 
tout maintenant l acole et baise 
car bien en ot et lieu et aise 
mais la bouche a trouuee froide 
et partout paile et bien roide 
et au samblant que li cors monstre 
uoit bien qu ele est morte tout outre 
tantost tous esbahis s escrie 
  qu est ce las est morte m amie  
et la pucele sailli sus 
qui au pie dou lit gisoit ius 
et dist   sire ie le croi bien 
que morte soit que autre rien 
ne demanda puisque uint cy 
pour le corrous de son ami 
dont ma dame l ataina 
et d un chiennet la rampona 
dont li courrous li uint mortex  
et quant cis oi les mos tex 
que ce qu il dist au dux l a morte 
sens mesure se desconforte 
  elas  dit il   ma douce amour 
la plus cortoise et la millour 
c onques fust et la plus loial 
comme tricherres desloial 
uous ai morte ce fust droiture 
que sor moi tornast l auenture 
si que uous n en eussiez mal 
mais cuer auiez si loial 
que sor uous l auez auant prise 
mais ie ferai de moi ioutise 
por la traison que i ai faite  
une espee a dou feurre traite 
qui iert pendue a un espeur 
si s en feri parmi le cuer 
cheoir se lait sur l autre cors 
tant a seingnié que il est mors 
et la pucele est hors salie 
kant ele uit le cors sans uie 
paour ot de ce qu ele uit 
au duc qu ele encontra a dit 
ce qu ele ot oi et ueu 
ce qu ele n i a riens teu 
commant l affaire ot commancié 
nes dou petit chiennet affaitié 
dont la duchesce auoit parlé 
uous le duc adonc desué 
tout maintenant en la chambre entre 
au cheualier a trait dou uentre 
l espee dont c estoit ocis 
tantot c est a la uoie mis 
grant aleure droit as karoles 
sam plus tenir longues paroles 
tout maintenant a la duchesce 
en a rendue sa promesce 
si qu en chief li a embatue 
l espee que il tenoit nue 
sans parler car trop fu iriez 
la duchesce chiet a ses piez 
uoiant tous cex de la contree 
dont fu la feste si troublee 
des cheualiers qui la estoient 
qui grant ioie mené auoient 
et lors li dus tout aussis tost 
adonc s esmeruillerent trop 
dist tout l affaire enmi la cort 
lors n i a celui qui ne plort 
et meesment kant il uoioient 
les amans qui mort estoient 
et la duchesce d autre part 
a deul et a corrouz se part 
la cors et a meschiet uilain 
li dus enterrer l endemain 
fist les amans en sarquieu 
et la duchesce en autre lieu 
mais de l auenture ot tel ire 
c onques puis ne l oit on rire 
errant prist la crois d outremer 
ou il ala sans retorner 
si fu illeuc oppiteliers 
he diex trestous cilz encombriers 
et cis meschiez por ce auint 
qu au cheualier tant mesauint 
qu il dit ce que celer deuoit 
et que desfendu li auoit 
s amie qu i ne le deist 
tant com s amor auoir uoussist 
et par cest exemple doit len 
s amor celer par si grant sen 
que on ait touiors remenbrance 
c on ne la perde par tel mescheance 
que li descouurir rien ne uaut 
et li celers en tous poins uaut 
en tous estas soit bas soit haut 
qu einsis le fait ne crient assaut 
des faus felons enquereours 
qui enquierent d autrui amours 
