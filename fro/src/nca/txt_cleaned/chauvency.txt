amors est biaus commancemans 
or doint diex que li finemens 
soit ausi biaus en son fenir 
com li commansiers el uenir 
dites amen que diex l otroie 
d amors et d armes et de ioie 
est ma matiere et de tel gent 
qui sont et bon et bel et gent 
mignot iolif et enuoisié 
et en maint loing pais prisié 
et si gentiex est ma matiere 
qu ammei n encoste ne ariere 
ne doit auoir riens qui desplaise 
or uos souffrez soiez a aise 
ne dirai riens qui uos anuit 
a mon pooir hui ne anuit 
ne autre fois diex m en deffande 
qui a moi consillier entende 
tant que uos puisse cest afaire 
a bon chief demener et traire 
et que li bon dient entr eus 
que bien l a fait iaques bretex 
quant li fiex de la uirge auoit 
cil qui touz les bienz seit et uoit 
mil deus cenz ans et quatre uins 
et cinq ie n en sui pas deuins 
ainsois le sai de uerite 
a la sainte natiuite 
la uirge mere au roi puissant 
uit iours apres aoust issant 
mon liure a faire commancai 
tout droit a saumes en ausai 
enz el chastel le gentil conte 
henri cui diex destour de honte 
et doint de uie longe espasse 
car c est cil qui les autres passe 
de cortoisie et de largesce 
de franchise et de gentillesce 
gentil proudome a en son cors 
grant bien me fait quant ie recors 
de lui lez biens et lez honour 
car i aim de cuer lez bons signors 
le iour de feste nostre dame 
qui puet sauuer et cors et arme 
quant li gaite ont le ior corné 
me leuai droit a l aniornei 
parmei le bois alai iouer 
pour mes pansees remuer 
faisant d amors deus petis uers 
esgardant le pais diuers 
assez pansai si me taisoie 
en mon panser que ie faisoie 
choisi un cheualier uenant 
un trocons en son point tenant 
d une grosse lance brisie 
a sa maniere desguisie 
le cognu et au desrainier 
si l apele on conrat warnier 
quant il me uit bien me cognut 
tout maintenant qu il m aparsut 
lors commanca a fastroillier 
et le bon fransoiz essillier 
et d un walois tout despannei 
m a dit  bien soiez uos uenei 
sire iaquemet uolentiers 
diex uos saut sire cheualiers  
fis ie et  a dieu uos commant  
lors dit en son tyois romant 
 sain mairi ou welz uos aler 
laissiez mi quatre mos parler 
conte moi uos de nouelier 
qui sont il deuient cheualier 
ou seront il trestout prou 
sire de ce ne sai ie preu 
mais qui a chauuenci uenroit 
a ceste saint remei tout droit 
la pouroit assez genz trouer 
pour ses proesses esprouer 
a iouster et au tornoier 
de dancier et d esbenoier 
i aura fait mout et assez 
ainzque li termez soit passez 
dames pucellez i seront 
pour esgarder que cil feront 
qui requierent ioie d amour 
or ne faites mie demour 
uenez ueoir cele grant feste  
lors commanse a croler la teste 
et respondit faistisement 
 saurai ie bien parler romant 
la bon fransoise trestout sai 
moinne ie bacheler d ausai 
sa grosse lance en sa main porte 
iousteri fu trestoute morte 
et par la iour dei di ie uoir 
sire bien le poez sauoir  
et puis li dis a un soul mot 
 ie paierai tout uostre escot 
combienqu il me doie couter 
s il ne trueuent a cui iouster 
dex aie uos pues bien uoir dire 
or conte mi qui fu la sire 
la bel dame et la bel pucel 
et ie conte tout la nouel 
au roi et a son cheualier 
ci uient trestout li bachelier 
certes biaus sire uolentiers 
ie uos nomme trestout premiers 
le gentil conte de chini 
et la gentil contesce ausi 
qui sont gent de mout bon afaire 
large et cortois et debonaire 
de haut leus et de haute gens 
cis comanciers est biaus et gens 
par le cors de iaquet c est mon 
au comancier fut bel et bon 
la sont fors cheualier uaillent 
saige et cortois fot il deus tant 
et contesce de grant bontei 
certes uos dites ueritei 
millour ne pouroit on trouer 
se est legier a esprouer 
que lez bons aimme et les mauuais 
uorroit qu il fusent a biauuais 
tant lez heit en sa compaignie 
de touz lez bienz est ensaignie 
par dieu iaquet se fu bien dit 
sire se damediex m ait 
i en ai dit se qu a moi afiert 
a la gentiex contesce i ert 
de la roche et de lucembourc 
dont ie ne sai nulle millour 
en touz poinz et en touz endrois 
tant que diex l aimme se est drois 
et s i aura en sa compaigne 
celle qui en touz bienz se baigne 
margot qui tant par est cortoise 
qu entour son cors a une toise 
n a nule riens fors cortoisie 
si est chantans et enuoisie 
et yolant sa belle suer 
qui a cortois uisaige et cuer 
taillié a faire tous lez biens 
ne ie ne sai plus franche riens 
ces deus furent filles blondel 
de lucembourc que tant ui bel 
et tant uaillant que de proesce 
n est nuns qui enuer lui s adresse 
et se bien entandez mon conte 
seror germaines cestui conte 
que de proesce le resamble 
conrat garnier que uos em samble 
par nostre dame de paradis 
i escoute uolentier tes dis 
qui fu il plus a cel emprinse 
agnes qui est belle a deuise 
la damoisele de commarci 
et mahaut d aspremont ausi 
ces deus maintienent bien la guise 
de cortoisie et de franchise 
se dex me sauerat cors 
ta parleri fut trestout uours 
mahaut fut un bon damoisel 
agnes de commarci trop bel 
se l auerai une souhait 
mi fame fu trestout si fait 
par dieu uos aueriez droit 
uostre afaire miex en uaroit 
et si uos plaist a escouter 
encor uos uoiel auant conter 
de la feste qui i sera 
et quex dames i auera 
ma dame d aspremont i ert 
qui plus belle ne millor quiert 
pour feste et por ioie acoillir 
fous est et s i puet bien faillir 
et d ardanne celle contree 
i ert une dame honoree 
de florainuile le chastel 
et auec li un gent iouel 
agnes sa file ce m est uis 
blanche brune clere de uis 
simple comme est uns angelot 
et uos et touz les autres los 
que droit a chauuenci uaigniez 
et que tes gens i amaigniez 
qui puissent endurer lez fais 
des biaus cous qu il i aura fait 
saint mairi iaquet que di uos 
ie manrai la mout bien trestous 
et les millor cheualerie 
et la plus bone iousterie 
qui fust en d ausai et de rin 
que uos auez mout bon uoisin 
et cheualiers de grant afaire 
por une tel besoigne faire 
preus et uaillains et fors et uitez 
mais se uos onques ior ueistes 
belle feste ne mues esree 
bien festoiee et bien iuee 
soiés diemange a l ostel 
et le lundi parlerons d el 
toutes iour deuant lez berfrois 
uerrés mener les grans effrois 
lances brisier cheuaus creuer 
et les bons des mauuais seurer 
toute iour menront tel mestier 
le mardi iert a renforcier 
mescredi feste a grant donoi 
et le soir parler del tornoi 
s on puet il iert fais par acort 
et s on ne puet ie uos recort 
que li fis d or sera tandus 
et de ceus dedens desfendus 
hardiement et sanz esgart 
et qui a poour si se gart 
qu a mon sen il i aura tel 
qui uoroit estre en son ostel 
pour sez espaulez espargnier 
cuidiez le uos conrat warnier 
par le cor de s e bon nouel 
sire iaquet ce fu mi bel 
que ie uos ai trouez au bos 
uos comte mi toz les bons mos 
de festerie et de la dame 
sire si diex me gart de blasme 
de corrous et de mauistie 
n en sai pas nomer la moitie 
ne la uaillance ne le pris 
sainte mairi ou fust ce pris 
ne l trueue mi en cent pais 
la cours sera bien signoris 
qui pouroit estre coniois 
et de la feste auroit lou pris 
par saint quentin warnier conrat 
se uos estiez a hastat 
uostre maison si uenissiez 
ne cuit que rienz i perdissiez 
par saint nichais iaquet g irai 
ma fil ma compaignon manrai 
par foi sire diex uos i maingne 
et a grant ioie uos ramagne 
et gart uos cors et uos doint ioie 
lors se mist chascunz a la uoie 
a saumes m en sui retornez 
ia fu li mangierz atornez 
les tables mises li proudons 
sist au mangier qui mout est bons 
ma table fu iouste lui mise 
et la maisnie bien aprinse 
me menerent tantost seoir 
luezque li cuens me pot ueoir 
me demanda don ie uenoie 
que si matin leuez m estoie 
ie li ai conté erranment 
la uenue et le parlement 
l acointance et le desrainier 
de moi et de conrat warnier 
le faus roumanz et lez faus dis 
assez en a li bon cuens ris 
tout maintenant com ot mangié 
au gentil conte a prinz congie 
mais ie uos di par saint germain 
ne m an parti pas wide main 
mout bien me restora ma perde 
cote corset et houce uerde 
mouffles et chasperon forrei 
de bon fin uair m a endossei 
a grant ioie m en enuoia 
uns siens uarlet m en conuoia 
saumois paissai mes et tout l estre 
briey laissai a la main destre 
a auuiller iu une nuit 
a grant ioie et a grant desduit 
mes iornees taillai ensi 
que ie uing droit a chauuenci 
le diemange de la feste 
grant bruit i ot et grant tempeste 
parmi grainges et par hostex 
qu assez en i auoit de tex 
qui ne sauoient ou logier 
si ert ia tans de haubergier 
si tost com en la uile entrai 
bruiant le hiraut encontrai 
en chastel me mena par tout 
ainz n i trouai huissier estout 
tuit me faisoient bien uingnant 
ausiment main a main tenant 
bruians en la feste m a mis 
ie li ai dit  bruiant amis 
cestui point tenez de m escole 
nus ne doit aler par karole 
s i n est cheualier ou tex hom 
qu il le puist faire par raison 
si le tient on a uilonnie 
a home de basse lignie 
alons seoir lez sele stache  
bruiant despoille sa garnaiche 
que d armes estoit painturee 
dalez l estache l a ruee 
assis me sui et il lez moi 
pour ce qu il suet parler a moi 
d armes et de cheualerie 
et cognut la bachelerie 
li ai commencié a enquerre 
qui fu chascunz et de quel terre 
lors me respondit bruiandiaus 
 ie cognois grant partie d iaus 
c est la li cuens de lucembourc 
cheualiers preus et plain d onor 
apres son frere walerant 
cheualier preu et compaignant 
gent et cortois et large assez 
bruiant et cil qui est passez 
deuant ses dames a main destre 
qui tant est biaus qui puet se estre 
iaquet c est perars de grilli 
a biaute n a il pas failli 
ni a bonte ice sachiez 
il est de touz biens entechiez 
et uez dela le signor d aixe 
le plus cortois que iaimais naixe 
le plus franc et le plus gentil 
et bien saichiez que ce est cil 
qui a toz bons ensaingnemens 
c est la phelipes li flamans 
et florens de hainnaut encoste 
lez lui wautier de hondescoste 
cil autre sont tuit hannuier 
et uez uos la conrat warnier 
qui bel desraine son fransois 
moitiet romans moitiet tiois 
entor lui sont li ausisain 
s i est cuenes de barquehain 
admes de lunenge et ferci 
rogiers de miriessai ausi 
et uers sez dames par deca 
cis cheualiers qui la passa 
c est walerans de fauquemont 
lez lui le signor d aspremont 
renaus de trie est auec aus 
qui est et gros et grans et biaus 
et uez la hanri de briey 
ourri son frere encoste lui 
et uez la de marzei bekart 
andreu d amance et wichart 
c est la li roufous de neuffuille 
uns cheualiers qui pou set guile 
si est preus meruilleusement 
mais il li faut plante d argent 
uez ci le conte de chini 
cheualiers de tous biens garni 
uez la girart de loz son frere 
par la foi que ie doi mon pere 
il est de trop bone maniere 
ce sont berguignon la deriere 
ce est estenes d oiseler 
et ce est simons de moncler 
li dui frere de saint remei 
et li sires de faucoingni 
encoste eux huguez de negrez 
et miles de ronchanp delez 
uez ci de neufueille guiart 
et de cuminieres colart 
le conte de sansuerre a destre 
iehan de prie a sa senestre 
uez la hue de confilont 
et c est pieres de berfromont 
celui encoste sez maisieres 
apele on iehan de rosieres 
cil la sont de dela la mer 
einglois si font mout a amer 
cheualier preu saige et honeste 
si sont uenu ueoir la feste 
bruiant se ia diex me garisse 
ne cuit que onques mais ueisse 
une feste mout miex aree 
ne gent qui fust mains effraee 
ce poons nons de cler ueoir 
chascunz se painne a son pooir 
de mener ioie et de seruir 
et chascun faire a son plaisir 
ie n en uoi nelui recreant  
ensi demorai ie seant 
en la dance lez le postel 
iouste le hyraut bruiandel 
tant qu il iert mienuis passee 
et la gent iert auques lassee 
de festier et de chanter 
uns hiraus ua en haut monter 
ie cuit c on apeloit martin 
 signor  fait il  a le matin 
uos semons tous d alers as chans 
laissiez hui mais ester uos chans 
uez ces dames trop trauillies  
a cest mot sont desparillies 
em chambres uont et en solliers 
escuier courent en seliers 
a porter uin fruit et touailles 
nois menues et grosses iailles 
tantost apres le fruitier 
prendrent congie si uont couchier 
lundi matin de bonne estrainne 
le premier ior de la semainne 
l andemains de la saint remi 
que bacheler sont arammi 
si tost com diex ot iors prestei 
et uallet furent aprestei 
a ces armes aparillier 
ribaut garcons pour atillier 
selles cornues et poitraus 
tel noise mainnent tuit entr aus 
que meruoilles fu a oir 
illuecques peussiez ueir 
maint bon destrier sort et bausent 
blanc et gris et noirs et ferrant 
a cez bachelers poursaillir 
qui ne cuidoient pas faillir 
d auoir la iouste premerainne 
et ia estoit tierce hautainne 
et el chastel messe chantee 
et mainte dame auoit montee 
sour les berfrois pour esgarder 
cex qui weullent honor garder 
et mestre cors en auenture 
paient proesse sa droiture 
qui dit a son fil hardement 
 biaus fis alez hardiement 
honor ceu c on li doit paier 
si ne se fait nul esmaier 
amez honor et cremez honte 
se uoz uolez entrer en conte 
de ceuz qui sont tenu a preu 
o uostre afairez ne uaut preu  
ansiment set on oiseler 
proesce le boin bacheler 
tant qu il a le mestier aprins 
par coi il puet monter en pris 
sus les berfrois pres des cortils 
estoit montez li cuens gentis 
la contesce de lucembourc 
et mainte dame de ualour 
dont ie ne puis conte tenir 
lors esgardai et uis uenir 
fors dou chastel de chauuenci 
hiraus crient trestout ensi 
come s i fusent forsenei 
dui et dui furent asenei 
cil trompoour et si trompoient 
et ses bachelers amenoient 
d armez si enpapillonnez 
que puis l eure que ie fu nez 
ne ui a mon gre tel meruoilles 
uns cheualiers d armes uermoillez 
a cinq annes d or en l escu 
ui deuant touz qui sanz escu 
uieut auoir la premiere iouste 
comentqu il soit ne coiqu i couste 
si quiert as autres c on li doigne 
lors oi escrier  chardoigne  
et puis  uanne  a ces hiraus 
garcons glatir huier ribaus 
cheuaus hannir tabour soner 
ne fesist pas bon sermonner 
que trop estoit grans la tempeste 
li cheualiers rue en sa teste 
le hiaume et puis ou pre s alance 
et on li met poing sa lance 
qui corte et grosse et uerde estoit 
li cheualiers qui s aprestoit 
contre lui fu deuers hainnaut 
adont escrient cis hiraut 
chascunz huia en son latin 
et ie crioie  bazentin  
que ie cuida que ce fust cil 
 diable uos fait si soutil  
dist uns hiraus  en hiraudie 
tais toi mesias dex te maudie 
c est bazentins uos i mentez  
de ferir fu entalentez 
pour ce que ie l clamai mesel 
donné m eust sor le musel 
que ie i auoie pou parens 
mais ie m alai ferir en rens 
lors ui a destre et a senestre 
deus cheualiers de mout fier estre 
chascunz monté sor grant destriers 
et tinrent le pie en l estrier 
tout ausi roit come une estache 
ie di et si uuoil bien c on saiche 
que ferris cuidoit touteuoies 
que li rois li gardat sez oies 
tant estoit de fier contenant 
le cheual broche maintenant 
et il li saut et porprent terre 
l escu encontre son pis serre 
el hiaume enbruns la lance en point 
de corardie n i ot point 
mais grant foison de hardement 
et uint i si hardiement 
esperonnant qu i me sambloit 
que toute la terre trambloit 
et cil qui uint de l autre part 
sans atarger des rans depart 
le chief enclin l iaume lacié 
l escu au col fort enbracié 
la lance en poing le cheual broche 
des esperons taillié a broche 
et cil treslance si s estant 
ausi com foudre qui descent 
el renc qui fu loing et estrois 
et lez dames sor les berfrois 
pour mieus esgarder la besoigne 
ferris li sires de chardoigne 
comme tempeste uint bruiant 
et cil de heface huiant 
a haute uois et d angoisie 
la noise estoit si acoisie 
com s on oit chanter la messe 
quant de ferir uindrent a esse 
l uns pres de l autre et il fu poins 
andoi froiserent iusqu es poins 
si se huterent li uassal 
de cors de pis et de cheual 
qu il se uolent par escuelles 
chief et uentrail et les boelles 
ont esmeu et estonné 
bien sambla qu il eut tonné 
del grant escroit a l asambler 
le plus hardi conuint trambler 
la n auoit on soig de plaidier 
chascun courut le sien aidier 
au releuer fu grans la presse 
mais cis cui li griez maus apresse 
et qui gist en tel garantine 
panse petit a son couuine 
au pie desous les eschaufaus 
oissiez braire cez hiraus 
et glatir sus cez damoisellez 
et a dames et as pucelles 
or disoient com fol et nice 
 femes li cors dieu uos honisce 
quant si se font cil bacheler 
pour uos les iex estanseler 
et uoler fors de lors ceruiaus 
trop est achatez li reuiaus 
de uostre amor qui tant est chiere 
la male paission uos fierre 
or esgardés mauaises femes 
cex qui metent et cors et armes 
pour uos gissent a tel meschief 
qu il ne mueuent ne pie ne chief 
hee que n en auez uos pitie 
fames pour la uostre amistie 
metent lor cors a tel dolor 
encor i metent plus do lor 
qu apres lors cors metent la terre 
cis gius lor est tornés a guerre 
touz tans lors estuet trauillier 
li iour pener la nuit uillier 
et puis languir en desirrant 
en penser et en sopirant 
ua a destruction li cors 
ahi fames la male mors 
uos doint prochainement sante 
se uos n auez de cex pitiez 
qui por uos sont a tel destresce 
par biaus samblant et par promesse 
poez les chaitis apaier 
que si biaus cos seuent paier 
et eus geter en la longuaingne 
et uos lor faites tel barguangne 
que pis en ualent li dongier 
que male mors ou enragier  
ainsi li hiraus estoutie 
uers lez dames par sa sotie 
et si dist bien qu il a bon droit 
ia furent li cheualiers droit 
et releué de pasmison 
gens i auoit a tel foison 
que nuns dire ne le porroit 
touz li mondes i acouroit 
pour esgarder et por ueoir 
le grant meschief et le cheoir 
de la iouste qui tant fu ruste 
qu a fol en tient on le plus iuste 
mais ferris en ot bon marchie 
quant li cheual l orent marchié 
n ot il mais que brisié le bras 
se ie ia tel mestier enbras 
por nul conquest que ie i uoie 
ie puisse entrer en male uoies 
s il a bon cop fait se soit siens 
miex l aing pour lui que ce soit miens 
quant ceste ioste fu passee 
la gent refu toute amassee 
por ueoir l autre iouste apres 
encoste moi et assez pres 
s armoit uns cheualiers gentis 
a toute honor faire ententis 
preus et hardis et enuoisiez 
et a l ostel aparilliez 
de toutes bones genz ueoir 
en grant destrer le ui seoir 
entalentez de bel cop faire 
hyraus comancent lors a braire 
 faucongni au bon cheualier 
qui ne se ueut mie seler 
uez le la ou il s aparoille  
d autre part uinrent a meruoilles 
cil cheualier de uers ausai 
que ia se metront a l essai 
de faire quanque a preu afiert 
tantost cil de barquesain fiert 
des esperons bel et adroit 
et faucoigniez reuient touz droit 
de bien ferir entalentez 
cors et pooir et uolentez 
se sont tot troi ensemble mis 
andoi se uienent ademis 
si que chascunz feri en gorge 
as fers qui sont de bone forge 
abatent hyaumes et barbieres 
et li uassal sor lez crupierez 
sont enuersé des rutes cous 
puis se regetent sour les cous 
de lor cheuaus au reuenir 
a painnes se puent tenir 
si sont greué et estourdi 
et de teste si eslourdi 
qu a poi n alerent ius flatir 
et hyraus prinsent a glatir 
 c est faucoigni c est berquehain  
chascuns i tesmongne le sain 
et les dames dient entre elles 
que les ioustes sont fors et belles 
c est mout bien fait puisqu i lor siet 
combienqu as autres cout ne griet 
petit apres ceste auenture 
une iouste crueuse et dure 
refu tantost apparillie 
de toute pars si attillie 
com pour conquerre honor et pris 
ne se tenoit mie por pris 
li cheualiers deuant lez loges 
de coloigne iusqu a limoges 
n ot bacheler de millor taille 
hiaume lacié sor la uantaille 
l escu uermoil a trois aniaus 
d argent au col qui mout fu biaus 
et bien li sist a la senestre 
la grosse lance en el poing destre 
si fu plantez com uns estoz 
sor le cheual qui ua plus tost 
assez que ie ne uos descri 
et hiraut crient a un cri 
 uianne au bacheler gentil 
uianne a millet de til 
qui est tailliez a touz bienz faire 
et si ne bee a autre afaire 
qu a amander et a ualoir  
tout maintenant ui aparoir 
un cheualier encontre lui 
et certez ie ne ui nelui 
d armes plus bel apparillié 
ne furent mie enarzillié 
si parement qui d or estoient 
bendés de guelles apparoient 
a trois coquilletes d argent 
et tant i auenoient gent 
que nul plus bel de lui ne ui 
li cheualiers s amaneui 
la lance en poig l escu enbrase 
el chief del renc pourprent sa plase 
et uns hyraus a un pie tort 
qui a oci maint home a tort 
et blasmé pour le sien auoir 
mist en braire tout son pooir 
 cierques cierques au bon ferci 
haldons haldons ia le feri 
de cinq lanses parmi sa teste  
ausiment crie comme beste 
li hiraus en son faus patois 
sotins li a dist en sotois 
 tais toi ribaus tu n ies pas dignes 
a parler d armes mais de pignes 
pour escurer ton hannepier 
qui resamble tes en charnier  
adont s est coresiez coquasse 
de son baston ferré a glase 
li uost donner auant sailli 
quant li pie tors li a failli 
mais sotins l eust mal mené 
entre sez mainz et deuoré 
quant li doi iusteur s esmurent 
pour paier ce que paier durent 
de la iouste dirai le uoir 
que ie les ui andeus mouoir 
chascun sa lance paumoiant 
lons les rens uinrent costoient 
et quant de pres s entraprochierent 
li uns sor l autre deschargerent 
ausiment com pour tout confondre 
des lances oissiez respondre 
les grans escrois et les grant glas 
et les tronsons et les esclas 
uolent amont deuers les nues 
et les testes demorent nues 
si c on lez pot de plain ueoir 
qui lez cognut si pot sauoir 
qui fu miles qui fu fercis 
se de son sen ne fu maris 
hiraut comencent tuit a braire 
et les dames grant ioie a faire 
et disoient toutes a fait 
que miles l auoit mout bien fait 
et certes eles disent uoir 
tout ce deuez croire et sauoir 
que plus a celui ior de painne 
c uns autres toute la semainne 
de coi chascunz mout le prisa 
quant seize lances i brisa 
a uint et uit cors de cheuaus 
ce fu proesce de uassaus 
la quarte iouste uos deuis 
et si cuit bien a mon auis 
que ce fu une des plus rustes 
ne sai se uos ne uos i fustes 
mais par lez deus dont ele fu 
ui ie des fers uoler le feu 
si com des roches et des hiaumes 
et encor est ensi mes asmes 
que ie uos di que il i furent 
et le pour coi loer les durent 
cil qui les uirent et ie dont 
en dirai se diex bien me doint 
selonc mon sen et a plaisir 
des bons c on ne s en doit taisir 
de bien dire a cex qui bien font 
car li biens pas ne se desfont 
ou il est de prodomme ois 
ainz est amez et coniois 
dont doit on bien des bons bien dire 
que miex en ualent et li pire 
aucunne fois i prenent garde 
ce n est nuns biens com loig qu i tarde 
que a la fois ne uaigne en haut 
or uos dirai se dex me saut 
des iousteours ce que i en sai 
cil qui premiers uint a l essai 
estoit si biaus et si mollez 
deuant et deriere et en lez 
de chief de cors et de uisaige 
que tout le iour n i ot uisaige 
nuns si tres bel a mon samblant 
n auoit mie ronsin amblant 
ains sist en grant destrier d espaigne 
et sauez uos quex est s ansaigne 
un escu d or a la crois noire 
et en la crois si com i espoire 
auoit cinq coquilles d argent 
mout se maintient et bel et gent 
li cheualiers de uers bergoingne 
le hiaume ou chief sa lance empoigne 
et ua son escu enbrasent 
deuant les dames uint passant 
le petit pas mout simplement 
hiraut escrient hautement 
 grilli au fil de bon prodome 
que d illande deci a rome 
doit li renons de lui aler 
grilli au gentil bacheler 
grilli au bacheler grilli  
tout maintenant auant sailli 
uns cheualiers mais mout est iuesnes 
en ardanne l apele on cuenes 
parmi la terre as lamburgis 
n est pas a son destrier sougis 
ainsois le mainne a son plaisir 
le petit pas tout a loisir 
pie en estrier droit come fleche 
ne se deshuie ne ne flege 
mais ausi drois come un tisons 
grans et tailliez come frisons 
de cors samble cuens palazins 
et de la teste sarrazins 
noirs et crespés a les cheuiaus 
iqui estoit grans li reuiaus 
a sez armes aparillier 
rire et iouer et grasillier 
oissiez dames et pucelles 
et chanter sez chancons nouelles 
trompez tantir soner tabors 
flaiot fretel font lors labor 
ribaut huient et garcon braient 
li iousteour plus ne delaient 
cheual saillent et lambel uolent 
hyraut parmi les renz parolent 
d armes li uns encontre l autre 
et cuenes uint lance sour fautre 
dedans son hiaume escrient  oure  
perras de grilli ne demore 
parmi les rens uinrent frapant 
ensi come au mestier apant 
tout droit enmi les dans s ataignent 
de rustes cous si fort se paignent 
que li destrier uont chancelant 
et oies en teste etincelant 
granz escroiz fisent au brisier 
assez se fait chascuns prisier 
le iour de sa grant uolente 
hyraus resont entalenté 
a parler d armes et disoit 
chascuns qui son ami prisoit 
  cil doit bien faire par nature 
cis rens apaie sa droiture 
cis est et biaus et bons assez 
cis ne seroit iamais lassez 
de faire honor a son pooir 
cestui doiuent dames ueoir 
qui est cortois et dous et frans 
et de l espee bien ferans 
iouenes et liez et preuz et riches 
et si n est ni auers ne chiches  
ensi chascunz le sien tesmoigne 
et d alemaigne et de bergoine 
et quant uinrent au chief des renz 
amis et signors et parens 
i ot assez qui les resurent 
des dames qui as loges furent 
li une a l autre montre au doit 
et bien en qu elle doit 
  esgardez suers quex bacheler 
com bel se set d armes porter 
uois tu com li siet ses escus 
et cis hiaumes d acier agus 
ne ueis tu com il tenoit 
droite la lance quant il uenoit 
con pou li greuoit a porter 
uois com se set bien deporter 
sor cel destrier et com est drois  
et dist une autre   ce est drois 
s il est preus il a bien de coi  
ensi dient en lor recoi 
celles qui cex metent en oeure 
la ou uaillant honor recueure 
apres uient la cinquime iouste 
de coi couars faillis ne gouste 
car trop est ruste et resoingnié 
ia hons de mauuaise lignie 
ne se metra a tel mestier 
qui li donroit d or un sestier 
ne por paris n i uouroit estre 
mais cis qui est de bon ancestre 
neis et atrais de toz les tans 
et a de uolente cent tans 
en cuer que cors ne puet soufrir 
s il se uieut a mestier offrir 
ie le uoi la diex le conduie 
et hiraut braient tuit et huie 
  briei briei  a plainne guele 
l escu d or a trois pies de guelle 
porte sans nule autre ansaigne 
chascunne des dames l ansaigne 
et le commande au roi des rois 
la suer au signor des barrois 
qui tant est dame et de bon pris 
a dist   li dous rois ihesu cris 
cil qui haut siet et qui loig uoit 
henri de briei te conuoit 
car trop ies cheualierz gentis 
entre toute la gent te pris 
que chascuns le prent a assez  
a sest mot est outre passés 
li bachelers dont ie uos conte 
atant es uoz le gentil conte 
de chini loeys de los 
qui doit auoir et pris et los 
de ceste feste et grant honor 
large et cortois et bon d enor 
bon signor et bon compaignon 
le trouerent a lor besoing 
li cheualier de cele emprinse 
de coi chascunz le loe et prise 
li gentieus cuens fis de bon pere 
cis qui d onor se uest et pere 
dalez son cheualier estut 
de ce que mestier li estut 
et qu il doit faire l endita 
et mout cortoisement dit a 
  ua que saint iorges te consaut  
tout maintenant li destriers saut 
quant il fu poins des esperons 
dont regarda uers le coron 
dou ren tout droit au chief desoure 
mes iex tornai a si bone eure 
que ie ui tout a descouert 
un cheualier d armes couuert 
d or fin a un caintour uermoil 
et si porte par desparoil 
une moleste d or en chief 
hyraut escrient derechief 
  hastat et conradins l anfant  
ceste hante est en romans 
conradins sist en grant destrier 
atant ez uos conrat wernier 
son pere et li dit ainsi 
  ua deuant biaus fix uez le ci 
le cheualier qui iouste a toi 
por le cors mon signor dou roi 
ne par saint pierre de coloigne 
se tu ne fais la besoigne 
ne uindre uos mie en maison 
ie chascier fors a grant tison 
que uos n entrés dedens le mois  
ensi fastrouioit son francois 
conrat wernier contre son fil 
et conradins mist l arestil 
de la lance desous l aiselle 
le cheual point et il sautelle 
et dou saillir se mist au cours 
n estoit mie poudrous li cours 
pour ce qu il ot un pou pleu 
li cheualiers s ont esmeu 
ensi com ert fait li acors 
auis est que parmi le cors 
pasast chascunz son aduersaire 
dont oissiez crier et braire 
  ha saint iorge aidiez aidiez  
la fu saint iorge souhaidiez 
et ie croi bien que il i fust 
car autrement tournee fust 
la iouste a trop grant damaige 
andoi auoient bon couraige 
de bien uenir pour asener 
si rustes cous donne 
qu il defroiserent ce me samble 
cheuaus et lances tout ensamble 
et crauenterent en un mont 
lors crient tuit   mors sunt mors sunt 
sire diex com grant mescheance  
chascunz pour aus ueoir s auance 
et ie me tras un pou ensus 
ainzqu il fussent releué sus 
ou ie mon cuer mout esclairiez 
car quant il furent repairié 
on disoit amont et aual 
  si dieu plaist il n auront mal  
et unz hiraus trop plus cortois 
que cil qui ot parlé ainsois 
en ua tout droit deuant lez dames 
en touz les iex li uont lez larmes 
et toute uoie disoit il 
  or esgardez a quel escil 
dames cis cheualier se metent 
terres et cors pour uos endetent 
et or sont en peril de mort 
si m ait diex uos auez tort 
tout est por uos amors conquerre 
or deussiez descendre a terre 
et a uos belles mains polies 
qui sont blanches et delaies 
santir les frons et lor tampliaus 
et essuer de uos cressiaus 
ia ont a tel foison sué 
que li aubers en sont moillié 
dames tout est pour uostre amors 
ne sai a cui faire clamors 
que uos a cui amors atient 
au maint a cex qui lez maitienent 
sanz fausete et sanz boitdie 
d un bel samblant sans uilonnie 
les deussiez reconforter 
pour iaus aidier a deporter 
et seroient plus uaillant 
qu ainz diex ne fit cler si saichant 
qui tant peus bien ensaignier 
en soissante ans un cheualier 
come une dame en quinze iors 
de tele hautesse est amors 
que cil ne set riens refuser 
que par lui wet son sen user 
touz obeist a son commant 
et si poez ueoir commant 
par cez deus qui a terre gisent 
qui tant aime amor et prisent 
et honor beent a auoir 
amor pour quoi premierement 
car d amor ont le mouement 
de hardement et de proesce 
de cortoisie et de largesce 
que hardemens et cortoisie 
et bonne amors et nete uie 
doiuent auoir tuit cheualier 
qui lor cors welent essaucier 
amors qui par souor le prent 
a l ome donne cuer et esprent 
de touz biens et faire et ualoir 
d amours ne se puet nuns doloir 
et se il auient c unz hons s dueille 
et bone amours en gre l acueille 
par un seul bien cent maus apaie 
ansiment fait amors sa paie  
ainsi li hiraus deuisoit 
et une dame l escoutoit 
debonaire cortoise et franche 
se diex me doint ioie et cheuance 
ce fu ma dame d aspremont 
li rois hiraus regarde amont 
quant il ot dit ce que lui plot 
et la dame quant elle pot 
l apelle et dist   rois ca uenez 
de ma demande m asenez  
li rois maigniens auant sailli 
et la dame demande a li 
  rois qui sont cil qui ont iousté 
a cui la iouste a tant couté 
qui menez sont iusqu a trespas 
se diex n i met prochain respas 
dame ce est henri de briei  
et la dame li respondi 
  maigniens ie cognois bien celui 
et de l autre qui ioste a lui 
me dites car ie ne le sai 
dame il est de uers ausai 
iouenes anfes fiz de prodome 
qui est li peres dont li nomme 
dame conrat warnier l apelent 
cil qui son non a droit apelent 
et conrardins a non ses fis 
certes il est preus et gentis  
dit la dame qui mout fu saige 
  et de ces auantures sai ie 
conté m a on trois fois ou quatre 
quant il s ala l autrier combatre 
encontre le roi de behaine 
auecques le roi d alemaigne 
que ce fu uns des mieus faisans 
certes il est preus et uaillans 
et li enfes sueit bien le pere 
donques fait il honor la mere  
dist la dame tout en riant 
ainsi aloient deuisant 
la bone dame et li hyraus 
et la grant presse des cheuaus 
commeca lor a departir 
et i alai ueoir le martir 
d armes qui maint mal a soufert 
et au mestier son cors offert 
tantque c est li urai crucefis 
dont li hyraus s est si parfis 
quant il uieut d armes commancier 
qu il le prent ou on le doit laissier 
lez une estaiche m ancoitai 
si entendi et escoutai 
un gentil menetrel parler 
henriet l oi apeler 
de loon est ce disoit on 
si ne parloit mie breton 
mais un francois bel net ioli 
et si mot furent si poli 
si bien taillié et si a point 
qu il n i auoit ne pou ne point 
de uens qui i fust mal apert 
car il disoit tout en apert 
  mout tant a ualoir et desire 
cil qui se liure a tel martire 
mout aimme honor et si crient honte 
cuers qui le cors en tel point donte 
cil qui a char ni os ne uainne 
qui de bien faire ne se painne 
et quant il a le hiaume en chief 
ne redoute mort ne meschief 
ne pourete ne pour prison 
ne feroit une mesprison 
dieu aimme et croit et crient et doute 
sa uolentez i est bien toute 
en tel point a son tans usé 
cil qui porte l escu palé 
d or et de guelles or gist la 
signor car uos traiez en la 
laissiez ueoir ces deux corsains 
cil qui est plus haitiez et sains 
de conrardin et de hanri 
puent bien auoir le sanc mari 
de la colee qu il a prinse 
qui tel mestier loe ne prise 
ie l en aquist toute ma part 
ma cheuance gist d autre part  
tant com autre desduit menoie 
ce que ie ui petit m anoie 
a recorder et a retraire 
tout maintenant ui auant traire 
un cheualier cointe a meruoille 
l escu d or a la crois uermoille 
auoit contre son pis tandu 
grant et taillié et estandu 
l auoit diex fait a son deuis 
gentis de cuer simples de uis 
bien sambloit cheualier uaillant 
li cheuaus rustes et saillant 
par son orgueil ua sautelant 
et li riches atour uantelant 
qui de touz point furent gari 
et cil hiraut crient   prigni 
a robinet de watronuille 
qui n amenuise ne auile 
le mestier d armez ainz l onore  
a cestui mot ui sans demoure 
un autre cheualier deuant 
entour ot en un tenant 
des lambourgis une tel route 
qui bien sambloit fierre et estoute 
de celui tas ui desrouter 
tel qui bien fait a redouter 
car il uient uistes comme uens 
robines fu de cex dedens 
apparilliez fu pour deffendre 
ia li uerrez escu desfendre 
lances brisier hiaumes fauser 
nuns ne porroit a droit panser 
come il uinret andui trop bel 
hiraus braient come corbel 
pour les plonmes non pour la charz 
onques hanris qui fist l eschars 
n ot de cent pars tel couuoitise 
come uns hiraus quant il s atise 
a panre quant il puet auoir 
mais n en wies or plus dire uoir 
miex uient parler des bonz que d ex 
pleust dieu qu il n en fust que dous 
ne ci ne la ne tout par tout 
et si seussent li dui tout 
quanque li autre seuent faire 
encor ne sauerient il gaire 
et nonportant ne di ie mie 
que li rios de hiraudie 
ne pasast bien s i n en fust tant 
mais ausi bien wet estre auant 
uns hiraus nouiaus uenus 
com cil qui est pour bon tenus 
passé dis ans ou passé uint 
or uos dirai ie qu il auint 
de la iouste qu est commencie 
chascuns s en uint lance baissie 
tex cous se donent au passer 
que les lances on fait froer 
lances brisier ceruiaus bolir 
  tex gens ne puent pas faillir  
dient les dames qui lez uoient 
  quant les lances ensi conuoient 
ha diex combien  dist uns hiraus 
qui moult estoit et fel et faus 
  puisqu il uos plaist i es taing a fous 
si ne se uont brisier les cous  
apres nonne solail baisant 
ui cheualiers uenir passant 
faucons trois si come ie cuit 
hyraus ne furent mie muit 
que maintenant qu i lez chosirent 
braiant des loges se partirent 
et li autre ce demorerent 
cil qui encontre ceus alerent 
lor faisoient tel conioir 
que trestout ainsi com i oi 
ueoir la iouste m aualai 
ius des berfrois et s i alai 
bien les cognu quant ie les ui 
cuenz de blanmont uoez de ui 
estoit li sires de la rote 
la compaignie cognu toute 
li harnes traient as hostez 
les cheualiers ui touz montez 
tantost alerent ueoir la feste 
et uns hiraus iqui s areste 
disant meruoillez toute crues 
  par dieu dames de ces uenues 
serons noz tout rangenerei 
et cil fait d armes honorez 
feste se fait tornois aproche  
ce dist ma dame de la roche 
  diua hiraut iousteront il 
si m ait diex dame nanil 
wimais mais demain si uos paie 
au lonc dou ior iournee uraie 
de cuers de cors mille ensamble 
mais tant i a si com moi samble 
que li uns d aus est ia armez 
et en uient ci touz acesmez 
hiaume ou chies la lance em pong  
tantost pres dou hiraut me ioing 
pour escouster baisai la teste 
et la gentil contesce honeste 
li a demendé autre fois 
  hiraus par la foi que me dois 
qui est donques cis qui uient ci 
dame c est raous de baissi 
bons cheualiers cortois et preus 
par dieu hiraus ce est sest prous  
atant es uoz uenu aual 
le cheualier sour le cheual 
le hiaume ou chief brun com esmaus 
parei d un fins estroit uermaus 
la blanche face de trauers 
et uos tesmoig dedens mes uers 
que ci hiraus crioit   baisi  
a l autre lez des renc issi 
uns cheualiers touz aprestez 
el grant destrier estoit montez 
et bien sambloit qu il uosist faire 
chose qu a dames peust plaire 
lez le samblant dont se maintient 
la grosse lance en sa main tient 
si s entreuirent de deus cors 
il n i sonna trompe ne cors 
ains i fist coi come an monstier 
andui se mestent au mestier 
hardiement et tout adroit 
ancor m en souient orendroit 
qu il se donerent tex corgies 
que uos lez eussiez oiez 
des montaignes et do chastel 
bruiant garniers et wauterel 
oissiez braire haut et cler 
  baisi au gentil bacheler  
cil autre hiraut d alemaigne 
en aloient criant l ansaigne 
au cheualier en lors laigaige 
mais plus auant ne uos en sai ie 
car ne puis mie tant sauoir 
ne toz les fais ramenteuoir 
ne touz les cheualiers nomer 
pour ce en fas mains a blamer 
se ie n es nomme touz a fait 
les anciens qui plus ont fait 
en mestier d armes et uescu 
et qui plus ont porté escu 
de cex doi ie le bien retraire 
car i ai partout bon essemplaire 
li bacheler de iouene aaige 
et feront tant s il font que saige 
c on parlera d ex ensement 
en bien et en auensement 
li solaus qui ot prins son tors 
des montaignes et de la tors 
estoit couers si faisoit umbre 
nuns ne porroit dire le nombre 
de la gent qui la fu alee 
ius des berfrois est aualee 
la gentis contesse waillans 
de chini qui tant est seans 
dedens le chastel s en ala 
et l autre contesce auala 
de lucembour qui tant est bone 
que sa bontez et sa persone 
amande et essoigne et ensaigne 
tous cex qui sont en sa compaigne 
dieu ainme et crient et doute et croit 
ne a nul tans ne se recroit 
de quanque bien faire apartient 
en tel meniere se maintient 
et s a tel compaignie o soi 
qui touz iors a et fain et soi 
de faire honor a toutes genz 
lors acoins est et biaus et gens 
car touz iour uoelent amender 
et qui me uouroit demander 
qui elles soient ne qui non 
les serours au hardi lion 
car de bien faire chascune art 
et dames de si bone art 
que chascuns l ainme et chascuns dist 
  diex la fist et celi maudist  
d une autre qui ert en la route 
ensi disoient la gent toute 
lez deus serours qui tant sont bellez 
et debonnaires damoiselles 
a l aualer ius des berfrois 
la ou plus grans fu li effrois 
lors commencierent a chanter 
honi soit qui ia se repentira d amer 
  uoire en non dieu  font hannuier 
  bien le deuroit batre et huier 
couart faillis mauuais clamer 
qui se repent de bien amer 
puisque d amours seut la science  
et florens de hainnau commence 
ceste chancon iolie et gaie 
naurez suis pres dou cuer sans plaie 
diex si ne truis qui le fer m en traie 
en cele douce compaignie 
estoit ma dame d aspremont 
dont mainte gent racontei m ont 
c onques dame de iouene aage 
ne fu si bone ne si saige 
et auec toute sa bontei 
i auoit foison de biautei 
douce est et franche et bien le doit 
au poing destre tint par le doit 
sa serourge suer son signor 
cui diex enuoit tres grant honor 
mahaut d aspremont la cortoise 
a l autre lez son bras entoise 
agnes de commarci enmainne 
qui n est ne laide ne uillaine 
mais iouene et gente et graciouse 
et de chanter si desirrouse 
qu elle chantoit a haute uois 
mar ci ua la mignostie par la ou ie uois 
au respondre de la chanson 
estoient tuit li bourguignon 
qui sont trop gentil bacheler 
iouer desduire et reueler 
oissiez celle belle gent 
lez uns as autres bel et gent 
sanz uilonnie et sans desroi 
ioieusement a bel conroi 
en chauuenci entre la route 
ains ne ui feste mains estoute 
plus cortoise ne plus adroite 
mais a la fin fu trop destroite 
se ie m an plain ie n en puis mais 
mais ie n en quiers parler hui mais 
en loges apres en salles 
et en fueillies grans comme hales 
dresa on tables et tretiaus 
tours et breteches et creniaus 
ueissiez plains de gens communes 
c onques ie n i oi rancunes 
ne uilain fait bien m en souient 
lors esgardai et ui mout bien 
routes de dames bien parees 
de bachelers entremellees 
qui s asisent par ses biaus lis 
desa cist cele et cist et cis 
dela contesce de ce conte 
dou mangier ne fas autre conte 
et tant i ot fait a deuise 
et de uiande et de seruise 
pou mangerret assez chanterent 
apres mangier en piez leuerent 
tument tables tument tretel 
flaiot tabors fretel 
estoient bien en lor saison 
lors comanca une chanson 
ma dame de chini premiere 
por ce qu estoit chief et baniere 
et raliance de la feste 
qui tant par est riche et honeste 
de chanter chascunz cuers s auance 
mal dehait ait qui ne uient en la dance 
qui dont ueist dames uenir 
bachelers par les mains tenir 
bel li samblast et bel li fust 
sans contredit et sans refust 
n i a celui qui ne s esioie 
encore m est il auis que i oie 
symons de monclin qui chanta 
dont uient li maus qui m ocirra 
morel li gentis bachelers 
chanta estenes d oiselers 
auec agnes de cormaci 
  iointes mains douce dame uos pri merci  
en tel feste et en tel desduit 
furent grans piece de la nuit 
que chascuns plus et plus s esforce 
com de chanter le pris enporte 
tel feste et tel desduit faisoient 
qu a dieu et a ses sains plaisoient 
et pour quoi ne li pleust donques 
que par marie ie ne ui onques 
en mon uiuant gens si iolie 
ne si ioieuse ne si lie 
et quant fu eure de couchier 
si se prisent a embracier 
conge demande conge prenent 
et au demain les ioustes prendent 
puis se departent main a main 
couchier se uont iusqu au demain 
demain uerrés lances brisier 
cheuaus creuers et eslaissier 
mardi tout droit a l aiornant 
au cor de la gaite cornant 
s esuila on par ces hostex 
et trait on fors de touz coustez 
harnois et armes et cheuaus 
et la place de bons uasaus 
ueissiez de touz sens amplir 
chascuns i uoloit acomplir 
son uoloir de premier iouster 
mais queque il doie couster 
aura la iouste deuant tous 
uns cheualiers fiers et estous 
a un uisaige decoupei 
et qui l auroit encourpei 
qui fust maigres et descharnez 
il ne seroit pas bien senez 
qu il a le uentre et le crepon 
droit de la taille a un bouton 
plus grous enmi qu enuerz le chies 
et sist en estriers afichiez 
fort et seur uint cheuauchent 
ne onques un si gras paisaint 
ne ui a cui il greuast mains 
il tint sa lance entre ses mains 
courte grosse fort et tenable 
l escu d or a la crois de sable 
ot embracié pandu au col 
hyraut ne furent mie fol 
ains escrient   priny priny  
l ensaigne au riche duc ferri 
marchis entre les trois roiaumes 
entre moi et bruiant alames 
ueir la ioste au cheualiers 
ausi gros com uns sas marliers 
le ui seoir sus ses arcons 
et puis batre des esperons 
hardiement et a deliure 
tantost encontre lui se liure 
ne sai quex cheualiers einglois 
et maintenant chai li glois 
li bruis la noise et la tempeste 
chascuns en uint baisant la teste 
hardiement et droit et tost 
autant de gent comme en un ost 
les esgardoient a cel poindre 
qui les ueist ambedeus ioindre 
et afichier sus ses estriers 
bien li samblast que des destriers 
feist chascuns a son talent 
ne deist mie   si ua lent  
mais desreés com cers en lande 
l uns ne quiert l autre ne demande 
en rustes cous s entrecontrerent 
hurtent escu bourel froerent 
lances brisierent en astelles 
enuersé uinrent sus les selles 
li cheualier outre passerent 
qu il ne bleserent ne quasserent 
mais des grans cous furent chargié 
hyraus ne sont mie enwargié 
chascuns saisi une trompiere 
la male passions les fiere 
qu ades prannent et riens ne done 
et ades mentent et sermonent 
trop uolentiers lez esgardoie 
en l esgarder que ie faisoie 
uoi uenir une compaignie 
de cheualiers bien atilie 
pour pou prisier autant de gent 
mout estoient et bel et gent 
entre les autres un en ui 
qui par samblant dist ie le ui 
car il est grans et lons et drois 
et en ses armes si adrois 
com s il i fust norris et nez 
ausi com angles enpennez 
estoit armez d armez uermoilles 
a cheurons d or et a meruoilles 
fu de dames le ior prisiez 
uns hiraus d armes batilliez 
ua apres lui escriant   uaus 
uaus a bekart  et li cheuaus 
treslance et ua dou pie haut 
a l autre lez uenant huant 
ne sai quex cheualiers francois 
si acesmez et si norrois 
que ce n est se meruoille non 
iehan porres auoit a non 
son escu dire ne uos puis 
qu il ne m en souint onques puis 
mais tant sos de ses paremens 
qu il estoit plus noirs que airemens 
fors tantqu il i ot trois gemelles 
de fin or mout estoient belles 
tout ausiment apparilliez 
sont de son renc destortilliez 
bekars encontre lui s esmuet 
tant com cheuaus porter le puet 
se uont a lances encontrer 
a force des destriers outrer 
si que des lances font copiaus 
uos deissiez que deus tonniaus 
a on ensamble entrehurtez 
cil qui sont plain de seurtez 
passent outre sans deshuier 
et hyraus prendent a huier 
  uaus a bekart essillebos 
c est cil qui donne les grans cos 
ensi se seit d armes aidier 
et a l ostel petit plaidier 
s il est qui fait il est qui dist 
et li uanterez se laidist  
biaus fu li iours solaus luisoit 
ni au iousteur point ne noisoit 
car il lor uenoit de trauers 
tornai mes iex esgardai uers 
le bon chastel uers monmaidi 
en l esgarder que ie uoz di 
ui cheuauchier par la montaine 
de cheualiers trop grans compaigne 
et de somiers et de garcons 
parti furent en trois parcons 
li un deuant lez autres apres 
cil qui furent de moi plus pres 
uenoient escriant   monioie  
de tel escri ou trop grant ioie 
et demandai a un hurel 
que on apelle wauterel 
  diua wautier qui est ce cil 
par foi  fait il   li plus gentil 
de la roiaute d alemaigne 
ne cuit que tex en i remaigne 
c est wallerans de fauquemont 
que nature et bon cuers semont 
qu il soit cortois et frans et dous 
s en un roiaume en auoit dous 
touz li pais en uaudroit mieus  
celle part ai torné mes iex 
la ou ie le ui aualer 
et deuant les berfrois aler 
chantant ioliement ainsi 
  i ai ioie ramenee si  
ainsi passoit deuant les dames 
ou grant destrier bien paré d armes 
puis en est a son renc uenus 
enqui s est un petit tenus 
quant uns cheualiers loherans 
est maintenant saillis en rens 
et hyraut crient bien et haut 
  or a iehan de mirouaut  
et apres uiennent a l anfant 
qui par proesse se desfant 
ades estoit tex iours reclainz 
li cheualiers saichent lez frainz 
et cheualier saillent com foudre 
par le sablon et par la poudre 
s an uont contre terre estandent 
et les lances par l air uolant 
et quant de pres s entraprochierent 
li uns sor l autre deschargerent 
et des lances li trons uolerent 
les dames assez en parlerent 
et disoit la gentiex contesce 
de lucembourc que sa promesse 
li auoit bien chascunz paie 
dont fu monioie resbaudie 
et mout loerent mirouaut 
communement a l escafaut 
les dames et les damoiselles 
  par foi  ce dient les puceles 
  mout a cheualier bel et gent 
en celui a l escu d argent 
qui porte le uermoil lyon 
a la cheue forchie en son 
arsoir le ui bien m en souient 
tex est qui mieudre ne conuient 
en son pais n en autre terre 
bien a deus ans ne fu sanz guerre  
ainsi furent andui loé 
et li hyraus trop bien loué 
mal enploié fu en non de 
tantost geterent sus lor cous 
les crupieres et puis lez cous 
li iors fu clers et li tans biaus 
pannons bannieres et lambiaus 
ueissiez au uant uanteler 
cheuaus hannir et freteler 
ferir dou pie coure saillir 
et les chaillours amont sailir 
parmi lez rens a descochier 
ces grosses lances en archier 
deuant lez dames des berfrois 
uint cheuauchent armez ioffrois 
li fis au prodomme uaillant 
el cheual grant ruste et saillant 
d armes uermoilles fu parés 
en l escu si com uos orés 
ot une crois d argent asise 
hyraut braient d estrainge guise 
  au fil dou proudome gentil 
aspremont certes que c est cil 
car cil est bons ce est bien drois 
bon fu ses peres en touz endrois 
bon son taion bon aiue 
tuit furent bon iusqu en la laiue 
s il est bons il le doit bien estre 
que bon furent tuit si ancestre  
adont tressaut et cil escrie 
  aspremont sire diex aie  
li hiraus qui ainsi parla 
a grant desduit passoit par la 
uns cheualiers iones et gens 
esgardez fu de mout de gens 
pour sa simplesse et pour son estre 
hyraut li uont criant a destre 
le petit pas a l alueure 
  sansuerre au bacheler sansuere 
sansuerre a l anfant preu et saige  
andui mueuent de lor estaiche 
quant la iouste fu barguignie 
le hiaume en chief lance enpoignie 
sans arester et sanz plus dire 
mais tout ausi con print a ire 
en uint chascunz uers son paroil 
qu ain puis n i ot autre consoil 
bel furent et bien lor auint 
que de dis ioustes ou de uint 
fu de toute la miex prisie 
desor la targe orfrisie 
entre le hiaume et le quartier 
se uont au lances acointier 
si cruelment que tout s elicent 
et se desoiurent et deslicent 
li cheualier bras estandus 
escus ouert estriers perdus 
barriaus froez hiaumes brisiez 
les cous au cous forment prisiez 
tuit et toutes lez esgardoient 
et cil hyraus dames parloient 
qui les bons welent esbaudir 
et lez mauuais des touz laidir 
et disoit uns hiraus pelez 
champenois estoit apelez 
  uoire en non dieu dames pucelles 
or dirai ie bones nouelles 
si fait sont cop de bacheler 
cex ci deuez uos apeler 
et doner par tres grans solas 
langes et aguilliers et las 
les sauoreus baisiers prometre 
par fine amors d amer ior mettre 
et qui se fait des bons clamer 
bien lez deuez de cuer amer 
en ioie et en deduit esbatre 
et les mauuais fuster et batre 
s il ne welent bon deuenir 
laissiez les en lors conuenir 
dame et se uns iones hons uient 
a cui li siecles bien n auient 
qui soit a bien faire tailliez 
por dieu uos pri que uos ailliez 
a lui endotriner trestoutes 
ne soiez foles ne estoutes 
mais dites li cortoisement 
dous amis faitez ausiment 
se uos uolez notre repaire 
et uos li uerrés tantost faire 
car dous chastois et sauoreus 
est des dames as amoreus 
quant iex et cuers prent le paage 
de regarder un dous uisaige 
adons n est riens qu i ne feist 
que bone dame li deist 
et se sez cuers s aioint a une 
ainsi comme amors est commune 
n en deuez faire nul samblant 
mais geter lez mos en emblant 
de cortoisie et de ualour 
pour lui metre en la chalour 
d amer de cuer sans uilonnie 
ensi ferez cortois le nice 
dames honor sera et preus 
se ne l faitez c est grans meschiez 
si en iert uostres li pechiez 
sen plus par un cortois respons 
poez faire les faillis bons 
par dire frere ie uos ain 
ferez cortois un foul uilain 
a dame afiert bele parole 
mout aprent on a son escole 
tout tient en dieu et en uos dame 
de retenir honor et blasme 
pour dieu tenez uos au millor 
et si soient fors de guillour 
de tel mestier et de tel plait 
que mauuaitiez a touz desplaist 
nes li mauuais le mauuais heit 
et touz les bons ou il lez seit 
et tout li bon reheent lui 
ainsi n est il bien de nelui 
retenez dame ces chaitiz 
que bel et bon uos est basti 
si auront preu et uos honor 
se seuent tuit grant et menor  
apres toutes ces auanturez 
et les ioustes pesmez et durez 
reuint une autre iouste teus 
qu encour ne uos est contee tex 
nuns plus biaus cous ne miex assis 
mains se prisent d un assasis 
cil qui tel cop endure a fare 
mais ill es drois que il bien paire 
la ou il est et si fait il 
car qui cuer a franc et gentil 
au cors en apert la noblesce 
se bon cuer n a fait gentillesce 
et noblece muet de lignaige 
et hautesce uient d eritaige 
gentiex cuers en son droit demainne 
selons raisons cez trois demainne 
car li yy sens le tiers ne ualent 
ains amenuisent et aualent 
mout par auroit petit hautesse 
se n est conduite par noblesce 
et noiblesce ne uauroit rien 
s ele n est de gentil marien 
si est a ce tex mes acors 
que gentis cuers fait gentil cors 
si com li philosofe dient 
que trois choses senefient 
en sapience en loiaute 
ensamble debonnairete 
par cez trois poins et par lez fais 
puet et doit estre cors parfais 
et li cuers apelez gentis 
or me couient estre ententis 
de ce que i ai a mainbornir 
et en ma iouste parfournir 
car de tex deus la iouste fais 
dont chascunz est tailliez et fais 
a soutenir et a auoir 
dou premier dirai la maniere 
il est trestouz d autel meniere 
come on deuise lanselot 
or ne soit nus qui plus le lot 
a cestui point que c est assez 
bel et briement m en sui passez 
deuant les dames droitement 
uint cheuauchent mout cointement 
parez d unes armez uermoilles 
et bien assises a meruoilles 
li dui saumont d argent batu 
a son escri s ont enbastu 
hyraut tyois hyraut romans 
tuit seruent de lor estrument 
et escrient   blanmont blanmont  
et   balquenbert  ainsi s en uont 
li uns l autre lonc ses menieres 
chantant en l ombre des bannieres 
deuant les dames sont passé 
au chief dou renc sont amassé 
son hiaume et sa lance aparoillent 
et les dames mout se meruoillent 
de sa taille et de sa biaute 
et dient c unne roiaute 
li deust diex auoir donnee 
que bien fust en lui assenee 
en sens en honor en largesce 
en loiaute et en prouesce 
quant les dames oit parler 
ie m ancoutai lez un piler 
pour escouter qu elles disoient 
et mains diuers sens diuisoient 
des bachelers les grant bontez 
einsi com diex les a doutez 
si me plot mout et abeli 
mais ma pansee me toli 
uns cheualiers moult auenans 
de ce sui ie bien souenans 
que ses escus d azur estoit 
et li atours que il uestoit 
a une crois d or endentee 
hyraut escrient a la huee 
  geuigni au fil de proudome 
la cui uaillance on renomme 
desa la mer et par dela 
geuigni certes uez le la 
le gent bacheler gracious 
chascunz deuroit estre enuious 
d estre si fait com on tesmoigne 
li cuens renaus qui tint boloingne 
ne se fist onques mieus paroir 
et sa prouesce ua par oir 
par cestui n est point decheue 
mainte proiere a hui eue 
de ces dames qui les esgardent  
a cestui mot plus ne se tardent 
li bacheler plain de uaillance 
chascunz enmi le renc se lance 
les saus menus et les galos 
es bons escus serrez et fors 
et puis batent des esperons 
ainsi comme uns esmerillons 
que chasce tant apres sa proie 
ne raconter ne uos porroie 
si les faisoit trop bel ueir 
et chascun a son per enuair 
a grosses lances mal planees 
se paierent ces reboutees 
que iusqu es poins les ont froissies 
seles et armes decroissies 
escuz faussez et desiointiez 
  uez ci or belles acointiez  
refont ces dames a ces deus 
  si uoirement uos ait deus  
fait uns hiraus fel come wains 
  certes dames c est grans wains 
quant il uos plait et uient em gre 
monter en puent en haut degre 
mat dehait la teste et le coul 
cui il est bel de si fait cous 
lors folie est bien apparens 
quant uos lor serés malparans  
a estoit pres de nonne basse 
ainsque d enqui me remuasse 
car en bon leu estoie assis 
droit au monter des berfrois sis 
ainsi comme au quart degre 
si me plot mout et uint a gre 
quant ie pou bien par tout ueoir 
a ma main destre ui seoir 
sor les berfrois solas et ioie 
de coi mes cuers mout se resioie 
et se mantir ne uos en uoil 
biaute simplesce et bel acuel 
se gart pour gentil cuer embler 
hardement plain de uolente 
cors bien taillié entalenté 
de grans cous receuoir et rendre 
plus que pouoirs ne puet estandre 
dont puisque hardemens asamble 
au cuers et cors fremir et tramble 
lors uient et naist et croist en force 
et uolentez croist et enforce 
cuers engroisse talans atise 
proesce esprent qui tout iustise 
et fait faire mains grans soupirs 
qu ancor ne puet li cors soufrir 
car cuers si grans uoloir encharge 
que la chars tranble pour la charge 
et quant li proudons uient au fait 
son auenant et son droit fait 
dont est la chars aseuree 
quant li cuers laisse la pansee 
adont uieut cuers et cors desire 
et charlour monte et si s aire 
dont poez dire que cors puet 
hardiement quanque cuers wet 
ainsi de cez deus auenoit 
que desduis son reuel menoit 
sus lez berfrois et ui aual 
estoit hardemens a cheual 
ainsi com uos ai deuisé 
de ce m ai ie bien auisé 
emmi encoste regardai 
et quant de ce mains me gardai 
si ui uenir parmi les chans 
ne sai quex gens mais a lors chans 
sambloient estre d alemaigne 
et uenoient crient l ansaigne 
lambour qui tant est redoutee 
de deus freres est renomee 
de hardement et de proesce 
de cortoisie et de largesce 
bien lor a diex a droit parti 
quant de ces quatre sont parti 
diex le wielle maintenir 
et faire a plus grant bien uenir 
car il sont ione et riche et preu 
ci i auront mainte gens preu 
et mains damaiges se deuient 
que mout de meruelles auient 
li cheualiers dont ie paros 
ua cheuauchent l escu au coul 
d argent et d azur burelé 
a un chief d or fin esmeré 
a un uermoil lyon ranpant 
par la presse uint rompant 
embrochié en son hiame agu 
et ausi ioins en son escu 
come faucons a l aualer 
au chief des rens le ui aler 
garcons hyraus le poursiuoient 
et si menuement crioient 
que lors escus estoit sanz somme 
  lambour au fil dou bon prodomme 
blondel signour de lucembour 
lambour au bacheler lambour 
lambour dame sainte marie 
car li soiez hui en aie 
gardez son cors croissiez s onor 
car mout i auons bon signor  
et cil qui sont de l autre part 
escrient   amance a wichart 
amance amance deus cenz fois 
amance au bacheler cortois 
wichart qui tant fait a amer 
que lui ne fist onques blasmer  
ie l esgardai mout uolentiers 
por ce qu il ert fors et entiers 
com s il fust issuz d une buiste 
fors cheualier et uis et rustes 
a zz en lui qui bien l auise 
et tout ausi com par deuise 
estoit seur le destriers plantez 
se de tex gens estoit plantez 
noz n en uauriens pas pis 
de chief de bras de cors de pis 
estoit si biaus a fin souhait 
et s a bon cuer qui tout parfait 
wichars s esmuet walerans broche 
le grant destrier qui pas ne cloche 
ainz ua ainsi comme leuriere 
andoi uienent par la poudriere 
plus tost que ne destent quaraus 
hiaumes barbieres et borriaus 
font ius flatir et defroeer 
et les haubers parmi troer 
as rustes cous des grosses lances 
tout autresi com dui balances 
li cheualier s en uont branlant 
et li cheual des cous tramblant 
que grant fais ont a soutenir 
iamais ne uerrez auenir 
plus cruel iouste sanz abatre 
li hiraus crient trois et quatre 
li uns   lambour  li autre   amance  
et une dame un pou s auance 
et dist qu elle a donné s amour 
a walerant de lucembour 
a une autre dist autretel 
qu elle a donné cuer et chatel 
et ferme amour sans nul depart 
au gentil bacheler wichart 
  or n i a maisque de la croire 
c est touz paié alez en foire  
dist uns hiraus qui les oi 
  amei seront et coniois 
puisque tant les sauez prisier 
bien se doiuent les cous brisier  
belle est la feste et degoissie 
mainte dame bien enuoisie 
douce comtesse gracieuse 
mainte pucelle sauoreuse 
et bachelers de ione aage 
et cheualiers de grant barnage 
ui celui ior aual ces pres 
li tans est dous et atemprez 
et la champaigne fu grans et belle 
li chastiaus fu en la praelle 
de coi li cheualiers issoient 
entre lez loges s amassoient 
ou lez dames furent logies 
la ui ie ioustes raplegies 
et fiancier d ambedous pars 
ainzque li gieus soit mais depars 
i uerrez uos tant cous ferir 
car au mestier doit aferir 
toute proesce et toute honors 
pour les dames a bon signors 
deuant meidi et apres tierce 
qu il cil hiraus escrient   quierce 
or tost signors la nuis aproche 
qui a rochet sa lance enroche 
que cil de la a granz bracies 
ont grosses lances enrochies 
les dames welent chalongier 
or i para dou reuangier 
ou sont bacheler amoreus 
qui les dous baisiers sauoreus 
weulent conquerre par prouesce 
orendroit n a mestier peresce  
ainsi com orandroit braioit 
de chauuenci as chans traioit 
uns cheualiers blans come nois 
a ses armez bien le cognois 
d argent sont a la crois uermoille 
lambiaus i a pour desparelle 
et uns hyraus lors s aparoille 
en la place disant meruoille 
et escriant   meruoille a ioifroi 
cis est hardis et sans effroi 
fors cheualiers et desfandans 
durs et rustes et asaillans 
nest et cortois sanz uilonnie 
larges et plains de cortoisie 
riches de cuer sachiez de uoir 
mais il li faut plante d auoir 
damaiges est et li signour 
n i ot mie mout grant honor  
ainsi li hiraus se demainne 
a l autre chief dou renc amainne 
florent de hainnau par la regne 
un cheualier deuer son regne 
son compaingnon de son maisnaige 
bel cheualiers cortois et saiges 
parti des armes de douai 
ie uos di ce que ueu ai 
l escu uert au chief aneurmei 
l orle de guelle endenté 
c est bauduins de brichecourt 
et uns hiraus cele part court 
criant   douai  les sauz saillans 
  douai au bacheler uaillans  
a cest escri li cheual saillent 
des esperons poignant qui taille 
li cheualier les cheuaus fierent 
a grosses lances se requierent 
desus les pennes des escus 
se fierent des roches agus 
que des lances li trons brisierent 
damoiselles dames prierent 
dieu qui il les gart de peril 
quant si biaus cous seuent ferir 
ainsi li cheualier se passent 
et li hiraut iqui s amassent 
d une part trois d autre part dous 
escriant   meruoille au roufous 
le gentil bacheler gaillart 
ia fu il freres espaulaurt 
que diex ait par sa pitie 
qu an lui auoit tant de bonte 
et tant li donna diex de grace 
que s il eut de uie espasse 
uenus fust a trop grant honor 
mais il pleust tant a nostre signor 
qu auoir le uout en cestui point  
ainsi disoit ses mos a point 
li hiraus que tui cil l oent 
le cheualier durement loent 
et s en prient par maintes fois 
les dames desus les berfrois 
quant la chalors dou iors fu grande 
lors ueissiés ces rens estandre 
et fremir ceus qui sont entour 
uns cheualiers de bel ators 
ioune et leger fort et puissant 
au chief des rans uint cheuauchant 
dont chastel estoit repairiez 
d or et guelles fu uairiez 
a un baston d azur mout cointe 
  berfroimont  crient si acointe 
et cil qui entor lui se tinent 
chantant deuant lez uienent 
serreement le petit pas 
uous n alez pas ioliement si com ie fas 
au chief do renc l ont aresté 
si fier comme un lyon cresté 
l escu au col serré au pis 
par lui n iert hui estriers guerpiz 
puis est enmi le renc lanciez 
de l autre part s est auanciez 
uns cheualiers mais ie ne sai 
qu il fu ni onques n i pensai 
mais tant uos puis ie bien conter 
quant uint as esperont hurter 
hardiement se met en l ueure 
de son escu trop bien se cueure 
bas le quartier auant la penne 
son compaingnon tot droit asenne 
emmi les dens et ses compaing 
le recut autresi com pains 
dedens un mur fier et despers 
l escu uarié au baston pers 
li a enmi lez dens planté 
roches brisiés et deshantez 
lances brisies en cors troncons 
tex fu li escris et li sons 
que de loins le puet on entendre 
  hee diex qui en set nul a uendre  
dist uns hiraus   de si fais cous 
mal dehait ait hui li mien cous 
s on les uandoit se marcheant 
n estoient d auoir bien cheant 
tex danrees sont en uandaige 
et qui le donne le randaige 
on doit auoir de poing en paume 
si fais auoir uaut mieus que 
qu i n i afiert point de creance 
mais paiement sans delaiance 
celui cui diex l eur en donne  
ausiment il hiraus sermone 
et uns autres respont   biau frere 
foi que doi l arme de mon pere 
on es uen pas mais on le prent 
escuiers cui hardemens esprent 
et en forces de puissant bras 
n i ualent riens festez de bras 
de cuer uient et de uolente 
encor en uoi entalenté 
le cheualier a l escu uair 
qui a iousté a son repair 
et de l aler et dou uenir 
bel se seit d armes maintenir 
et puis au tiers et puis au quart  
a ce mot parole pikart 
  hachet li cheualier 
chiens qui ne trueue qui le base 
tuit uont a lui et il a tous 
bas wardez com il est estous 
ch est uns droit kienz de baquerie 
ba dyable est chou moquerie 
ueut il tout uaincre par lui sous 
chertez il n est pas perechous  
respont un menestrez signor 
  ainsois est desirrans d onor 
et bien i pert a son emprinse  
ainsi chascunz le loe et prise 
et l escoutai et mis en brief 
s en fis ma iouste courte et brief 
pour une autre plus tout retraire 
car i ai aillors assez affaire 
i ne tarda gaire longement 
quant ui issir mout cointement 
de chauuenci quatre banieres 
par deuant escriant   rozieres  
garcon uilain uarlet hiraut 
bacheler d armes preu et baut 
cheuauchoient estroit rangier 
embracant l escu losengié 
deuant ex tous ui cheuauchier 
un bacheler qui essaucier 
uoloit s onnor et sa proesce 
chantant au chief dou renc l adresse 
et cil qui auec lui estoient 
trestuit a une uoiz chantoient 
et bel et gai ioli et gent 
uez ci le bruit de la uile et la plus mignote gent 
a l esgarder a mis m entente 
et li ueoir plus m atalente 
de lui et de son iusteour 
et s on m en tient a menteor 
pour les biaus mos que g i aiouste 
ce poise moi et plus me couste 
et toute uoie se samble il 
qui uoit le cheualier gentil 
entalenté de biau cop faire 
c on n en puet trop de bien retraire 
ne on n en puet a droit mentir 
puisque cuers se uient asentir 
et cors se met en auenture 
et il a uolente seure 
de lui deffendre et d assallir 
on le doit en gre recoillir 
et se ses cuers biens ne se prent 
si fait trop mal qui l en reprent 
si con raisons et drois descueure 
la bone uolentez pour l ueure 
est la maiuaise ariere mise 
mais li mauuais nelui ne prise 
et li desplaist mout et anuie 
toute riens qui a bien s apuie 
et pour ce ne lairai ie point 
a dire ce c an cuer me point 
sans corrous et sans uilonnie 
et puisqu il n i a uilonnie 
et cuers s en puet esleecier 
et cuers ualoir et essaucier 
dont i doi ie auoir prouaige 
s il i a nul cortois mesaige 
car quil bel dit bel doit oir 
et si l en doit on conioir 
pour resourt que del bien bien die 
et le mal laist par cortoisie 
or oiez dont que ie dirai 
coment ie ui et remirai 
iehan de rozieres ou uint 
et com cointement li auint 
li hiaumes en son chief laciez 
et li fors escus enbraciez 
et son compaignon autretel 
chascunz a mis cuer et chatel 
en bel uenir et en bel faire 
tant com puet des cheuaus traire 
se uont ataindre enmi le uis 
siqu au plus cointe fu auis 
que li cieus fust couuers d estoilles 
et li troncons uers les estoiles 
menuement uolent en haut 
et li destriers et li uansaut 
passerent outre grant eslais 
as chief des rens estoit li glais 
et li escus et les bannieres 
de berfromont et de rozieres 
mout fu belle celle iornee 
et de tres biaus cous honoree 
de lances de cheuaus creuer 
de chans baissier et haut leuer 
de paroles gentis et franches 
d amors et de douces branches 
entremellees de regars 
dous et plaisans et fait par art 
couertement pour lez felons 
et li rens fu estroit et loins 
tous droit au pie des eschafaus 
ui assez homes et cheuaus 
au chief des rans ui cheuauchant 
un cheualier preu et saichant 
d or et de gueulles fu bendez 
lambiaus d azur et besantez 
out en sez armez par cointise 
a l autre chief dou renc s atise 
proesce un bacheler uaillant 
le grant destrier ua poursallant 
et lez dames le regardoient 
et maintes fois de lui ploroient 
et distrent   diex qui est or cil 
com a le cors bel et gentil 
droit et bien fait de toute taille 
com bien li siet cele uentaille 
li hiaumes li escus la lance 
ueez com li destriers li lance 
desous lui et com il s estent 
ie croi qu a touz bien faire s estent 
et qui plus bel requiert tort a 
benoite soit qui le porta 
ne cuit que cil soit ces paraus 
dame  ce respont uns hiraus 
  car me dites li quex c est or 
ualles c est cist as armes d or 
a celle bende troncenee 
d argent et d azur est litee 
a deus bastons uermaus encoste 
de hardement a fait son hoste 
que tous lez bons a son oues tire 
ma dame c est renaus de trie 
qui bellibaus nommais sez fis 
et si sui bien certain et fis 
qu il aimme guerres et cembiaus 
c est li plus preus et li plus biaus 
que ie cognoisce des francois  
ensi com ie parloie ancois 
que ma raison fu definee 
se sont chascunz lance leuee 
puis se metent en abandon 
et s ataignent de tel randon 
de cors et d escus et de pis 
que par samblant sambloit despis 
uoire tex cous de hardement 
or couuient despiteeuement 
quant cors puet et orguieul engrainne 
et uolentez s i acompaigne 
faire ce qu au mestier afiert 
en tel point li uns l autre fiert 
auis est que chascuns desioigne 
lors oi escrier   boloigne  
celui au baston troncenei 
a bone eure sont tex gens nei 
qu en tel point usent lor iouent 
et uns hiraus crie souant 
  loz loz loz  fait il   a gerart 
qui frit de hardement et art 
et de proesce la hardie 
et puis se baigne en cortoisie 
en loiaute et en largesce 
tantostqu il a le hiame ostei 
tex est as chans et a l ostei  
quant g entemdi cele parole 
mout me sambla de bone escole 
et en mon cuer auques sauoie 
c onques en mon uiuant n auoie 
hiraus oi plus bel parler 
encoste lui alai ester 
uiel le ui et de poil ferrant 
si li ai demandé errant 
dont iert et de quel pais 
  uallet  fait il   ie suis nais 
de hainnau as cheualiers 
ie sui apelez mausparliers 
et uos commant iaquet bretiaus 
bien parolent de uos entr iaus 
cheualiers hiraus menetrel 
et ie meismes fas autel 
mout uos desiroit a ueoir  
tantost m alai lez lui seoir 
lors dist qu il iert mout mes amis 
a ces paroles li promis 
tout mon seruise outreement 
et puis parlasmes longement 
d amors et d armes et d onor 
et qui sont li millor signor 
s en trouames en plusors leus 
et quant il lez os bien esleus 
si me dist par sa loiaute 
qu en trestoute la roiaute 
de france et puis d alemaigne 
n en cognoist un qui si bien maigne 
et trestous bons ensaignemens 
com fait li sires des flammains 
li cuens de flandres uoire uoir 
diex li doint paradis auoir 
et encor le tient on a millor 
au plus cortois au mains guillor 
qui soit en trestout le pais 
de wicant iusqu a brandis 
ie li ai dit   se diex me saut 
malparliers mout a ci grant saut 
et mout de prodomes i a 
diex aue aue maria  
cuidiez uos fait il   ie uos mante 
mes cors ait hui male tormente 
s il ne uaut miex au mien cuidier 
c on ne le pouroit souhaidier  
tantostque cestui mot oi 
de ce qu il dist mout m esioi 
lors le saisi parmi la main 
ne m anuiast hui ne demain 
sa compaignie ne son estre 
tourné nos somos a senestre 
en un iardin deiouste un prez 
puis parlasmes apres assez 
de flammains et de hannuiers 
de braibencons et de poihiers 
qui mout auoient bien iousté 
assez petit que i oi esté 
que solaus print a abaissier 
et les ioustes a relaissier 
tant en fist on celui mardi 
et encor plus que ie ne di 
atant descendent des berfrois 
celles qui font les grans effrois 
et les brubans mener au monde 
ce fut la iornee seconde 
douce plaisans fu la uespree 
dames pucelles par la pree 
s en uont ioliement iouant 
et bachelers apres siuant 
chascuns enmaigne sa chascunne 
mout est liez cis qui en a une 
plainne d amors et de sauoir 
pour biaus respons de lui auoir 
que mout est nobles li deduis 
quant cuers de dame est a ce duis 
qu il seit respondre auenant 
en tel point main a main tenant 
dient souent lor uolente 
d amors et de ioliuete 
sanz uilonnie et uilains mos 
et de tout ce bien uanter m os 
qu il est ainsi com ie uos conte 
a icest mot chascunne monte 
sus palefrois sus charretis 
qui dont ueist entalentis 
ces bachelers de ioie faire 
a painnes s en peuent retraire 
bel li semblast s i fust cortois 
chanconnettes et seruentois 
s an uont disant et ca et ci 
et li plusours dient ainsi 
a clere uois si c on lez oie 
trai toi arriere fai me uoie par ci pascent gens de ioie 
ensi s en entrent en chastel 
a teil deduit a tel reuel 
que tant estoit plain de solas 
foi que ie doi saint nicholas 
i en ui tex dis en une route 
qui donroit alemaigne toute 
pour la piour sans nul nul meschief 
s auroit il fait gentil marchier 
et en achast et en despens 
dont n est meruoilles se ie pens 
a raconter la bone uie 
qui fu sans mal sans uilonnie 
sans courous et sans traison 
et sans toute autre mesprison 
atant furent lez tables mises 
et les compaignes furent asises 
de dames et de cheualiers 
en cuisines et en celiers 
fu atornei et sil seruirent 
que mout cortoisement le firent 
sans bestanciert et sans riot 
a chascuns met chanté i ot 
d amors qui lez gries maus apaie 
les gentis cuers fait uiure a aise 
et lez felons creuer et fondre 
escuier saillent pour respondre 
la ou on chante lez karoles 
en faiz en dis et en paroles 
fu toute ioie resbaudie 
menestrel font menestraudie 
de tabors et de uieler 
et li autre de biau parler 
font ses dames a ex entendre 
bacheler uont lor consoil prandre 
dou mestier d armes mainbornir 
pour le mestier d armes fornir 
que mout a bel commancemant 
et dient qu a tornoiement 
ne puent au iuedi faillir 
qui dont ueist hiraus saillir 
garcons braire hiraut huier 
as hostex uont cil escuier 
haubers et hiames atorner 
escus cuiriés et enarmer 
espees et coutiaus forbir 
crepes et cueurechiez crepir 
cheuaus ferrer massues faire 
chascuns entent a son afaire 
et en chastel ou il entendent 
de chanter de dancier s estendent 
et font meruoilles de lor cors 
grant luminaire as quatre cors 
et en mileu dance a uiele 
cheualiers contre damoiselles 
et dames contre bacheler 
et trente lieus d amors parler 
courtoisement et en bon point 
li uns dient que il sont point 
de bone amor en resgardent 
li autre sont chaut et ardant 
de uolente et de desir 
si a tel qui ne puet gehir 
la dolor qui au cuer le touche 
ne geter fuer parmi la bouche 
cil par uit a trop grant martire 
car touz iors tent ses cuers et tire 
a sa uolante descourir 
mais il ne puet la bouche ourir 
ainz pert son san en esgarder 
et commant se pouroit garder 
puisqu amors a amer l ansaingne 
et il uoit deuant lui l ensaigne 
blanche com nois en la ialee 
de fin uermoil enluminee 
et si monstre si bel samblant 
que tous li ua son cuer enblant 
par bel parler et dous ris 
dont seroit li cuers peris 
qui la ne metroit son esgart 
ia diex ne doint que nuns s en part 
qui soit estrait de bone ligne 
et au mauuais nul ior n auigne 
que i ameroie miex mors estre 
que bone amors refust a naistre 
que ia uilains nuns ior n amast 
encois fust il en mer sanz mast 
et sans uaisel en plus parfont 
ainsi dient et ainsi font 
et en hales et en foillies 
et d autre part sont acoillies 
dames pucelles a dancier 
et ie n ou cure de tencier 
mas de lor ioie m esioi 
et en chantant chanter oi 
une dame plaisant et sainne 
graille grasse ionette et iointe 
douce plainne de cortoisie 
par le doi tint renaut de trie 
qui n estoit pas mains biaus de li 
il comenca de cuer ioli 
a chanter sans trop grant proiere 
ne n il paroit mie a sa chiere 
qu il n eust mie le cuer tourblé 
he tres douce iehannette uos m auez mon cuer emblé 
iehenne d auuiler l esgarde 
qui n estoit nice ne couarde 
mais teile com i ai deuisé 
un petitet l ai auisé 
le bras estent et puis se torne 
a chanter liement s atorne 
et a commencié sans delai 
onques mais n amai he diex bone estrainne encommencié l ai 
en mon cuer pansai   se me samble 
dont auenez uos bien ensamble  
trestuit ont respondu la dame 
et par la foi que ie doi m arme 
chascuns la deuroit amer 
qu en li ne sai rienz a blasmer 
et qui ne set se ie di uoir 
legierement le puet sauoir 
s il est cortois et afaitiez 
toust sera de li acointiez 
apres ceste chancon chanta 
une pucele qui tant a 
de sen de biaute de ualor 
que ie ne sai nulle millor 
ce fu aelis de lupei 
clere blondete sui a mi lassette et si n ai point d ami 
ie respondi   c est grans damaiges 
quant si biaus cors si biaus uisaiges 
est sans amors forment m en poise 
car trop par est franche et cortoise 
et bien desert celle c on l aime 
qui en chantant a toz se claimme  
iehans d oiseler la menoit 
qui cortoisement la tenoit 
en chantant li a respondu 
a clere uois cette chanson 
amez moi blondete amez et ie n amerai se uos non 
n ot pas sa chancon bien finee 
c une damoiselle honoree 
et de gentil lignaige astraite 
gente de uis de cors bien faite 
belle en touz poinz et bone ausi 
chanta ceste chanson ensi 
ioliement en son retour 
diex donez a mon ami pris d armes ioie d amours 
uns cheualiers preus et uaillans 
de hardement chaus et boillans 
hannuiers est floires de ligne 
en riant dist   bien auigne 
que bien afiert a tel meschine 
qu elle ait ami de bon couine  
et puis apres me fist proiere 
que li deisse qui elle iere 
de quel gent et de quel contree 
  sire de florehange nee 
fille au prodome au bon signor 
qui en siecle ot mainte honor 
si ai nom hable de boinuile 
elle n i quiert engin ne guille 
en faire feste ce m est uis 
et si li siet bien a deuis 
ce que i ai ueu an sai  
a ces paroles comensai 
iofrois d aspremont a chanter 
ai tout mon cuer mis en bien amer 
aelys de la nueueuile 
celle s ocist celle s essille 
de faire feste et d esioir 
celle se fait a toz oir 
et chantent renuoisiement 
iolietement m en uois iolietement 
tant fu cointe celle asamblee 
qu a cuer m en est ioie doublee 
si me parti de touz anuis 
et ia fu pres de mienuis 
aincoisque la gent s en alast 
ne que la feste demourat 
mais lors doubla et crut et uint 
tout ce qu a tel ioie couint 
tuit s asisent parmi la sale 
atant hors d une chanbre auale 
une pucelle assez mignote 
de cors bien faite enpure la coute 
douce plaisans a grant meruoille 
et la cote si fu uermoille 
d escarlate a petit clopiaus 
escuier furent par troupiaus 
que uolentiers la regardoient 
li uns au autres demandoient 
qui elle est et de quel renon 
  angnes de floranuile a non  
dient cil qui la cognoissoient 
cheualiers dames sesoient 
perrinnes d aixe uioloit 
et trop bel li auenoit 
et la pucele se cointoie 
tantost li saut emmi la uoie 
touz escouciez uns garconnes 
pour niant fu uns robines 
tailliez au chief d une citole 
de cuer s enuoise et si uiole 
et celle dance et fait son tour 
con li bergiere a son paistour 
et huitars s est enuoisiez 
et fierement c est degoisiez 
ses gans ot a son dos trossez 
et son chaperon reboussez 
dont il faisoit le bicornet 
la moquerie au robardel 
si bale et dance et huie et tume 
et en riant giete la pume 
puis fiert a terre de sez mains 
mais encor est ce dont del mains 
car quant il la pucelete 
les rains le pis la 
adonc li samble qu i soit rois 
de fin orguel s en ua si rois 
qu il ne touche n a ciel n a terre 
petit li est de l autrui gerre 
en son deduit est mout a ase 
au retorner deus fois la baise 
ainsiqu elle fust point auisee 
adont commenca la risee 
et dient tuit par la maison 
que li baisiers fu de saison 
a un ualet qui la estoit 
li demandai qui cil estoit 
que ioliment s enuoise 
et fait la dance robardoise 
il comenca forment a rire 
et puis apres me prist a dire 
  coment ne l connissiez uos point 
naie par dieu en cestui point 
non par amor non par ma uie 
s ai del conoistre grant enuie 
car le me ditez biaus douz frere 
cui fis il est et qui ses peres 
iaquet soiez certain et fis 
que elle est file non pas fis 
tu me gabes non fas por uoir 
maintenant le porras sauoir 
c est iehennete de boinuille 
uoiz por la teste de saint gile 
com a or ci malcon d argent 
qui ainsi fait muser la gent 
et a ses gieus estudier 
longue piece m a fait cuidier 
que ce fust aucuns demoisiaus 
qui ci feist sez enuiaus 
a cest mot saillent escuier 
qui aportent a fruitier 
poires et nuis blanche touaillez 
et uin de biaune par boutoilles 
et quant il orent tuit beu 
leuei se sont et esmeu 
a grant ioie et a grant deliz 
uont les dames deuant les liz 
en la sale a un piler 
sont asamblé li bacheler 
dont i ot mout de grant pris 
a cel consoil ont consoil pris 
d armes et de son grant pardon 
qui sera maintenus par don 
que sans doner n i uaut doner 
la montance de deus tornois 
sauoir deuez tuit que largesce 
est uns des paremenz proesce 
et cortoisie est li secons 
li tiers est tex dont ie uos cons 
que bien doit estre amonestez 
et qu est ce dont c est honestez 
qui sez trois paremens auroit 
auec proesce bien deuroit 
estre honorez si seroit il 
se li signor fussent gentil 
et franc si com il deussent estre 
mais chascuns a un diuers mestre 
un mahommet en cui il croit 
par coi s onnors fraint et descroit 
atant me tas si ne di plus 
hontex en sui com nuns hons plus 
car tel i a cui il anuie 
pour ce qu a uerite m apuie 
ioifrois d aixe premierement 
a comencié le parlement 
et dist   signors il uos conuient 
et bel seroit et bien auient 
c on peust iuedi tornoier 
si sont flammain et hannuier 
qui sont uenu pour faire d armes 
et nons sommez auec les dames 
qui redesirent le tornoi 
si lor uenroit a grant anoi 
et uos a honte si failloit  
apres ceste raison parloit 
loys de los cuens de chini 
  signor nons seriens honi 
se tornois estoit par nos faillis  
a cest mot est auant saillis 
henris de blancmont maxceruiaus 
  signor  fait il   nostre reuiaus 
et nostre feste et nostre enprinse 
est bien et bel et a point mise 
et les dames onques ni uirent 
tournoi ferir si le desirent 
s on m an croit elles le uerront 
nostre honor iert et si sauront 
que pour elles font lor ami 
ia ne sera desfait par mi  
respont ioifroi d aspremont 
a cest mot lieuent si s en uont 
que li tornois fu acordés 
si ont les rois hiraut mandez 
grehei fildor maigniem huuelle 
cil porchacierent la querelle 
louys de los a pris a dire 
  maigniens  dist il   sans contredire 
t estuet aler a monmaidi 
ainsi diras con ie te di 
que li compaignon de caiens 
mandent salus a ceus de lans 
et le tornoi a ous ensaignés 
iusqu a iuedi ua et reuaignes 
que demain parlerons as iaus 
n i couient lectres ne seaus  
maigniens s en est tornez atant 
a monmaidi en uient batant 
iqui a troué hannuiers 
lez lambourgis et les riuiers 
et les lyons de haut parage 
de lucembour au fier coraige 
et walerant son germain frere 
qui deuroit estre emperere 
par largesce et par cortoisie 
et si fu en la compaingnie 
florens de hainnau richement 
pour aler au tornoiement 
et s i iert phelipes de flandres 
cui ie ne doi tenir des mendres 
mais des millors et des plus grans 
cil est de toz biens faire engrans 
maigniens est el chastel montez 
ses mesaiges fu tost contez 
  signor  fait il   nos uos disons 
a tous de par les compaignons 
de la feste qu apres demain 
aura le tornoi a la main 
la besoigne est ensi portraite 
que ia demain n iert feste faite 
ne pour iouster nus hons n i aille 
qu a iousteor feroit il faille 
miex uaut que la iouste remaigne 
que par iouster tel chose auaigne 
que li tornois en uassit pis 
mieus aim d espees le frapis 
de mascues et de tisons 
luitier gesir a uentrillons 
hennir huier chacier fuir 
fumieres de cheuaus bruir 
et cors de cheualiers estendre 
qu entour ces iousteor entendre 
et dites uos proposement 
demain aurés le parlement  
li cuer de lucembour parla 
  maigniens  fait il   nons irons la 
demain ueoir les compaignons 
et ie los bien que nons paignons 
diseurs qui le tornoi partissent 
et la besoigne ensi bastissent 
qu il n i ait plus que sermonner 
quant se uanra a l asambler 
que la ne doit nuns barguignier 
mais soi estendre et esloingnier 
et resgarder et apartir 
le tas desrompre et departir 
grans cous doner et reseuoir 
chascuns doit faire son deuoir 
deuant celles por cui on fait 
et mainte honor et mains mesfais 
quant les dames seront montees 
sus les berfrois et aroutees 
pour ueoir la bachelerie 
qui la fera cheualerie 
ce sera bien par bon eur 
et si soient tout aseur 
que tel i a qui uient ueoir 
ou s amor puet mieus seoir 
si se doit chascuns esuilier 
et eschaudir et trauillier 
a faire chose qui puit plaire 
a la tres douce debonaire  
maingniens respondi   sire cuens 
ie en cuit cognoistre mout de cuens 
que ie uoroie qu il eussent 
la uolente et si eussent 
quant ce uenroit au cous ferir 
la painnes et le trauail soufrir 
ie m en uois a diex uos commant 
si a bien entendu conmant 
uos auez dit  lors fait un saut 
  maigniens  fait li cuens   diex te saut  
maigniens de monmaidi se part 
a chauuenci uien si depart 
ses nouelles au bachelerz 
