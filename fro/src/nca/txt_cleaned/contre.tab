telz coustumance d anfer uient 
qui gent an mal fere maintient 
anfers est de dieu annemis 
pour ce est il trop fox qui est mis 
ou mambornisement d amfer 
bien lesse l or et prant le fer 
bien lesse l or et prant la terre 
et pis se ge le sauoie querre 
mes quant ge y ay assez pancé 
ge m auisse du temps passé 
ainsque dieus uosist auenir 
nus ne sauoit quelz uoie tenir 
l uns iuis l autres paiens 
tuit peuent estre cleruoiens 
li un creoient plusors dieux 
li autre pansoient fere mieux 
et li autre sacrefioient 
li autre le souloil creoient 
lor dieux auoient et lor deesses 
dont il fasoient ioient et leesses 
si con firent li troyen 
et tuit li macedonien 
li strapien et cil de perce 
et de maint region diuerce 
qui creoient deesses et diex 
pour ce que ne sauoient miex 
car lois n estoit ancor donnee 
ne ferme creance afiee 
en iudee en iherusalam 
la loy des iuis tenait lan 
a plusors leus rauoient lor cure 
et lor creance ou dieu de nature 
qui fasoit blef et herbe naitre 
home norrir et bestes paistre 
si con firent les yndiens 
et li pais des bramiens 
grantmant mie ne mesprenoient 
celles gent qui tel loy tenoient 
point d estroit conmandemant n orent 
por ce firent dou miax que sorent 
creance n estoit ancor donnee 
ne parfetemant afiee 
si que bien sauuer se pouoient 
trestuit cil qui bon cuer auoient 
mes or est il acertenez 
et li conmandemans donnez 
de croire une loy sans faucer 
nus ne s an peut bien escuser 
s il ne l a fait que ne mespraingne 
et que celle meimes ne taingne 
et que il ne recort an lui 
les biens que dieux a faiz por lui 
le trauoil qu a por lui soufert 
et le bien qu il li a offert 
s il se uiaut a lui acorder 
pour tout se ueuil ge recorder 
que grant merueille puis auoir 
quant sus se ne fait son deuoir 
an lui obeir et ainmer 
ou peut panre se cuer anmer 
et le uouloir dont dieu guerroie 
bien uoi tant pancer n i saroie 
par uoie que raison tenist 
que ueisse dont se uenist 
forsque de desordonnee cure 
dont dieux ne raison n a ia cure 
qui les cuers ansinque foruoie 
et aus granz uanitez auoie 
touteuoie se miaux ne seust 
bonne pancee auoir deust 
et susist bonne conpaignie 
qui li destournast male uie 
car qui bonne conpaignie hante 
anuiz peut que bien ne se sante 
et qui suit conpaignie mauuaise 
anuiz peut il ia gesir aisse 
qui ne soit contre dieu temptez 
ne que ia lonc li durt santez 
que ne perde honneur ou auoir 
qui ne set faire grant sauoir 
au moins bonne conpaignie suiue 
et males paroles eschiue 
et de mal dire ueuille tere 
s il ne set autre chose fere 
pour escusé ge le tanrai 
et se miaux ge le panrai 
qu amandemans n est pas pechiez 
s il est dou cors ampeeschiez 
que conpaignie seure ne puisse 
face que biaux et bons diz truisse 
et delitables et plaissans 
biens nuisables et bien faissans 
et de touz descomfors se gart 
touz bons espoirs taigne a sa part 
g en uoi pluseurs qui prison tienent 
qu a lor uoloir ne uont ne uiennent 
ou que non puissant ou lit gisent 
pour ce n est il pas que ne lisent 
et es sarmons et es estoires 
treuuent maintes belles memoires 
ou pluseur peuent example prandre 
et ou pluseur peulent aprandre 
qui ne peut fere un autre face 
et touriours oit deuant sa face 
dieu qui toutes graces depart 
et de houstiuete se gart 
ades estudit ades lise 
ades oit a ouure main mise 
an lire an rimez an trouuer 
nus ne doit estre oiseus de ouuer 
car an oiseus diables se boute 
tuit saichent se sanz nulle doute 
maus uouloirs maus pancers an uient 
et puis mal ouure aprez se tient 
pour ce hon conbienqu an prison soit 
ne doit qu an ouure ades ne soit 
donque a bien loy qui n i est mie 
de mener bonne et nete uie 
par que ousiuete non tant oit 
s il deuoit descouurir son toit 
sa robe descoudre et refaire 
doit il ades quelque rien faire 
que oiseur est chambre a l annemi 
pour ce ge ne iour ne demi 
ne pance point a oiseus estre 
ge iroie auant l erbe pestre 
ou cuillir les chardons des chans 
que ie fusse si non saichans 
car ge me ueuil estudier 
en tres biaux diz uercefier 
dont i ai an mun cuer les estours 
si an uoudrai fere memoires 
a ceulz qui uoudront escouter 
car les bons faiz doit lan conter 
iusques cilz tans puisse passer 
et c on puit fortune quasser 
car qui se set si auoier 
qui laist fortune tournoier 
iusqu elle faille a son prepos 
ge ne di mie qu il soit fox 
car fortune tournoie ades 
or ne faut que lui tenir pes 
sanz lui mouoir sanz effraer 
et se qu elle donne graer 
iusqu elle oit tant torné sa roe 
qu elle soit cheue an la boe 
par souffrir uaincre la couuient 
et aucunes foiz il auient 
qu aucuns par force uaincre uiaut 
mes quant plus s efforce et plus diaut 
n i auoie que dou souffrir 
pour ce ueil ge mun cuer offrir 
a paciance et a taire 
deduire an belles faire 
iusque fortune oit fait son cours 
qui ne s an fuit mie le cours 
mes elle uient grans cours et saus 
donner grans cos et grans asaus 
et s an reua si bellemant 
lan anuiz un pas seullemant 
qui ansinc fere le pourra 
pour uoir de fortune iorra 
et pour la meniere aprandre 
conment bien nous i puissons prandre 
a fortune uaincre et chacier 
qui fleuue est qui bien set luitier 
prierons renart que nous consaut 
conmant puissiens fere tel saut 
que nous la puissiens tressaillir 
et fere a son prepos faillir 
car se il nous ueut conseillier 
nous l arons sanz trop traueiller 
car qui renart croire uoudra 
par sus fortune tressaudra 
qu anuiz li pourra rien greuer 
s a certes ueut par li ouurer 
puisque ouisiuete me tient 
et talant de rimer me uient 
seullemant por temps trespaser 
que por fortune ades quasser 
qui souuant le cuer me detranche 
ferai de renart une branche 
fete en l an que fu queronnez 
challes filz phelippe mainnez 
fil phelippe tuit troi esturent 
en moins de yy ans tuit roy furent 
dont challes le plus ieunes iere 
qui ne m an croit si an anquiere 
m estoire est anconmancie 
or ueille dieux qu elle a toz ciee 
c est de renart de cui ge iuie 
qui a maint dolant cuer aiduie 
qui bien le seuent maintenir 
leur fait a leur propos uenir 
qui de renart bons mestres iert 
anuiz est qu il n oit se qu il quiert 
mes tiex souuant s an fait ouuriers 
qui an est simples escoliers 
tiex an cuide estre albes souuant 
qui set po por estre an couuant 
renars fu an un sien pourpris 
desqu il ot prestre humbert pris 
et qu il ot fortune contraire 
ne s osa il hors d ostel traire 
mes quant il uit que il fu temps 
et qu il ot bien pasé le temps 
qu elle dut estre trespasee 
si conpansa an sa pancee 
que bien dut auoir fait son cors 
adonc de chiez lui issi hors 
si s an antra en la prarie 
bellemant deduisant sa uie 
et dist 
puis dist   pouretez soit maleoite 
et richece et plantez beneoite 
que ia de peurete se cuit 
n itra bon son ne bon deduit 
biaute ioie grace n aront 
cil qui la pourete suirront 
or la lais dieux la puist hair 
ne la puis ueoir ne oir 
car el m a tant fait de hutin 
que la maudis chascun matin 
nes par mun chief quant m an souient 
touz mes sans toubles an deuient 
qu an li n a solaz ne delit 
si pri renart qu il m an delit 
et certes qui bien le querra 
l orde uix uielle trop herra 
que elle affiert bien a hair 
pour ce ueuil ge renart suir 
puisque par renart ueuil ouurer 
et par lui pance a recouurer 
mon eur et fortune abatre 
dont me ueuil deduire et esbatre 
a fere une nouuelle estoire 
de lui que i ai an mun memoire 
et an fasant m i atandrai 
et bon eur y atandrai 
cui goutes font es piez tenir 
si fort que il ne peut uenir 
trop fort a an lui esloichier 
par coi puisse a moi aproichier 
un fusicien couuandroit 
qui bon eur meist si adroit 
et si tres bien le uisetast 
que s ainfermete li ostast 
afinque cheuauchier peust 
et que uenir a moi deust 
a tel mal faut fusicien 
qui saiche de praucticien 
car trop ceroit gariz a tart 
se il ne sauoit de cel art 
car ia bien ne saura fusique 
se il ne sest de la prautique 
et cel art ou le trouuerai 
a renart m en conseillerai 
qui est li mestres anciens 
de trestouz les prauticians 
a lui querir ueuil traueillier 
conmant me puisse conseillier 
d un praucticien recouurer 
qui ueuille seur eur ouurer 
et garir si qu il uaigne a moi 
nulle autre uoie ge n i uoi 
desoranauant ge i uois  
renart qui estoit an un bois 
un manoir y ot bel et gent 
qui n estoit pas cuuers de gent 
loing estoit de toute murmure 
car de trop grant presse il n ot cure 
ne trop de uesins il n ot mie 
telz fu sa nature et sa uie 
ne ne uiaut pas sa nacion 
estre en grant habitacion 
car naturelmant bien sauoit 
et bien an sa nature uoit 
que ne pouroit ses ouures faire 
an multitude sanz contraire 
se l un ne uoit l autres escoute 
se l un est seur l autre doute 
se l un se taist l autre parole 
par un peut conmancier querole 
et par un pout estre amflamee 
une conmune renonmee 
par coi un fait est tost ueus 
et apres le ueoir sehus 
dont peril an pouroit uenir 
pour ce ueut il ce maintenir 
et uouloir cil qu il le uous die 
nus sages ne fox ne doit mie 
demourer an conmune rue 
ou chescuns giete et chascuns rue 
ses regars ses faiz et ses diz 
car pluseurs fois est biens sordiz 
et plusors foiz maus esleuez 
oy dire a pluseurs l auez 
ne saiges ne fox ne uiaut mie 
que chascuns congnoise sa uie 
et a sauoir la couuanra 
quant an conmun il demourra 
de caichier si ne s a pouoir 
que aucuns ne l puisse ueoir 
et uns un millier an esuoille 
ansinques con fait la chandoille 
mil alumer an i peut lan 
ia pour ce moins feu n i uoit lan 
et cant a chascune feu pris 
con celle a an cuil el l a pris 
ansinc dou bourdeeur est il 
sa bourde peut conter a mil 
ia pour ce moins bourde n aura 
et autant chascuns en saura 
n il n est nus qui tant puisse plere 
qui ne puisse ou trop ou po fere 
dont il peut maint foiz honte auoir 
se aucun le peuent sauoir 
pour ce dit renars   fox ne saige 
ne praigne an grant rue son estage 
se il est saiges ou qu il soit 
lan saura bien tost son recoit 
et demourast bien bas soz terre 
car ades doit hon le san querre 
et sanz est ades an saison 
pour ce set lan bien sa maison 
mes chies le fol nulz iera 
mes uns chascuns le despira 
pour ce au fol mestier feust 
qui demeur loing de gent eust 
par coi tant ne seussent mie 
sa nicete ne sa folie 
car quant plus est le fol sehus 
plus est ses doumaiches crehus 
pour ce au fol au saige conmande 
qui ia a demoure ne tande 
ne uin ne fautre au co de uille 
car po s acroist et bien s auille 
gent moien i soient tandant 
qui de danrees sont uandant 
et tiex gent qui a se s atandent 
qui pain gueaignent et pain despandent 
gent bourdeeur et losangier 
qui n ont honneur fors de mangier 
qui conme chien s antre groignoient 
et plusors foiz s antre poignoient 
e s antre dient hontes et laiz 
et l andemein est faite paiz 
tuit tienent folie a honneur 
et li mestre et li meneur 
ne seuent qu est honnor ne pris 
ne il ne l mie apris 
bon fait ne bon dit ne sauroient 
conseillier mes honte an auroient 
bien seuent acheter et uandre 
a autre honnor ne seuent tandre  
renart tint se a non sauoir 
pour ce ne uost il mie auoir 
antre itieux gent son estaige 
pour ce demoura ou boquaige 
et dist bien trouuer le sauront 
cil qui de lui mestier auront 
car renome court bas et haut 
qui chascun set que chascuns uaut 
renars en son chastel estoit 
qui grant estudie metoit 
en ses males ouures couurir 
et an ses honestez courir 
pour ce demore uoulantiers 
loing de gent an secrez santiers 
mont a grant pancee se tint 
de mal eur qui tant le tint 
si lenguement et sanz cesser 
qu il ne le poueit trespasser 
mont an feu ses cors ampiriez 
et mont an feu an cuer iriez 
queque cilz pancers le tenoit 
ez uous thiebert qui la uenoit 
a son conpaignon uenoit dire 
et son meschief et son grant ire 
sa pourete son mal eur 
conmant est mal asseur 
renart mont bienueignant li dist 
maintenant ceoir lez lui le fist 
et li demanda   quelz nouuelles  
se dist thiebert   bonnes ne belles 
tant sui formant desconfortez 
qu a po qu a mort ne sui portez 
chies zz preste ge sui alez 
qui auoit deus bacons salez 
chascuns ot demi pie de lart 
g en cuidai bien auoir ma part 
et porter une piece antiere 
mes il ota une pouliere 
cilz qui ancores iert pandu 
un fort laz de chanue tandu 
n an sai mot iusque ou col me tint 
et maugrez moi il me retint 
escremirs sauters que ge seusse 
ne ualut que prins ne feusse 
de se trop malemant ioy 
car tantost li prestes l oy 
antre lui son fil et sa fanme 
tant me firent honte et difame 
que tous les os m ont moloiez 
dont ge morrai certains soiez 
mes a chascun cop que ge auoie 
au retourner le laz mordoie 
tant les mordi tant les hapai 
qu il ronpirent et ge eschapai 
quant ge cuidai estre a garant 
et lors me uindrent aparant 
li chien d un uilain chaceeur 
qui meschief m ont fait et peeur 
tant m ont et sus et ius tourné 
que il m ont le cors atourné 
plaies y a et rompu cuir 
renart biaux conpains ge me muir 
tant ai or le cors tormanté 
iames seont n arai sante 
se auenir estre ne deust 
pour uoir la mort prise m eust 
de desespoir de descomfort 
mes an ce ai ehu comfort 
et seci me fait soutenir 
que il m estet a auenir 
ne ne m an pouoie garder 
combienque me peust tarder 
trestout se que m a comforté 
c est ce que i ai le fais porté 
que porter couuenoit sanz doute  
renars son conpaignon escoute 
de ce qu il dist c est mal paiez 
si li dist qu il est desuoiez 
et li prie que plus ne maintaingne 
que maus par couuenir auaingne 
  et que couuaingne que maus soit 
telz creance conpains te desoit 
ne croire iames qu il couuaigne 
que maus ne nul meschief auaingne 
conbienqu il soit a auenir 
ne croire plus dou couuenir 
bien peuz dire a m estoit 
mes ia couuenir n i estoit  
dist thiebert   ge ne croirai mie  
et dist renart   c est grant folie 
plusor ont esté mis a mort 
par leur ouuraige et par leur tort 
et pluseurs ont ehus contraire 
par folour qui lor fasoit fere 
se il tres bien se gardissient 
mort ne contraire n eussient 
d un roy de france te souuaigne 
qu auint por quoi airoier te 
qui chilperic fu apelés 
ses estaz ne t iert pas celez 
mes auant orras dont il uint 
et pour coi le royaume tint 
dont il uint orras tire a tire 
conbienc un po i mete a dire 
conmant li roy an france uindrent 
quel fin quel chief et quel loy tindrent 
quel furent et de quel mestiers 
dou premier roy secont et tiers 
et de roy an roy maintandrai 
iusqu a cel chilperic uandrai 
dont il uindrent te uodrai lire 
or antan que ge te ueuil dire 
apresque feu destruite troye 
quant eneas se mist an uoie 
gent assambla et gent porquist 
dedans lonbardie se mist 
ou nulle uille ancor n estoit 
ne nulz ou pais n abitoit 
chastiax habitations firent 
ou leurs cors a sauuete mirent 
quantque romme fondee fust 
ne que nulz renoms de li fust 
une cite firent sicambre 
si con l estoire me remambre 
puis aprez fu romme bastie 
qui fu li chies de lombardie 
aprez ce maintes citez firent 
an lombardie et lois y mirent 
desouz romme anclin touz estoient 
et le trehu y trametoient 
a saus qui souuerain en erent 
tant leur peuple monteplierent 
et leur generacion tint 
iusque au temps que ualantins uint 
apres le crucefiemant 
et apres tout l auenemant 
en l an trois cenz sissante six 
fu ycilz ualantins assis 
cilz ualantins li amperere 
antreprint guerre mont anmere 
a une gent c on dist alains 
mont y traueilla les romains 
mes trauaus po ualu eust 
se autre santier quis n eust 
mes il con saiges a ueus 
c est d une uoie pouruehus 
de ceulz qui sicambre fonderent 
qui mont grant peuple habiterent 
qui de troye furent uenu 
qui aus romains estoient tenu 
a un trehu chacun an rambre 
por tout le pais de sicambre 
ualantins par letres mandans 
a ceulz que li fusent aidans 
contre alains et il quite estoient 
yy ans dou trehu que deuoient 
et par yy ans quite seroient 
s auec lui am bataille aloient 
quant cil la parole antandirent 
de cuer por ce secours li firent 
lors furent alains descomfis 
dechacié et prins et occis 
celle gent zz seigneur auoient 
haut homme francois l apeloient 
francois ot non a son droit non 
pour ce gent francois orent non 
cilz francois par tout franchisoit 
sa gent par la ou marchisoit 
fors fu courageus et hardiz 
pour leur seigneur frans furent diz 
que por uerite franc estoient 
pour ce que touz soz eus dontoient 
ne nelui ne uoloient criembre 
mes trestout seurmarcher et caimbre 
cil franc quant celle uitoire orent 
et il franc de trehu se sorent 
cuer printrent conquester alerent 
uers la dynoe cheminerent 
iusques au rin la terre printrent 
et la seignorie par tout tindrent 
en leur faiz se monteplierent 
en leurs noblesces se fierent 
si que grant terre tenir porent 
ne d autrui tenir ne uorent 
franc se dirent et franc cerons 
ia dessus nous seigneur n arons 
ne deuons mie auoir seigneur 
car atrait sonmes de l anneur 
des nobles gens des troyens 
dont sires et roys fu prians 
qu ains d autrui ne daigna tenir 
bien deuons s anneur maintenir 
celle gent tuit paien estoient 
point crestiante ne tenoient 
apres se conquistrent gaulin 
qui est dit gaula an latin 
por ce fu cilz pais diz frans 
auec tout se franc fu lor sire 
s an uodrent douce france dire 
ainsinc dou poete dit sont 
par coi nous de gaula chei 
et li nons de france sui 
france ot non gaule a premiers 
or uous arriers 
quant icil yy ans pasé furent 
qu a l empereur leur trehu durent 
si con deuant ai recité 
a yy ans leur estoit quite 
por l aide que fait li orent 
plus de trehu paier ne uorent 
ualantins les an a requis 
et seur eus son trehu a quis 
cil dirent que point n an deuoient 
de leur sanc acheté l auoient 
iames iour trehu ne deuront 
ancois la mort tuit receuront 
a l ampereur despit an print 
por ce son ost assamblez print 
et sus sicambre le mena 
et mont durement les pena 
cil de sicambre yy dux firent 
an cui garde trestuit se mirent 
et par cui seront esmeus 
li uns ot non machomeus 
li autres ot non genebaut 
l autre signoimes saige et baut 
lors de sicambre s an issirent 
et an alemaigne se mirent 
por despit de se la estoit 
que cilz trehu leur demandoit 
assez printrent uilles chastiax 
en la dinoe grans et biaux 
et par sus le rin s an alerent 
par le pais se hesbergerent 
car ia si grant plante estoient 
que nulle rien il ne doutoient 
ne nulz n es osoit contredire 
n an nulle maniere despire 
n onques ne les pot ualantin 
mener par guerre a nulle fin 
lors tuit li plus grant s asanblerent 
des cheualiers qui de rome erent 
trestout l effors de rome printrent 
et sus icelz francois an uindrent 
eracles et theodosiens 
qui estoient des plus anciens 
des plus grans des plus seurmontez 
par cui tuit autre estoient dontez 
y alerent a grant effors 
et les cuiderent chacier fors 
mont grant occision y orent 
mes onques chacier ne les porent 
ancoisqu i ussent granmant sis 
des romains y ot mains occis 
la perde toute an uint sus eus 
pour ce tournerent an leur leus 
tuit mat et tuit desconforté 
car le piour an ont porté 
mont fu sus romains grant morie 
li franc orent la seignorie 
d iqui li renons d aus dura 
ne nus contre eus ne murmura 
ne nus ne fu si grans ne fors 
que contre eus montrast effors 
ne qui contre eus s osast bougier 
mes mirent les grans an dongier 
mes cil grant paor an auoient 
qui des francois parler ooient 
nus ne fu si fors se il ot guerre 
qui peust son uouloir aquerre 
ne uangence auoir n an sauoit 
se par les francois ne l auoit 
ne nus hon ne pouuoit sa terre 
recouurer par force de guerre 
se li francois ne l an aidoient 
c estoient cil qui a fin metoient 
toutes guerres et tout desroy 
par conmun consoil firent roy 
qui fu d aus faramont clamez 
d aus touz fu cheriz et anmez 
filz le duc machomenes fu 
icilz touz li premiers rois fu 
la seignorie d aus li donnerent 
et roy des francois le nonmerent 
li premiers rois de france estoit 
mors fu que a morir estoit 
pour le pere qu il honorerent 
son fils apres lui queronnerent 
qu autre n i ont point esleu 
roy clodyo le cheuelu 
cheuelus fu con se eust treces 
cilz fu de mont fieres aspreces 
et maintes choses antreprist 
cilz la cite de quambrai prist 
et les romains touz en chasa 
et leur seignorie quassa 
iusqu a la de sayne 
acrut sa terre par sa poyne 
apres quant clodio mors fu 
d aus touz uns rois esleus fu 
qui auoit a non meronne 
dou lignaige clodio né 
an cel temps qui est anciens 
furent nommé meroniens 
cil qui or se dient francois 
pour ce que meronne fu rois 
quant meronne fu defeus 
chilperic fu rois esleus 
qui fu filz le roy moronne 
celui firent roy queronné 
mes mauues conmancemant prit 
car maintes damoiselles prit 
a force et les efforcoit 
et les pucelles rauissoit 
et pour ce fu si effaciez 
que il fu do royaume chaciez 
car tuit li furent mal uesin 
lors s an ala au roy bissin 
qui de looraigne rois estoit 
mainz pais soz li souzmetoit 
cilz rois a grant honnor le tint 
et tant son bon uoloir maintint 
et tant de poine an uost auoir 
qu il pot as francois paiz auoir 
et que francois le rapelerent 
et toz meffaiz li pardonnerent 
et il leur promist estre amis 
mes an bissine ot son cuer mis 
qui fame le roy bissin estoit 
que come s amante y metoit 
ne uit pas a la courtoissie 
que bissin li ot pourchacie 
qui toute sa paiz li refist 
quant sa fame a lui uenir fist 
et l espoussa a grant honnour 
combienque elle eust seignor 
conme paien bien le pot faire 
cilz conquist orliens sus loire 
un conte romain an chassa 
apres se la mort l anchaussa 
an son regne d ans uint et trois 
apres fu ses filz cloouis rois 
de la royne bissine uint 
pour ce looraine li auint 
plus fu grans et plus redouté 
de touz ceulz qui orent esté 
biaux sages hardiz courageus 
de bons faiz plains et de biax geus 
grant fierte an son uis auoit 
toute honnour et tout bien sauoit 
les mauues et les fox dontoit 
et les preudonmes amontoit 
a touz montroit bone doctrine 
a son temps print il agripine 
une cite de grant renon 
qui orandroit couloigne a non 
et treues print il meimemant 
se li ueraiz escriz ne mant 
qu a cel temps romains maintenoient 
de tout le rin seigneur estoient 
fors tantque dechacié an furent 
des francois qui deuant esturent 
uns princes alors la tenoit 
qui gilles nommez an estoit 
li roys clouis a celui temps 
estoit mont fort antremetans 
par lui et par maint soudoier 
de sainte yglisse guerroier 
et sainte yglisse destruissoit 
et quanque il pouoit nuissoit 
ne riens n an estoit esmaians 
pour ce que il estoit paiens 
paiens fu si ne li chaloit 
se sainte yglisse se doloit 
an l an de l incarnacion 
celui qui souffri paission 
droit quatre cenz et quarante ans 
ot esté roys cloouis yy ans 
lors une tres bonne pucele 
qui dieu fu amie et ancelle 
fille au roy de bregoigne estoit 
an cel temps point meilleur n estoit 
la pucelle goheut ot non 
qui tant ot an dieu bon renon 
la ueraie creance an li maintint 
tant comme an cest siegle se tint 
il conme paiens la requist 
sa grant sante et son bien quist 
car il print celle ou dieux ot part 
qui puis le tourna a sa part 
paiens estoit quant l espousa 
il qui maint hardement osa 
looraigne prouance conquist 
au royaume de france aquist 
de conquerir ne quist essoine 
tout conquesta iusques a sayne 
un sien mestre auoit conseillier 
qui por grace auoir uost ueillier 
et pour son temps metre a honnor 
n i regarda grant ne menour 
meleun print et conquesta 
et trestouz les felons osta 
an duchee le tint de cloouis 
an cel temps que ie uous deuis 
goheust de cleouis 
un fil bel de cors et de uis 
la royne le fist bautisier 
mes roy cloouis ne le sot mie 
celle qui ordonna sa uie 
a antandre et a preschier 
a son seigneur qu elle ot tant chier 
qu il recheust la sainte loy 
bautesme recehust an foy 
clouis ia croire non uouloit 
et de cel sarmon se douloit 
conme cilz qui estoit paiens 
an sainte yglise non creans 
igoines cilz amfes ot non 
mes petit dura son renon 
car po aprez se que nez feu 
si conme il plot a dieu mors fu 
li peres an fu mont d ire 
et dist a sa fame par ire 
ce l amfes a ma loy feust 
pour uair ancor mors ne feust 
mont s an pot la royne doloir 
dieu an pria de bon uouloir 
que son seigneur montrer deust 
que la bonne loy receust 
et le uouloir de dieu feist 
et loy paienne regeist 
et dieux an oy la priere 
de celle qui toute a li yere 
un autre fil a concehu 
dont li rois a grant ioie ehu 
plus grant ioie ne pourroit lan dire 
l anfant mirent nom clodomire 
la royne le fist bautisier 
et ne finoit ia d atisier 
le roy ades remanteuoit 
que feist se que il deuoit 
le rois si dist   dame parra 
saichiez cil amfes se morra 
si conme l autres sans deloy 
por ce que n est pas a ma loy 
n auons amfant qui ia uis soit 
longuemant qui bautisiez soit  
lors la royne sanz detrier 
conmansa dieu mont a prier 
qu il uosist fere ceste honnor 
que se bautissast son seignour 
et elle quant plus li prioit 
ades cloouis li nioit 
ne nulle rien n an uoloit faire 
ades li conmandoit a taire 
an cel termine il auint 
que cloouis a guerre uint 
an champ contre les alemans 
dont il souffri plusors tormens 
li pires deuers lui en feu 
dont maz et doumaichiez an feu 
lors pria il deuostemant 
  que biaux sire dieux qui ne mant 
an cui ma fame a sa creance 
et son espoir et sa fiance 
dont chascun ior me fait memoire 
or me ueilles donner uitoire 
et desormais an toi croirai 
et ton nom ge essaucerai 
monteplierai tes amis 
et confondrai tes annemis  
ses mains de cuer au ciel tandi 
et lors ihesu criz l antandi 
et le fist honneur et aiduie 
qu alemant uindrent a la fuie 
et li rois ot toute uictoire 
bien le retint an son memoire 
tout quanque il ot a dieu promis 
a il trestout a effet mis 
n i quist respit iour ne demi 
a rains an uint a saint remi 
qui de rains arceuesques fu 
de lui an fons bautisiez feu 
et sains remi dieu l antroduit 
a ueraie creance le conduit 
clouis uost paiens despisier 
plussors il an fist bautisier 
d iqui uint france an seurte 
et se maintint en meurte 
et pour uoir ge le te deuis 
car chrestiannez fu cloouis 
yy ans apres se qu il fu rois 
lors atourna il ses arois 
et se uost duremant haster 
de conquerir et d aquester 
aquitaine et tours conquist 
et puis an toulousain se mist 
mont bonne uie demena 
pour l amour de dieu se pena 
et gracia de cuer antier 
et dieux le mist an son santier 
trante ans fu rois et puis fu mors 
et anfouiz fu li siens cors 
ou moutier saint po et saint pere 
qui de par lui faiz fondez ere 
or li ont remué son non 
car sainte geneuieue a non 
quatre filz lessa cleouis 
dont les nons d eus ge te deuis 
et por uoir ge le te ueil dire 
childebert thierriz clodomire 
et li quarz auoit non lotaire 
de cleouis me ueil or taire 
et de leur terres qu il partirent 
conmant regnerent conmant firent 
que trop a conter an aroie 
se touz lor faiz conter uoloie 
mes rois demoura childebers 
qui tant fu saiges et apers 
uint et trois ans rois gouuerna 
iusques mors a fin le mena 
rois fu ses filz theodebaus 
qui ne fu fox musars ne baus 
a dieu dou tout s abandonna 
cuer et cors et tout li donna 
trestouz preudes honmes suy 
et mauues et felons fuy 
bons iusticiers fu a son temps 
mes il ne regna que yy ans 
clotaire qui son frere estoit 
et cui il mont de cuer anmoit 
son royaume et tresor conmist 
et trestout an sa main li mist 
lons tamps puis si mors 
et a seissons fu mis son cors 
a saint marc que mont honora 
de lui quatre filz demoura 
dont charambers li aignez fu 
qu apres lui rois de france feu 
cilz luxurieus fu formant 
cilz se li uoirs escriz ne mant 
sa fame chasa de son lit 
sanz plus por auoir le delit 
d une chamberiere qu auoit 
telz male uoulente auoit 
tant estoit de l annemi plains 
tost morut et petit fu plains 
a blaiues a saint romain gist 
la ou maint esdefice mist 
maintes rantes y estora 
chilperic son filz demoura 
rois fu c est cilz por cui te dis 
et por cui le sarmon te fis 
et pour cui ge ueuil maintenir 
que mal ne couuient auenir 
conbienque maus a home auaigne 
n est pas pour ce que le couuaigne 
si conme ci deuant dit t est 
chascuns se fait telz conme il est 
qui mal quiert maus est a uenir 
pour ce n est pas le couuenir 
pour cest roy t ai se recité 
oi de sa uie la uerite 
s il fist mal et mal li auint 
auenir iert mes n an couuint 
tant fu cilz rois tanres de fames 
qu il an resut plusors difames 
troiz filz ot qui pute fin tindrent 
et qui tuit a lede mort uindrent 
se tu uiaus bien se retenir 
diras non couuient auenir 
diras de cuer que ainsinc iert 
que nulz n a mal s il ne le quiert 
or antan dont que il auint 
dou roy et par lui quelz fin tint 
chilperic rois de france feu 
qui filz le roy charambert fu 
qui de france andui furent roi 
chilperic metoit son aroy 
et touz ses desirs et sa cure 
desus toute rien an luxure 
pluseurs fames ot a sa uie 
mes il auoit plus grant anuie 
de grant biaute que de noblece 
ne que de nulle grant hautece 
ne n an creoit home do monde 
a seissons print il frenegonde 
une dame de grant biaute 
i garda droit ne loiaute 
fors son plesir tant seulemant 
celle dame il tint longuemant 
que amfant n an po recouurer 
por ce s an uost il deseurer 
et a une autre s auoia 
et tantost querir l anuoia 
bele et bone gentis et saige 
et de tres hautisme lignaige 
et grant terre tint an demaine 
gasonde seur le roy d espaigne 
et promist li et ses amis 
que ses cuers seroit an li mis 
et toutes autres lesseroit 
si tost con a fame l aroit 
tant fu legiers qu il an iura 
que iames n an departira 
ne dessaisiz il n an orroit 
ne do royaume partiroit 
ansinc les noces fetes furent 
un grant temps firent ce que durent 
fredegonde qui mont sauoit 
qui au cuer grant meschief auoit 
de se qu elle estoit dessaisie 
fasoit sanblant d estre apaisie 
de porter au roi feaute 
et d auoir au cuer loiaute 
lez la royne ades demoura 
et par samblant mont l onora 
et la royne la creoit 
et por samblant mont s i fioit 
celle qui ot le cuer marri 
tandi a rauoir son mari 
et pansa qu elle le raura 
ou an li san ne art n aura 
un iour fu que elle au roy uint 
et a un grant secre le tint 
et li dist que poussons sauoit 
des quels li rois morir deuoit 
que sa fame apareillié ot 
pour zz cui son cuer donné ot 
ceste auoustire li fasoit 
et tantost murtrir le deuoit 
a ce uost li rois nient antandre 
tantost il fist sa fame prandre 
mal talantis conme sangler 
et tantost la fist estrangler 
par le consoil de frenegonde 
qui tant sauoit barat et honte 
toute uestue de faus samblant 
qui toute ioie ua amblant 
qu el pancoit li rois la preist 
et qu aueque li la meist 
mes non fist print acoere 
qui une hautime dame ere 
dont fredegonde ot mont mesaise 
an son cuer iames n ara aisse 
ne de cuer ioie ne fera 
iusque arrier royne uera 
li rois acoere maintint 
et tant l ama et tant la tint 
qu il an ot yy amfans toz uis 
meronne chodebert clouis 
dont li rois grant ioie auoit 
et frenegonde ades siuoit 
acoere qui royne iere 
toute estoit sa conseilliere 
fait estoit se que li plesoit 
et tout ades son cuer taisoit 
par samblant la royne honora 
ades auec li demoura 
un iour pot chilperic ceoir 
qu il alast son frere ueoir 
childebert qui estoit an guerre 
uers mez aus saynes pour sa terre 
la fist chilperic demoree 
et laissa la royne adoree 
ancinte fredegonde 
qui de trestouz biens estoit monde 
de la royne li temps uint 
que acouchier il la couuint 
d une fille c est deliuree 
et lors la royne adoree 
qu an fredegonde se fia 
de cuer bonnemant li pria 
parrains et marraignes querist 
a cui l amfant tenir feist 
lors dist celle   royne adoree 
seur toutes dames honoree 
ou pourroie parrains querir 
qui a toi doient aferir 
ge n an sai nul qui digne soient 
qui le tien amfant tenir doient  
la royne qui mal n antandi 
a fredegonde respondi 
  par dieu bautisier le faudra 
por dieu querez qui le tandra 
dame  ce dist la despissant 
  ge ne sai nul si souffisant 
conme uous qui porté l auez 
seur touz miax tenir le deuez 
par uous sera des fons leuee 
et si aura nom adoree 
nus n an est dignes se uous non 
pour ce lo qu el port uostre non  
lors la royne debonnere 
li demanda   le puis ge fere  
dist fredegonde   oil de uoir 
miaux consoil ne pouez auoir 
plus haut de uous non peut tenir  
pour ce fist lan l amfant uenir 
par cel consoil l euesques uint 
bautisa la mere le tint 
ansinc fu l amfant bautisié 
par fol consoil desauisié 
apres le roys a paris uint 
a fredegonde bien souuint 
de la tres grant desconuenue 
deuant li roy s an est uenue 
si dist   rois une fille auez 
nulle plus belle ne sauez 
cui tenue a fons a sa mere 
uostre fame est uostre conmere 
dont ie suis trite et doulante 
ne cuidiez pas que ge uous mante 
que ge le uous di tout de uoir  
et dist li rois   se il est uoir 
an mun lit ge te remetrai 
et de cest prepos point n itrai  
lors li rois monta ou palais 
la royne a grant eslais 
li est tout au deuant uenue 
et de loial cuer le salue 
dist li rois   ne uous salu mie 
n estes ma fame ne m amie 
ma fame estre plus ne pouez 
quant mon amfant tenu auez 
mauues est eus uostres sors 
de moi dou royaume estes hors 
tenir ne uous puis par raison 
trop auez fet grant mesprison 
mes pour ce ne deuez perir  
lors li rois anuoia querir 
l euesque qui le dedia 
et an essil il l anuoia 
et sa fame conme esbaie 
a il misse an une abaye 
et la fille aueque li reste 
tost con ses consaus li aprist 
li roys fredegonde reprist 
apres auint zz po de temps 
qu il conmansa zz grant contans 
dou roy et childebert son frere 
et y ot guerre mont anmere 
childebers qui grant grace auoit 
honneur et touz atraiz sauoit 
touz les hauz barons de la terre 
a trait a lui et a sa guerre 
et le roy chilperic laiserent 
et quanque porent l abaisserent 
childebers sauoit bien donner 
et bien prometre et bien mener 
si que si tous les atray 
que uers le roy nulz ne se tray 
quant il ot le peuple a lui mis 
lors c est contre son frere mis 
li roys qui formant c est doutez 
s an est dedans tournay antrez 
et fist toutes les portes clorre 
contre son frere ne pot sorre 
la fu a tournay ansarrez 
et bien anclos et bien barrez 
o po de gent a grant difame 
auec fredegonde sa fame 
qui mont sauoit art et malice 
et tost ont pancé zz grant uice 
cil troi amfant lez lui esturent 
qui fil de adoree furent 
dont ge ay parlé ci deuant 
li roys ne sot arrier n auant 
consoil ne sot ne sauuemant 
qu an fredegonde seulemant 
elle dist   roys ne t esmaier 
lai moi mun consoil essaier 
car ge bien te conseilleray 
par les ouures que ge feray  
li roi dist   dame or an pancez 
conmant puissions estre tancez 
a honneur de ceste anhastie  
lors s an est la royne partie 
qui tant sot de mal retenir 
a li fist deus uallez uenir 
fors et hardiz fox outrageus 
plains de mal art et de maus geus 
et leur dist   ge uous anmerai 
et d armes bien uous armeray 
si que ia riens ne douterez 
la fors a childebert irez 
an quelque leu que le uoiez 
l espee ou cors li anuoiez 
a lui irez par droite tire 
ansinc con por mesaige dire 
tantost que deuant lui cerez 
d espees ou cors le ferez 
que mors soit et ne demeurt point 
se uous y estes mal a point 
par coi soiez ne prins ne mors 
ge uous iure et ame et cors 
et anneur et sante et uie 
pour uous fonderay abaye 
de moines blans de moines noirs 
que touz i courra mes auoirs 
touriors mes pour uous chanteront 
et tant de seruisses feront 
que s an auoiez tuez dix 
que uous metront an paradis 
ainsque soit passé cestui mois 
ge uous an iur dieu et ses lois 
et s auient qu eschapez soiez 
chascuns une cite aiez  
celle lor iure et il la croient 
et de bien fere il la proient 
sus ce se sunt acheminé 
et si uont tant ne quant finé 
iusque ou tref childebert s en 
chascuns se fiert tantost l ocirent 
et tantost li glouton pris furent 
par iustice si conme ils durent 
quant tuit si grant baron se uirent 
lors ou uouloir do roy se mirent 
et chescuns quist a la paiz treire 
li roys print la fame son frere 
en une abaye la mist 
et tout son auoir prandre fist 
breneheust la dame auoit non 
saige et plaine de grant renon 
lors fu chilperic asseur 
et pansa estre au bon eur 
yy filz ot de la bonne dame 
adoree qui feu sa fame 
que ge ci deuant uous deuis 
meronne chodebert clouis 
meronnez ala ueoir sa mere 
et sanz le consoil de son pere 
la fame son oncle ala ueoir 
meronne tant li pot ceoir 
qu il ne uit honneur ne difame 
que tantost prist a fanme 
li rois mont fort l an despisa 
et fredegonde l atissa 
et dist   uostres filz uous seurquiert 
uostre deseritance quiert  
tant l annorta qu il le fist querre 
et fu occis an une guerre 
les autres deus qui demourerent 
par fredegonde a fin alerent 
leur male mort leur consanti 
pour ce que ancinte se santi 
des yy filz que li rois auoit 
de adoree que tant anmoit 
par li furent tuit mesalé 
a mort et a la fin alé 
fredegonde maint mal fasoit 
mont anma un fil qu elle auoit 
pour que li royaumes fust siens ceulz 
fist elle touz destruire ceulz 
par coi nus ne l feist contraire 
l amfes fu apelez clotaire 
nul plus bel ne seust lan querre 
pour ioie fist li rois par sa terre 
et par grant leesce de cuer 
trestouz prisonniers giter feur 
et trestoutes prisons ouurir 
et trestout paris fist couurir 
trestuit prisonnier quite furent 
pour quel cas qu an prison esturent 
fredegonde an fu mont lie 
et pour ce ne lessa el mie 
a son malice demener 
mes ades y uouloit pener 
li rois estoit si anchantez 
qu a tout son uouloir fu tantez 
les haus barons fist abaissier 
et leurs grans tenemans laissier 
touz les grans a pourete mist 
et des garcons les seigneurs fist 
charruier li plusor deuindrent 
qui granz terres et honneurs tindrent 
et par le consoil fredegonde 
qui sauoit tout le mal dou monde 
seur toute rien le roy flatoit 
ne de s amour point n i metoit 
mes le heoit cuuertemant 
et trop l anmoit uuertemant 
son cuer an un conte auoit mis 
qui estoit de cuer ses amis 
et faisoit de li son uouloir 
quiqu an deust rire ou doloir 
li quens landriz auoit a non 
ne elle n amoit se li non 
li rois s an print a aparseuure 
et connut zz petit de l ouure 
la royne bien a aparcut 
que li roys an doutant le seut 
et que ia pallé an auoit 
et anquestre fere an fasoit 
et s auisa quant il parra 
tout l or do mont ne la garra 
que ne resoiue male mort 
celle qui sot mainte mal sort 
un senechal que fait auoit 
qui tout son couuine sauoit 
a lui secreement conseilla 
et cil pour li se traueilla 
conmant conseillier la peust 
par coi sa grace ades eust 
yy escuiers fuitiz manderent 
et cest afaire leur conterent 
conmant touriours riche seront 
et a touriours lor paiz aront 
mes que le deliurent dou roy 
cil atournerent leur aroy 
pour fere se qu il ont couuant 
li rois aloit chacier souuant 
an repairier quant il reuint 
chascuns d iceulz lez li se tint 
ne uirent nul ne nul ne doutent 
les coustiaux ou uantre li boutent 
et li rois chei mors a terre 
cil s an fuient lan n es sot ou querre 
dessus chielle cilz cos auint 
l euesquez de sanliz seuruint 
ileques le roy mort trouua 
l euesques mont bien s i proua 
sa gent toute a raliee 
une nef a apareilliee 
le cors le roi an la nef mistrent 
et briement a paris an uindrent 
tout le peuple apres le suy 
a saint uincent fu enfuy 
qui sainte geneuieue est diz 
cilz murtres fu sa fame diz 
trestouz les biens que elle auoit 
et tout le meuble qu el sauoit 
a nostre dame tout tandi 
et son cors meime i randi 
et lors li baron son fil prindrent 
a roy et a seignor le tindrent 
par les bonnes uilles alerent 
l amfant aueques eus menerent 
qui estoit apelez clotaire 
et li firent feaute faire 
clotaires fu pour rois tenus 
mes mont fu ieunes et menus 
et pour ce que trop anfes feu 
bons gardeor bailliez li feu 
un sien oncle gontranz ot non 
saiges fu et de haut renon 
cils gontrans fu frere son pere 
a cui garde le mist sa mere 
li peuples por roi le tenoit 
pour ce que l amfant maintenoit 
an son bail rois clotaire fu 
quantque li plot fere fait feu 
mainte foiz pansa an son cuer 
ne dou panz ne pot issir feur 
conmant son frere chilperiz 
ot esté murtriz et periz 
et plus soutiuemant qu il pot 
anquist do fait ou miax que pot 
tant an anquist sanz fere plait 
qu il sot que sa fame l ot fait 
par le consoil par le souhoit 
d un senechal que elle auoit 
qui senechauz fu chilperic 
que lan apeloit eburic 
chies et traitierres ot esté 
de faire ceste grant durte 
li et la royne fredegonde 
lors iura touz les sainz do monde 
que uanchiez chilperic seroit 
pour nulle rien ne le leroit 
eberic bien s an auisa 
et pour ce pallemant quis a 
a fredegonde et li a dit 
se qu aucuns amis li ot dit 
si li dist   dame ge me deuil 
et pour uoir destourner me ueil 
car li rois s est aparcehu 
et toute nostre ouure a sehu 
siconqu il m an uoudra suir 
pour ce dame m an ueil fuir  
dist fredegonde   non feras 
que de moi bon garant aras 
mes filz est rois ge te garrai 
et touriours sus moi te panrai  
mes por chosse qu elle li die 
ne consantoit il ne se fie 
et dit   por rien ne demorroie 
car por certain la mort aroie  
lors fredegonde an traison 
qui ot fete la mesprison 
si con deuant ge uous ai dit 
uint a gontran si li a dit 
  rois gontran ge te certefie 
que eburic toli la uie 
au roy chilperic mon seigneur 
dont i ai perdue toute honneur  
et lors li rois gontrans iura 
que il eburic destruira 
et son lignaige iusque a uint 
mal de se faire li souuint 
par coi autre s i chastiront 
que talant dou fere n arront 
quant eburic sot ueraiemant 
que gontran ot fait sairemant 
et lors se mist il an franchisse 
dedans saint martin am l iglisse 
par claudien saichiez an fu 
et tost le chief colpez lui feu 
quant gontrans ot regné yy ans 
il plot a dieu que il feut temps 
que il morust et il mors feu 
mes ains bregoigne donnee feu 
qui estoit soue an eritaige 
a un sien neueu preu et saige 
childebert ansinque non ot 
n onques cilz gontrans fame n ot 
et clotaires rois demoura 
mauuesse generacion 
et bonne generacion 
anma et sui conme saige 
combienqu el n i mut de lignaige 
de par mere ne de par pere 
preudon et saiges ades ere 
bons iusticiers fu et hardiz 
saiges et an faiz et an diz 
fame print qui gertru ot non 
de noble estat de grant renon 
dont ot zz fil gent et apert 
que lan apela dagobert 
mont fu preuz et de bonne part 
an cel temps deuoient li lombart 
au roy de france toz les ans 
dou pais dont il estoient tenans 
douze mil sols de trehu durent 
ou celui temps quité lor furent 
quant yy ans ot clotaire 
regné adont li plot a faire 
par consoil et par bon aroy 
de son amfant dagobert roy 
et li donne a son uenir 
le royaume de galte a tenir 
bien le tint et bien i parut 
fanme li donna gomarut 
longuemant le royaume maintint 
mes clotaire morir couuint 
dagobert tint la royaute 
et que an retint la feaute 
tout ansinc conme raisons fu 
de sa fame deseurés feu 
pour ce qu amfans ne pot auoir 
dont il chania si son sauoir 
qu a merueille crueus deuint 
et crueussemant se maintint 
il fist les grans portes deffaire 
de l iglise de saint ylaire 
de poitiers qui de cuiure furent 
a paris menees estre durent 
dont puis au cuer grant coureoz ot 
par consoil une autre fame ot 
mont se penoit d estudier 
a saint denis estofier 
ses portes de cuiure i mist 
que il de poitiers uenir fist 
sa cure estoit misse 
a bien aorner celle yglisse 
de coulomnes de pauemans 
et de touz biaux aornemans 
les autres yglises lessoit 
et celle sanz plus apaissoit 
plus y mist et de cuer antier 
que tuit si autre deuantier 
mont anma cilz rois saint denis 
a la parfin i fu il mis 
quant de cest siegle trespasa 
mes mont sainte yglise quasa 
pour ce que les biens lor toloit 
et aus gentis honmes donnoit 
pour ce aucuns apres sa mort dist 
que l ostel d anfer an aquist 
clouis ses filz regna apres 
qui de mal fere fu angres 
fame print bele et bien cenee 
dou lignaige des saynes nee 
an cel temps qui est anciens 
li abbas de saint marc d orliens 
une abaie i fonda 
ou mont de biens y abonda 
et si li mist non champflori 
un po apres ce il mori 
et or a non c est chose uoire 
l iglisse saint benar sus loire 
clouis qui adont rois regnoit 
qui folemant se demenoit 
il fasoit mal et ancor pis 
le cors mon seigneur saint denis 
bani mont deshonestemant 
que lan porta uilainemant 
de paris a force l osta 
que dieu ne home n an douta 
l un des braz li brisa a force 
dont an l eure aparut por ce 
que il antra an frenisie 
dont il n isi puis an sa uie 
mont fu cilz rois desmesurez 
et an touz maus asseurez 
glouz fu yurais luxurieus 
lechierres lierres anuieus 
mansongiers et de mauues fame 
mes il ot une bonne fame 
c on clamoit la royne batant 
de li me soufferrai atant 
yy filz ot de courtois afaire 
thierri childeric et clotaire 
tuit furent roi aprez lor pere 
la royne batant lor mere 
qui mont de cuer dieu honora 
yy abayes estora 
ancoisqu elle partist de uie 
l une chielle l autre corbie 
riches sont et bien aornees 
et de rantes bien estorees 
yy ans estut an cel malaige 
clouis li rois an raige 
yy ans ot regné puis fu mors 
a saint denis fu mis ses cors 
mes ancoisque il moreust 
dieux que auant esleust 
que rois de france fu clotaire 
ses filz qui po i sot bien faire 
yy ans uesqui plus ne le feu 
cilderic son freres rois feu 
ebroyns fu ses conduisierres 
de tout le royaume antroduisierres 
cilz n ot pas sainte yglise chier 
l euesque d ostun saint legier 
fist il anmedeus les yax traire 
et assez d autres tormans faire 
uns gentis hon mainfroi ot non 
de grant san et de grant renon 
cui ebroyn ot fet meschief 
cilz mainfroiz li colpa le chief 
et fu an son leu mis garans 
qui a childebert fu parans 
quant rois childeric fu finez 
si fu rois thierriz li mainnez 
quant li rois thierris uint a fin 
si fu esleus roi pepins 
antegresil ot non son pere 
et dame bege ot non sa mere 
par les barons esleus feu 
mont fu pepins bon iusticiers 
et de cuer courageus et fiers 
de tout son royaume anmez fu 
ne nus ses contreres ne feu 
si baron li donnerent fame 
petrus une mont haute dame 
de celle dame yy filz orent 
grimoars et dreues non orent 
cilz dreues quens de champaigne fu 
et grimoars atandans feu 
au royaume que son pere auoit 
si conme tenir le deuoit 
touteuoie mist mont sa cure 
rois pepin ou fet de luxure 
au uiuant et au tens sa fame 
fist il de ce mainte difame 
albande une noble pucelle 
fu de pepin ancinte celle 
seur fu un haut baron nonmé 
qui estoit clamé 
de celle pucelle zz fil ot 
qui challes martiax puis non ot 
de cestui anfant te lairay 
des autres yy te conteray 
grimoars qui fu dous et saige 
aloit an un pelerinaige 
a saint lambert que li aidast 
et que s onneur il li comtast 
un traistes sergens raimbaut 
qui ot le cuer mauues et baut 
a cui lons tans ot contancié 
li a ou cors zz dart lancié 
l autres freres po se maintint 
dreues yy ans se terre tint 
mors fu autremant ne pot estre 
ansinque plot a dieu le mestre 
pepins an fu maz et angres 
petit de temps uesqui aprez 
mors fu pepins a grant honnor 
et ses fils challes tint l onnor 
qui ses filz de bast ot esté 
ansinque com ge t ai conté 
rois fu mes grant destorbe y ot 
car fors et bons amis y ot 
et la force outre pasa 
li fors tout le fleuue quassa 
ansinc fu rois challe martiax 
qui fist a mains prodommes diaux 
fors fier et feal chiere despite 
et la conciance petite 
en raison po fere a nelui 
et chascuns se plaignoit de lui 
a celui temps li uandre uindrent 
sarradin qui fort se contindrent 
cil la cite de sanz prindrent 
et a troyes an champaigne uindrent 
mont grant gent antr aus habonderent 
uandeuure le chastel fonderent 
challes martiaux les effasa 
et de son pais les chaca 
un fil ot qui ot non pepin 
qui souffri mainte grant hutin 
petiz fu mes mont fu hardiz 
saiges an faiz courtois an diz 
quant challes fu mors roi le firent 
et an la royaute le mirent 
quantque son pere auoit tolu 
tout refu par le fil solu 
challes ot tolu aus yglises 
et deseritees et mal misses 
pepins n es mist pas an obli 
trestout randi et restabli 
tuit li baron mont l onorerent 
mont haute dame li donnerent 
qui grant terre et grant demoine 
de celle issi roys challemaine 
qui dieux tant de grace montra 
et tantes grans guerres outra 
que ancor an parle lan souuant 
ge ne t an dirai plus auant 
a mun prepos ueuil reuenir 
por coi ge t ai ci fait tenir 
por le fait chilperic sauoir 
qui ot po san et grant auoir 
pour ce thiebert t ai recité 
trestoute ceste autorite 
pour ce que ne croies qu il couuaigne 
que nulle meschance n auaigne 
combienqu el soit a auenir 
qu an peut bien tel chemin tenir 
dont l issue finet an peri 
remambre toi de chilperi 
quelz fin il et si anfant tindrent 
et par quel fait il se contindrent 
tout par le consoil de sa fame 
ot il mal et difame 
par trop croire et an li fier 
celle qui trop deust annuier 
s il n eust crehue 
n eust ains telz mort recehue 
sa bonne fame estrangler fist 
et l autre an la region mist 
s il eust bon consoil tracié 
et le mauues arrier chacié 
n eust pas ce dont c est doulu 
mais pour cela qu il l a uoulu 
ia ce n auenu n il feust 
se il uoussist et il seust 
donques estre non couuenoit 
mes par sa folour auenoit 
qui esueille le chien qui dort 
non couuient pas se il le mort 
mordre ne couuenoit uenir 
s il desueillier uossist tenir 
s auenir qui est couuenist 
zz hon trestouz coiz se tenist 
an son lit trestouz coiz gisans 
sanz aprandre il seroit lisans 
sanz aprandre clergie sauroit 
et toute autre sciance auroit 
deniers richeces li uandroit 
ia pour chacier n i couuandroit 
pourchaz poine ouure de mains 
ia ne uaudroit ne plus ne mains 
pour coi ia poine an maintanroit 
quant par couuenir il uanroit 
qui me croit a ce se raura 
bien quiert et bien li uaura 
et qui saigement se maintient 
bon chemin et bonne fin tient 
ne cuides pas que ge me saigne 
  conpains ge m an tien a paiez 
et dou dire grant bien aiez  
thiebert a congie demandé 
renars l a a dieu conmandé 
et li proie que tost reuaigne 
et que longuemant ne remaigne 
des paroles li aportoit 
c on dist ou pais et mantoit 
car uoulantiers nouuelles oit 
c est une rien dont cuers s esioit 
cilz li dit que tost reuandra 
et des nouuelles aprandra 
atant s an ua renars demeure 
atantez uous an icelle eure 
an leur paroles defenir 
un simple preudonme uenir 
qui a renars consoil queroit 
d un sien desir que il feroit 
pres de renars c est aprochié 
de son uouloir li a touchié 
  renars ge sui a uous uenus 
con a cel qui estes tenus 
des homes li plus auisiés 
de san et d onneur plus prisiés 
de bon consoil donner et dire 
uostre per ne saroit lan lire 
li renons an court generaus 
et par les mons et par les uaus 
pour le renon por le sauoir 
que chascun uous tesmoigne auoir 
telz estes uous par tout tenus 
pour ce suis ci a uous uenus 
ce il uous plest si m an orrez 
et uostre plesir m an sorrez 
amis dites uostre deuis  
lors c est li hon lez lui assis 
si li conmance a retraire 
le mal dont il ne se puet taire 
  renart  dit il   ge me consoil 
d un mal dont ge formant me deuil 
et qui n a nul mestier d essoigne 
mes uouloirs est que ge me doigne 
a une ieune dame belle 
n ai uoulante que le uous celle 
g i ai mun cuer et mun uouloir 
soit a ioie soit a douloir 
bonne belle est saige tenue 
que an la uille n an la rue 
n a de meilleur condicion 
celonc la leur antancion 
belle maniere et gente tient 
et mont humblemant se maintient 
bonne saige coie et doutant 
seur li n a a dire que tant 
folie fist anma par amours 
ce sont toutes mes grans doulours 
difamee fu conmunalmant 
or c est repantie bonnemant 
iure et promet plus non fera 
bonne ferme et loial cera 
a uous consoil se la croirai 
ou se dou tout ge m an fuirai 
a uostre los g en ueil ouurer 
ou dou prandre ou de deceurer 
preudon garde bien que tu fais 
tu uiaux ancharger trop grant fais 
quant de fame qui cet anmer 
amprandre uiaux toi fere anmer 
puisqu a anmé ne t anmera 
ne d bien ne te fera 
preudon pance bien a ceste ouure 
garde telz fame ne recouure 
qui a aprins a cul brooier 
a uuiz se tandra de froier 
bien te saura fere la musse 
car tels mestiers an tel art usse 
ce li mesdiz el se tera 
ce li conmandes el fera 
de choses conmunes a dire 
obeira gardera t ire 
mes touriours l oil au broust aura 
ia nus si garder ne l saura 
si con barbue la chieure ot 
uns hons prise an sa uigne l ot 
pour ce an sa prison la mist 
cel cui estoit sauoir le fist 
cil uint et sa chieure demande 
et li autres requist l amande 
et le doumaiche qu elle a fait 
an sa uigne ainsqu il l ait 
dist cil an ma uigne est ehue 
et la m a gastee et pahue 
doumaiche y ay c est uoir proué 
dist l autre ia n iere trouué 
c onques elle y seust la uoie 
ne qu amande por li an doie 
dist l autre or le fason bien 
d une corde ta chieure tien 
et la lie tant con tu pourras 
par deuant ma uigne uanras 
se ia samblant d antrer n i fait 
ge te clain quite dou meffait 
ce elle y a d aler desir 
dou deffandre te doiz taisir 
s esté y a bien le uerras 
car ia si tenir n pourras 
qu el ne braie ou qu el n i regart 
ou qu el ne tande celle part 
s onques n i feu ia n i tandra 
trestoute quite demourra 
cilz cui la chieure fu l otroie 
atant se metent a la uoie 
cilz pansa si la lieroit 
que ia ne cuers ne cors n ieroit 
lors l a cilz si antraueilliee 
par cornes par musel liee 
qu el ne pouoit tourner ne braire 
n estarder ne nus samblant faire 
se chieure coste lui tenoit 
et pas a pas il la menoit 
quant elle au droit la uigne uint 
cilz bien par la teste la tint 
qu anuiz estoit elle uoiant 
la chieure pansa c est noiant 
cilz uilains me fera faillir 
si court me tient ne puis saillir 
mes ses tenirs ia n i uaurra 
car par le cuer be il faurra 
lors fort a reculer se prist 
ses mestres garde ne s an prist 
tant recula qu est eschapee 
onques si bien ne fu doutee 
an la uigne dedans sailly 
ansinc ot ses mestres failli 
et lors dist il de ceste uoie 
certes garde ne m an prenoie 
ge ne garroie que l aler 
et elle iuie au reculer 
plus fox est que berbiz ne lieure 
qui de brouster uiaut tenir chieure 
ansinc te di ge pour lians 
tant soies saiges ne scians 
ne por battre ne por blandir 
por dire uoir ne pour mantir 
por paitre uestir plenier 
le broust ne l feras oblier 
ce tu la uiaux tenir d aler 
elle iuira au reculer 
auant de costil s an 
uoire certes ains uoleroit 
que ne se boutoit an la uigne 
con fist barbue quique la tigne 
et bien pourras estre ou conroi 
ou fradegonde mist le roy 
et ancor se mis n i estoies 
et tu de li amfans seroies 
a eus sera remantehus 
li faiz de fame qui aihu 
est et cera de plusseurs gens 
cilz renons n est ne biax ne gens 
auec ce tu ceras ialous 
onques ne chiens ne chaz ne lous 
plus mauues morcel ne mania 
ne pire oste ne hesberia 
garde bien qu elle ne te taigne 
iadis ot un roy an bretaigne 
qui or est nonmee amgletere 
sires estoit de mout grant terre 
qui marchisoit d escoce an gales 
riches menoirs ot et grans sales 
si con ge truis an uielle estoire 
cilz riches rois ot nom odoire 
dou roi artus an fie tenoit 
la terre que il maintenoit 
uiaux fu et po dou siegle aprist 
car une ieune dame prist 
gentille ot non de grant gent nee 
saige cortoise et bien cenee 
seur toutes a cel temps bele iere 
gente de cors simple maniere 
gracieusse et plesans estoit 
grant antante li rois metoit 
a li seruir de grans richeces 
et de souueraines nobleces 
d ornemans honestes 
de court tenir de suir festes 
de deduire et de charroier 
de chacier et d esbenoier 
et de baisier et d ambracier 
le uouloit ades soulacier 
an tout li fasoit son delit 
de deduiz de cors fors dou lit 
mesique iouer ne sauoit 
que le puissance n an auoit 
dont il demouroit a dongier 
lez son palais ot zz uergier 
plain d aubres et plain de uerdeur 
qui gitoit mont tres bonne odeur 
sus cel uergier de l autre part 
a droite uoie a droit esgart 
tout droit au chief de cel pourpris 
uns nobles hon saiges de pris 
auoit ileques son manoir 
et ileques uost remanoir 
ieunes fors et legiers et saiges 
droit an cel leu fu ses estaiges 
plains de toute ioliue uie 
tant fist gentille fu s amie 
tant l anma la royne et anma 
que tout son cuer an li cema 
bien lor priuete fere sorent 
et un acort antr aus deus orent 
que a leur fenestres seroient 
chascun matin s antre uerroient 
et disoient qu apres cel ueir 
nulz maus n es pouoit suir 
chascun matin montoient aus estres 
de leur plus hautismes fenestres 
et d ileques s antre ueoient 
et leur sambloit plus mal n auoient 
auec ce zz rosignoz estoit 
qui an celui uergier chantoit 
pour contenances de l oir 
s aloient aus fenestres ceir 
disoient l oisel escoutoient 
mes leurs cuers ansamble metoient 
ansinc de l oissel se couurirent 
et par ce souuant s antreuirent 
iqui auoient leur cuuregon 
dou rosignot et de son son 
tant que par nature couuint 
que li uiaux rois ialous deuint 
sanz faire samblant n ataine 
s apersut bien que la royne 
chascun matin aloit ceoir 
aus fenestres pour hors ueoir 
et uit ou elle regardoit 
et an partie a coi tandoit 
un iour li dist dame qu auez 
qui chascun iour si main leuez 
que dormir ne pouez au lit 
quel part auez uostre desir 
pour coi uous leuez ge demant 
la royne mont saigemant 
dist mun seigneur ne uous annuit 
ne puis pas bien dormir de nuit 
et si n ai ge riens dont me doille 
fors dou rosignot qui m esuoille 
le rosignoz leuer me fait 
saichiez n i a autre meffait 
quel meschief pourroie auoir 
ia tout solaz et tout auoir 
tout deduiz aueques moi maint 
et s ai sante qui trestout uaint 
la grant royne de bretaigne 
ne cuit ia telz solaz l ataigne 
conbienque elle eit plus d auoir 
uous m amés et ge uous de uoir 
fere le doi et uous deuez 
uo uouloir sai le mien sauez 
touz mes desirs m asuuisiez 
se terre perdre an deussiez 
ge ne pourroie miax estre asise 
an paradis an nulle guise 
soiez aisse et aseur 
car nous sonmes an bon eur 
et pancez de uous solacier 
moi acoler et ambracier 
tant con li poins et li temps dure 
quant mort cerons n an arons cure 
li roys la royne antant 
bien oit et uoit ou ses cuers tant 
mes samblant montrer ne l an uost 
cuuertemant a ses diz sost 
dame puisque l oisel uous nuit 
qui ne uous lait dormir de nuit 
courrouz ai de uostre meschief 
g en tandrai a uenir a chief 
de l oisel ge uous uancheray 
ge ferai tantque ge l aray 
lors a touz ses sergens conmande 
que chascuns au rosignot tande 
gluz ou file ou tel souhait 
que chascuns a son pouoir l ait 
que touz les mains an se iardin 
nus peut demener tel hustin 
tuit et chascuns i antandirent 
tant i soutiuent et tandirent 
tant s i sont trestuit antandus 
qu il fu prins et au roy randus 
dist li roys dame or auroiz 
ce que par coi dormir deuroiz 
ge l ai iames ne uous cuira 
ne a dormir ne uous nuira 
sire et por l amor de moy 
s il uous plest uif donnez le moy 
de cuer bon gre uous an saurai 
et plus anmer uous an deuray 
lors li rois le prant et le tue 
et tout mort deuant li le rue 
la royne uoit la despise 
de cuer fort a plorer c est prise 
et dist sire petit m anmez 
combienqu amie me clamez 
quant se petit oisel m auez 
refusé et tué l auez 
lors la royne s an est partie 
qui fu moins que deuant s amie 
et plus le cheualier anma 
et plus son cuer an li cema 
a lui palla an recelee 
ou roy son seigneur c est clamee 
car or uoit elle fermemant 
qu il la despise uoiremant 
cilz ne l a pas an obli mis 
partout a mandé ses amis 
guerre li fist et anuaie 
telle ou li rois perdi la uie 
miaux li uaussist qu il eust tehu 
qu il n eust rien dou fait sahu 
face qui anchiet an cest quas 
d une oye cline et d autre 
ne pansoit pas que par mestrise 
il doie aler par autre guisse 
et s il fait que mestrise i soit 
trop ara poine et po esploit 
trop est cilz fox qui se marie 
en fame de ioliue uie 
ce dou tout ne se uiaut soufrir 
et lui a toute honte offrir 
an touz periz d ame et de cors 
dont il ne sera ia iour hors 
et qui leurs cuers bien conneust 
ia an telz periz ne feust 
mes por ce n es connoist nus mais 
quar un te di autre te fais 
par biclaret le peuz sauoir 
qui tres bien t an dira le uoir 
biclarel fu uns cheualiers 
hardiz et courageus et fiers 
plains de noblece et de uertu 
de la meson le roy artu 
mes de ce trop a blamer fist 
qu il crut ce que sa fame dist 
acez de tieux an est ancore 
amours courut biclarel sore 
son cuer an une dame mist 
et si formant anmer le fist 
an li si formant se fia 
que a li panre se lia 
mont c est an home folie mise 
quant il pert sa bonne franchise 
et se lie pour sa uie user 
an ce qu il deust refuser 
biclarel la dame espoussa 
et quanqu elle dist il losa 
mont l anma et mont la prisoit 
et el lui si con el disoit 
biclarel si con dieu plaissi 
ot une taiche qui taissi 
et que nulz fors lui ne seust 
se sa folie ne feust 
po auient que hons telz taiche dit 
quar chascun mois besteil estoit 
deus iours trestoz antiers ou trois 
demouroit beste par le bois 
auec autres bestes onioit 
et char de beste crue manioit 
et conme loups grans et corsus 
fort cuir et de mambres ossus 
ne pour ce ne perdoit son san 
sa memoire ne son asan 
ge te conte tout uerite 
et certain conme autorite 
ou liure dou grael est mis 
la l orras se tu tout le lis 
trois iours se fu ou bois tenus 
quant a l ostel fu reuenus 
quant biclarel dou bois reuint 
sa fame delez lui se tint 
qui son cuer tout donné auoit 
a un cheualier qu elle anmoit 
lors l a par faintise aprochié 
et par faus samblant atouchié 
antre plorer et rire 
piteussement li print a dire 
sire quant dieux qui tout crea 
l asambler de nous otrea 
et uost qu antre nous deus fusiens 
uns cors et zz cuer eussiens 
uns sanc et une uoulante 
l uns fust ansinc an l autre anté 
sanz couurir et sanz deceurer 
ansinc deuons andui ouurer 
s ansinque n est nous meferrons 
et ancontre dieu mont errons 
androit de moi n i erre mie 
de cuer de cors suis uostre amie 
sanz couurir fet ne uoulante 
n onques mes cuers ne fu tanté 
de uous celer rien que ie sante 
ne cuidiez pas que ge uous mante 
s un de mes pancers uous celoie 
ge croi qu an celle hore morroie 
dieux ne nous uost pas assambler 
pour les pancers l un l autre ambler 
ne por estre coiz ne cuuers 
mes por estre a l un l autre 
car se de moi uous uous couurez 
au darrier le pis an aurez 
quant fame et mariz sont ansamble 
et l uns le chastel a l autre amble 
et chascuns fait sa bourse coie 
il ne peuent tenir bonne uoie 
ne bonne fin tenir ne peulent 
et conme dui conpaignon ueulent 
chascuns fere sa tiranlire 
lonc temps ne peuent estre sanz ire 
conpaignie tout un doit estre 
ne doit couuerture ne mestre 
car quant lan celle ou met a part 
bonne conpaignie se depart 
ne iusques lors ne partira 
que li uns par couurir ira 
ou par desdain ou par malice 
conpaignie se part par tel uice 
et dieux meimes s an depart 
si tost con chascuns met a part 
androit de moi ge n i met mie 
ge n ai ne sai que ne uous die 
mes uous sauez et si ouurez 
par coi conpaignie deceurez 
que uostre cuer me celez tout 
dieu uous an herra ge m an dout 
ge conparrai uostre pechie 
et si n i suis point antaichié 
pour coi dist biclarel auez 
se mantehu si non sauez 
ce i ai rien meffait si le dites 
tant respondrai que g iere quites 
par foi dit elle et dite soit 
uous auez ne sai quel recoit 
et a quelle priuee uoie 
qu il est nus qui la uous uoie 
forsque isaus que uous uoulez 
et cest afaire me celez 
ne sai se i alez pour bien 
mes androit moi pour mal le tien 
et desir ai que le uous die 
a moi qui sui si uostre amie 
conmant pouez uous ia celer 
uostre uenir ne uostre aler 
autre amie querez de moi 
certes sire se poise moi 
g en ai au cuer si grant annui 
s il est uoir c onques uous connui 
car bien suis de uous departie 
quant contre moi fetes partie 
et alez uos chemins cuuers 
qui a moi dussent estre uuers 
certes desor ne quier plus uiure 
quant d amour ne me uolez siure 
lors se print la dame a plorer 
et sus li fort la mort orer 
et dist trop suis pute euree 
miaux me uausist estre acouree 
qu auoir prins mari qui me het 
qui nulle achoison n i set 
biclarel fu mont esbay 
quant sa fame ansinques oy 
dame dist il ne pancez mie 
que ge oie fors uous nulle amie 
miaux uoudroie estre detranchiez 
que g en fusse ia antaichiez 
mes i ai un mien secret couuine 
que nuls ne set ne ne deuine 
fors a dieu ge ne le diroie 
que iames ior honneur n aroie 
n an nulle court n iere prisiez 
se chascuns an iere auisiez 
desplaisir auoir n an deuez 
ce celle chose ne sauez 
car contre uous an rien ne peiche 
ne contre autrui que ge saiche 
quant ses paroles furent dites 
ne fu pas a la dame quites 
qui formant a plorer se mist 
conme ses moz de lui aprist 
sire dist elle or uaut pis 
or me tenez uous trop pour uis 
por sote et por bourderesse 
pour hayneusse et tanceresse 
mauuesse faillant plainne d ire 
quant uos secrez ne m osez dire 
or nous tenons pour deceurez 
lit et ostel par uous aurez 
et par uous uous gouuerneroiz 
et an autrui fiance auroiz 
puisque ge ne sui dou sauoir 
digne autrui uous estet auoir 
decehue seur toutes fammes 
suis et a honte et a difames 
quant i ai perdu et ame et cors 
or me demeure trop la mors 
quant biclarel uit ceste uie 
et uoit que il ne durra mie 
dame dist il uous le sarez 
mes par tel couuenant l arez 
et dou cuer le m afierez 
qu a personne ne le direz 
sire dist elle or n i failliez 
se i ou di le col me tailliez 
conmant pancez que gie le die 
uous estes mes cuers et ma uie 
m esperance et m atandue 
la foi de dieu perdue 
et d anfer portiere ceroie 
se uostre secre reueloie 
an uostre secre gist m anneur 
ce seuent tuit grant et meneur 
uostre cecrez c est ma cheuance 
c est ce qui m onneure et auance 
uostre secrez an uie me tient 
c est ce qui toute me soutient 
monlt cherroie an mal degre 
ce reueloie uostre secre 
mont seroie or fame a droit 
mes ge non suis pas ci androit 
an cest cas fame ne suis mie 
miaux ameroie perdre la uie 
que uos secrez uous descouurisse 
ne que ia uostre honte ouurisse 
ancor n auez gaires uehu 
que mes uesines oient sahu 
ne uostre courroux ne uostre ire 
pour ce que ne lor ai que dire 
et certes mont a loer fais 
de ce qu onques ne fu me tais 
car maintes aferment et iurent 
les choses que onques ne seurent 
ge ne suis pas de tel nature 
car de controuuer ge n ai cure 
mal auez uostre uie usee 
quant chose a tere m est celee 
lors biclarel li a ouuert 
ce qu il auoit ades couuert 
dame dit il i ai tel eur 
sanz mal auoir et sanz peeur 
car chascun mois beste deuien 
ou bois an la forest me tien 
an un secret me uois tapir 
et toute robe desuestir 
et lors sui ge deus iors ou trois 
beste sauuaige par le bois 
et tant con g i suis ge maniue 
conme autre beste char crue 
con i ai la esté ge me uelz 
et d icelui cecret leu elz 
mez qui ma robe m osteroit 
trop grant durte il me feroit 
car a touriours beste ceroie 
iusqu atant que ge la rauroie 
ou iusque ge deuroie morir 
que nulz ne m an pourroit garir 
et pour ce me met ge an repost 
que nulz hon ma robe ne m ost 
or uous ai ge dit mun secre 
or le ueilliez si panre an gre 
que nulz ne connoisse ma taiche 
ne mun couuine ia ne saiche 
quant la dame le escouta 
moins l an cremut et moins douta 
et pansa or ai ge asuui 
ce que ge ai lons tans suy 
et dist ge me tien apaiee 
amiz soiez ge uostre amie 
ge croi tout se que uous me dites 
de touz maus uoloirs soiez quites 
tant ai le cuer dous debonnere 
que ge ne sai fors que pais fere 
atant se taist et plus n a dist 
an son cuer se qu elle oi mist 
li tans uint que aler s an dut 
biclarel au bois se resmut 
sa fame mont po atanti 
mes conme aler l an santi 
tout bellemant l a pourcehu 
ou secret l a uehu 
bien uit ou il sa robe a misse 
bien uit sa maniere et sa guisse 
sa robe prant et si l an porte 
mont se deduit mont se deporte 
dist de mari suis deseuree 
pour estre a mun ami liuree 
lors a son ami fist sauoir 
que or pouoit sa ioie auoir 
et que ses mariz mors estoit 
et que mes lui rien doutoit 
li cheualiers cui fu amie 
sus se que oi ne tarda mie 
s amie que il tant losa 
de son bon gre il l espousa 
et longuemant il la maintint 
biclarel a sa robe uint 
quant n a treuué c est esmeus 
desor uoit qu il est deceus 
par sa fame qui l a trai 
et lors ou bois se retrai 
et conme beste se maintint 
au miaux que il pot se contint 
de lui uous lesserai ester 
sa auant m an orroiz conter 
dou roi artus te ueil retraire 
qu a touz bons iors siaut feste faire 
panthecoste toz sains noe 
dont il estoit par tout loé 
touz les barons y assambloit 
dont an son cuer il se mambroit 
dames escuier y uenoient 
et tuit cil qui de lui tenoient 
ansinques s ordonnance fu 
a une panthecouste feu 
que li rois uost aler chacier 
por sa grant feste solacier 
deuant cel ior yy iors ou quatre 
tant pour chacier con pour esbatre 
et pour panre la uenison 
por fere sa grant garnison 
de chacier formant se pena 
et des chiens assez i mena 
ou bois se fierent sanz arest 
biclarel fu an la forest 
conme beste orible et sauuage 
li chien qui furent ou boquaige 
qui mont menerent grant tampeste 
ont acuillie celle beste 
mont la suient a grant effors 
biclarel qui fu fier et fors 
les chiens de neant n atandi 
mes a bien fuir s antandi 
de son san n estoit desnuez 
combienqu an beste fust muez 
uers le roi est uenus fuiant 
et li chien apres lui suiant 
droit a l estrier artus an uint 
et ileques touz coiz se tint 
chiere li fist d umilite 
au roi an print mont grant pitie 
quant il uit la beste aparant 
qui a lui uenoit a garant 
et dist beste a garant me tiens 
et ge te garderai des chiens 
lors les chiens de lui deuia 
et ades cilz s umilia 
au roi artus pitie an print 
ses cheualiers apeler print 
la beste a genouillons estoit 
qu an umilite se metoit 
chascuns mont s an mereueilla 
plussors foiz chascuns se seigna 
et dirent tuit an audiance 
que se est grant senefiance 
ceste beste a raison an li 
rois or aiez pitie de li 
ne souffrez qu elle soit occisse 
par ueneeurs ne par chiens malmise 
et li rois leur a otroié 
atant li rois c est auoié 
an sa cite arriere uint 
la beste ades lez lui se tint 
delez son estrier se metoit 
umilians ades estoit 
an toz chemins an toz santiers 
li rois la ueoit uoulantiers 
et point il ne la despisoit 
a l uis de sa chambre gisoit 
li iors uint li cheualier uindrent 
qui mont noblemant se contindrent 
dames y ot et cheualiers 
plus de deus cenz et deus milliers 
la fame biclarel i feu 
qui de nouuel marié feu 
qui fu noble et honoree 
de sandez de pailles doree 
mont noblemant se contenoit 
an grant estat qu elle menoit 
mont y ot gent de toutes guises 
es sales furent tables mises 
chascuns cheualiers se seoit 
et sa fame lez lui auoit 
la beste ades le roi sui 
et mont formant le conioi 
lors la beste antra ou palais 
a col tandu a grant eslais 
sa fame a la table 
qui antre plussors se ceoit 
bien acesmee et bien assise 
par les treces l a aus dans prisse 
grant col li fiert anmi la face 
par po le uis ne li efface 
a la terre l a estandue 
ia li eust merite randue 
quant li cheualier li coururent 
qui tuit mereueillié an furent 
ia li ussent fait grant desroy 
ce ne fust por l amour dou roy 
quant li roys se fait a sahu 
grant mereueille an a ehu 
et dist sanz causse n est ce mie 
que la beste l a anuaye 
or lessons ueoir que cera 
et que la beste ancor fera 
qui uers touz se porte humblamant 
fors uers celi tant seullemant 
cel soir tuit au souper reuindrent 
aus tables et aus dois se tindrent 
mes celle dame pas n i feu 
pour ce que trop pooureuse feu 
car de la beste bien sauoit 
qui elle iere et quel cuer auoit 
forfaite anuers li se santi 
pour ce au uenir ne s asanti 
li rois conmande que la beste 
alast autour parmi la feste 
pour sauoir s a nul greueroit 
ne s a nelui annui feroit 
ansinc fu con li rois le dist 
la beste nul samblant ne fist 
touz les ancline et humelie 
car fors a touz bien ne uost mie 
mes quant sa fame n a trouué 
qui d onnor l a tout deceuré 
si conmance grant deul a faire 
lors hors dou palais se ua traire 
et si auale les degrez 
en la uille s an est antrez 
la dame qui blecie estoit 
sauoit mont bien de coi c estoit 
pour ce a congie rouué et quis 
pour peeur qu elle n eust pis 
la beste auale le degre 
qui n a mie ancor fet son gre 
tant quist qu il a celle trouué 
qui sus un cheual fu montee 
pour ce que aler s an uouloit 
si tost con la beste la uoit 
au piz li lance aus dans la serre 
dou cheual l abat ius a terre 
sus li lance a grant alee 
ia l eust morte et deuouree 
quant la gent li ont rescuye 
et elle qui cria haye 
la beste s an repaire 
qui conmance grant deul a faire 
et crie et brait a grant eslais 
sique il n ot nul ou palais 
qui ne s an soit merueilliez 
meime li rois s an est seigniez 
et iure qu il uiaut sauoir 
de celle auanture le uoir 
tantost la dame prandre fist 
et an tres maus lians la mist 
et iure qu il la destruira 
ou ele uerite dira 
quant celle le roy antandi 
sauue sa uie se randi 
toute la uerite iay 
et conmant son seigneur tray 
par sa mansonge et par sa lobe 
et ancor li garde sa robe 
trestuit mont de se s esbairent 
quant il ses paroles oirent 
biclarel ont la amené 
qui par sa fame est si pené 
li rois fist que la robe uint 
dedans se boute et hon deuint 
lors a tout son meschief conté 
conmant sa fame l a donté 
si requiert qu elle soit occisse 
et lors fu elle antre murs mise 
dont onques puis el n issi hors 
ceste auanture auint 
dont uoiz tu que folemant ouure 
qui a sa fame se descouure 
dou secre qui fait a celer 
s a touz ne le uiaut reueller 
biaux amis et sus se t auisse 
ce tu ies bien qui te souffisse 
tu ies bien et priueemant 
n as qui ton secre te demant 
ne desirre fame a auoir 
dont perdes honneur et auoir 
miaux te uaut estre an moien point 
et tu ne soies an peril point 
an longue uie et asseur 
qu an plus grant estat an peeur 
ne puet hon estre an bon eur 
conbienqu il ait s il n est ceur 
miaux uaut dou pain et dou potaige 
panre aseur an son estaige 
couchier leuer a son uouloir 
qu estre an sales et lui doloir 
ou tres grans deuices mangier 
dont lan peut uenir a dongier 
car qui se moine bellemant 
moine sa uie longuemant 
ne pance ia a auoir fame 
dont tu puisses auoir difame 
cilz qui taut plus aise a gesir 
que seus a dieu doit desplesir 
car si li saiges honme mant 
meilleur pain quiert que de fronmant 
quier repos seurte et aisse 
toute autre richece se taisse 
de se example te conterai 
et puis atant ge m en tairoi 
de deus suriz qui s antramoient 
conmeres l une l autre estoient 
l une an un bois ot sa maison 
la manoit an toute saison 
la sa garnison aunoit 
par sa poine a uie se menoit 
de blef et de noiz garnie yere 
bien fu garnie sa clotiere 
po uouloit autre gent ongier 
rondemant uiuoit sanz dongier 
paour n auoit c on l oceist 
ne que hon sus li nul mal meist 
trop grant societe ne quist 
tout rondemant sa uie aquist 
nuit et iour sanz paour estoit 
celonc son pourchaz despandoit 
dormoit reposoit an ceur 
ades estoit an cest eur 
nulle foiz n iert ses huis hurtez 
por li faire nulles durtez 
l autre suriz an la uille yere 
qui trop par fu noble et fiere 
el demouroit chiez zz bourgeois 
chies cui elle auoit a son chois 
trestoutes garnisons mondaines 
sanz ia andurer nulles poines 
autres ne que tu m orras dire 
bien te conterai tire a tire 
pains uins chars fromages pesons 
et trestoutes autres paisons 
des quelz qu elle uouloit user 
on pouoit panre sanz muser 
un iour pot a li mont ceoir 
qu alast sa conmere ueoir 
longuemant fu qu el n ot uehue 
lors c est a la uoie esmehue 
chies sa conmere s an ala 
et des l uis deuant l apella 
celle i issi hors si la salue 
conmere bien soiez uenue 
uenez ueoir nostre maison 
s auroiz de nostre garnison 
telle con dieu la m a donnee 
lors a sa conmere menee 
de ce qu elle ot deuant li mist 
mes ains chiere celle n an fist 
mes tout quanqu elle uoit despise 
que n ot pas telz uiande aprisse 
qu elle li fu poure et anmere 
lors dist la riche a sa conmere 
certes mont poure uie menez 
conmant an uie uous tenez 
certes yy iours ne uiuroie mie 
se ge estoie a uostre uie 
telz uie doit estre la maudite 
quanque ci auez ie clain quite 
ansinc uous si ferez sauoir 
ge uous donrai cent temps d auoir 
qui uostres touz quites cera 
et qui riens ne uous coustera 
bien uous doit telz presanz ceoir 
conmere uenez moi ueoir 
ge uous mettrai aisse sanz poine 
celle la crut atant l an moine 
de ses honneurs se ua uantant 
et l autre se ua guermantant 
et tant leurs paroles maintindrent 
qu anmedeus chies le boriois uindrent 
et maintenant et sanz tardier 
celle la mena ou lardier 
uoiz ci bacons uoiz ci sayn 
uoiz ci fronmaiges de gayn 
uoiz ci char fresche et ci andouilles 
maniue tantque tu te doilles 
ia n i parra et mil fussiens 
et feissiens pis que peussiens 
dou lardier ou grenier la moine 
uoiz ci fronmant uoiz ci auoine 
et uoiz ci pois et uoiz ci noiz 
dame an suis de iors et de noiz 
tant a grans garnisons ceans 
ne le querroit nus hons uoians 
dist la poure ge non sauoie 
or suis uenue a bonne uoie 
car se piesa ge le seusse 
mon poure ostel lessié eusse 
la riche la ua adestrant 
de chambre an chambre ua antrant 
ansinc con par leans aloient 
et les richeces regardoient 
dont la poure s esioyssoit 
de plante s esbaissoit 
lors ont uehu frere thiebert 
qui fu grant et fort et apert 
qui sus un grenier plancheoit 
et bien tout autour li ueoit 
conme la poure l a uehu 
hide et paour an a ehu 
si dist conmere et qui iert 
cilz grans mestres la et que quiert 
c est dist celle noz gardians 
qui est custodes de ceans 
tost nous feroit noz fins uenir 
sans pates nous pouoit tenir 
c est cil qui iusque a mort fiert 
nulle autre rien fors nous ne quiert 
lors plus de paroles ne distrent 
mes andeus an fuir se mistrent 
l une l autre n i regarda 
mais qui miaux pot si se garda 
la poure fu an tel destroit 
por paour se mist si estroit 
a po que la mort n an a pris 
n ot pas tel pourueeur apris 
li cuers li bat et cors et uoines 
mont a iqui souffertes poines 
tout le iour fu an tel martire 
n osa muer plaindre ne dire 
iusque l autre l a apelee 
qui sot bien de thiebert l alee 
et miaux le couuine sauoit 
car plus de foiz uehu l auoit 
par coi si grief ne l an fu mie 
si la huicha conmere amie 
issiez hors et ne uous doulez 
freres thiebers s an est alez 
espoir umes ne reuandra 
n aiez paour ne uous tandra 
lors c est la poure esuenuie 
quant elle a sa conmere oye 
et dist conmere arrier m an uois 
an ma poure maison ou bois 
ge ain miaux simple pourete 
et demourer an ceurte 
que richece et honneur tenir 
dont peril et mort peut uenir 
i ain mun poure et seur oste 
a ueoir cler il n y a te 
n ai que fere por melodie 
acourcir m onnor ne ma uie 
ge uiurai tant con ge pourrai 
ancor trop tost ge me morrai 
ne nulz auoir sanz ceurte 
ne peut uenir a meurte 
pour ce conmere ge m an uois 
an ma poure maison ou bois 
amis pance a la suriz 
qui fui donmaiche et periz 
anneur perilleuse hai 
pourete seure ioi 
pour ce lo que tu n aconpaignes 
conpaignie dont por fox te taignes 
ia par autrui tant mal n aras 
con celui que tu te feras 
nus ne se peut tant goulouser 
con par male fame espouser 
de celle fame ne pran point 
amis ua a dieu qui te moint  
cilz s an ua renars remaint seus 
en l an mil trois cens uint et deus 
fu renars seus an sa maison 
iusques an la douce saison 
que estelz chace yuer fors 
lors de son chastel issi hors 
dist qu il s iroit esbenoier 
querir son uiure et donoier 
lors c est renars acheminé 
iusques a prime n a finé 
en pluseurs pancees estoit 
l une iert an paiz l autre doutoit 
l une couart l autre hardie 
l une taire l autre qu il die 
mont ot de cogitacions 
et diuerces antancions 
pour ce qu il estoit solitaire 
adont ne se uost plus taire 
qui seus maint an periz demeure 
seus ne doit hom estre nulle heure 
c il ueut ioir de son sauoir 
puisqu il puist conpaignie auoir 
car trop est uns seulz hon tantez 
et de pancees tormantez 
et peut cheoir an mains pechiez 
dont a fin se treuue taichiez 
si con renart a lui palloit 
et d estre seus il se doloit 
si uit yssangrin son conpere 
n onques ior foi qu il doit son pere 
ne pot il tant beste hair 
issangrin uenoit par air 
si a renart mis a raison 
  renart ains an nulle saison 
un bon morciau ne me donnastes 
ne dou donner ne uous penastes 
et ge ades uous an ai donné 
an maint bon leu uous ay mené 
que uous auez par moi sahus 
dont plusor bien uous sont uenus 
ancor an un leu uous manrai 
et telz proie presant uous panrai 
dont uous aroiz tres bonne part 
antandez comperes renart 
onques si bon morciau n eustes 
ne nul leu uous ne le seustes 
ge uous an ferai hui le don 
conperes or me dites don 
d aler ne ueil pas estre quites 
mes ou est ce que uous me dites 
dou bien quant ge par uous l arrai 
mont grant merciz uous an dirai 
mes de se dont ge rien n aroie 
mercier ne uous an saroie 
renart tu yes de fier couraige 
ou trop ies fox ou trop ies saige 
tu ne croiz rien c on t oit promis 
iusqu il te soit an la main mis 
car ge ueil  dit renart   conpere 
auant le gre sauoir pere 
car promesse sanz aporter 
c est pour amfans reconforter 
en trop de leus iert mes cuers mis 
s an touz prometeurs estoit mis 
pour ce por promesse que i oie 
se dons ne uient ia m an esioie 
sire et uous aroiz cest couuant 
or me suiez g irai deuant 
dame fauue a un poulain 
tanres iuenes est pour ce l ain 
n a pas lons temp qu el poulena 
nul respit de se elle n a 
que iusques crestiennez soit 
puis a mun uouloir qu il an soit 
et mes uouloirs si est mangier 
autremant non quier estrangier 
de ce ne soiés ia doutant 
elle est ci pres elle m atant 
en ceste prarie ou el paist 
renars l escoute et si se tait 
pance qu ancor ne l a il mie 
quelque chose que il li die 
tant ont andui chemin tenu 
qu il sont an la praerie uenu 
la ou dame fauue estoit 
et son poulain qui la suioit 
qui yy iors ancor n ot mie 
li lous ne pot tere ne die 
  renart est cestui gras et tandre 
qui t an uouroit zz quartier tandre 
di moi conbien tu t en donroies 
tant mes amis estre pourroies 
que un quartier t an departiroie  
et dit renart   bien le uouroie 
mes quant ses yy quartiers aroiz 
si uous plest le quart me lairoiz 
di moi renart conbien il uaut 
conperes ia dire non faut 
quant assez mangié an aurez 
tout a temps la ualeur saurez  
dit ysengrin   tost le sauroiz 
et tost uostre quartier auroiz  
lors s an est a fauue uenus 
deuant li an estant tenus 
et dist   fauue deliure moy 
ce poulain que ge cilec uoi 
car por mun droit le doi auoir 
or tost si an fai ton deuoir  
dit fauue   non contredi mie 
ge sui dou faire apareillie 
mesque bautisiez soit auant 
non ait et puis ou i te couuant 
car telle ordonnance an menons 
or di fauce quelz iert ses nons 
ge m i otroy par ihesucrit  
et dist fauue   il est escrit 
dedans la sole de mon pie 
dont tu doiz auoir le cuer lié 
or garde mon quel non y a  
fauue le pie tandu li a 
  le non cilec trouuer deuez 
isangrin se lire sauez 
ueez quel non il doit auoir 
puis si an faites uo deuoir  
lors dist issangrin a renart 
  comperes ueez se dieuz uous gart 
uous sauez trop miaux de moi lire 
baisiez uous saichiez le m a dire  
dist renars   i ai la rume ehue 
par coi i ai toublee la uehue 
qui par les yaux touz me dessant 
por coi toz aueugles me sant 
et si n ai ge lehu qu an lois 
si ne sai point lire francois 
anuiz uerroiz bon clerc bien lire 
en nul romant ne bien escrire 
si que par se ge ne saroie 
aueques se ge ne pourroie  
lors a renars les yaux couuers 
le borne fait et le trauers 
et dist   n i uoi goute compere 
ge ne porroie letre lere 
il couuient que uous me meigniez 
et que par la main me taigniez 
deliurez uous lisiez la letre 
ge uoudroie ia en messon estre 
ce ne fust por uous conpaignier 
ge me feusse hui faiz seignier 
et por le rume et por la touz  
lors met issangrin a genouz 
sa teste dessouz le pie boute 
et dist   fauue ge n i uoi goute 
tu ne cez le pie a point metre  
lors dist fauue   uoiz ci la letre  
dou pie le fiert sus le sommet 
si que anuers a terre le met 
touz estandus touz estormiz 
pour neant fust il andormiz 
fauue s an fuit et ses poulains 
et dant renars ne fu pas uains 
an une haie tost se boute 
des iqui issangrin escoute 
quel contenances il fera 
ou ce por cel cob mors sera 
miaux li uausist estre an maison 
ades n a pas clergie saison 
or uoi ge bien tout an apert 
que clergie bien sa saison pert 
aucunes foiz uilain gueaignent 
es leus ou li clerc se mehainnent 
s isangrin lire ne saust 
ancor ceste prune il n eust 
issangrin de paumison uient 
qui por fox dechehus se tient 
mont se guermante et dit   pour uoir 
ge ne fis mie grant sauoir 
quant ge uouloie clers deuenir 
ge m an sai bien a coi tenir 
tel mestier n ai ge mie chier 
ge ain trop miax estre bouchier 
des ores m an irai ailleurs 
querir auantures meilleurs 
qu elle m a si grant cob donné 
que tout le chief m a estonné 
ne quiert pas m amor deseruir 
qui de telz dons me set seruir 
de telz nul ne donroie feuille 
n iert iames le chief ne me deuille 
touriours mes souuenir m an doit  
et renart qui le regardoit 
s an est mont formant esioiz 
dist   or est mal eur fuiz 
s ansinc conme antan i feusse 
ceste aumosne aquisse eusse 
mes dieux m an a mont bien gardé 
qui m a cest presant retardé  
lors s an part les saus menus 
touz liez et ioians c est tenus 
et dist   fox est bien l ose dire 
qui au pie de cheual se mire 
iames ior ne m i mireray 
quant de ceste licon liray 
iuuenaus nous an dit tout uoir 
que grant san a celui por uoir 
qui set son annui retarder 
par autrui annui regarder 
de cetui soit dieux graciez  
adont a ses piez desliez 
a fuir prant de fain moroit 
et mont pour ce a dieu oroit 
si choisi une grant montaigne 
qui d oisiaux estoit toute plaine 
qui s aloient iqui reposer 
et renars qui mont peut osser 
a mont grant antreprandre 
le cuer prant a ses oisiax tandre 
et pance que tant d art saura 
qu aucun de ses oissiaux aura 
de sa lamgue durer li peut 
il aura de ce que il ueut 
lors s an est renars esmehu 
que li oisel ne l ont uehu 
con cilz qui tres bien fu apris 
plain son poin a de rainsiax pris 
an un haut leu s an est montez 
si c est de ses rainsiax dontez 
formant se bat formant se plaint 
et mont de sa couleur se taint 
mont pleure et mont se gremante 
samblant fait que mont se repante 
et disoit   or tien char mauuesse 
et ta gloutonnie et ton esse 
que tu as ades recehue 
et toute ta uie ehue  
mont tres grans cos il se feroit 
et un po apres il oroit 
a dieu de cuer piteussemant 
et se menoit mont humblemant 
aucun de ses oissiaux le uirent 
qui aus autres oissiaux le dirent 
  ueez seigneur  dient il   merueilles 
c onques ne ueistes les pareilles  
lors s an sont tuit uers li uolé 
et pour la pitie adolé 
et de tiex i ot qui gemirent 
quant an tel pourete le uirent 
lors dist renars   seigneur oez 
uous trestuit le nom dieu loez 
car qui bien le loera de uoir 
il peut trestoute ioie auoir 
chascun sa paternostre die 
et delez moi un po s asie 
conter uous ueuil autorite 
qui uanra tout de uerite 
ce cil ne mant qui ci m anuoie 
si li pri que si saiges soie 
et que il la grace me doigne 
que telz parole uous maintaigne 
que uous oez deuostemant 
qui uous moinent a sauuemant 
et au paradis trestout droit 
dites amen que dieux l otroit  
adont li oissel s arouterent 
et renart trestuit escouterent 
qui deuant eus a fait s acisse 
l une iame sus l autre mise 
d une des mains an l autre fiert 
et dist   bonne gent il affiert 
a uous qui le sarmon oiez 
que humble et pres de moi soiez 
par coi me pussiez oir 
et l euure de dieu conioir 
et an uos cuers si receuoir 
que g en puisse loange auoir 
et que le merite an aiez 
bonne gent ami de dieu oiez 
seigneur ge uous ueil manteuoir 
de sainte escriture le uoir 
qui croira et crestiens iert 
pour uoir paradis li afiert 
mes an croire sont plusor point 
premiers que bonne uie moint 
taigne les yy conmandemans 
ce est tres bons conmancemans 
mainz sont de ce mont mal taichié 
qui ne croient pas de pechie 
ne de meffait que pechiez soit 
an tel creance trop se desoit 
et dit conciance n an fais 
donques poin ce pechie ne fais 
si con de fornicacion 
ou de mauuesse aquision 
ou d estre an mal consanteour 
ou mesdisanz ou bourdeour 
a maintes gens il n an souuient 
et dit que por pechie non tient 
pour ce qu il ne l tient il n est mie 
ueritez uiaut que ge uous die 
que c est uns rains de bougrerie 
et fauce creance assourrie 
asourré sont an cest ordon 
ia de ceci n aront pardon 
quant il errent an mescreance 
et si n an font pas conciance 
ne point amander ne s an ueullent 
ne point de ce il ne se deullent 
dient ge croi et bautisiez suis 
et par tant ge touz sauuez suis 
pour ce di ge qu an croire faut 
aler celonc dieu sanz deffaut 
et oit ades sa cure mise 
a obeir a sainte yglise 
obeissance est noble chose 
si con pour uoir tesmoigner l ose 
car qui est inobedians 
il est liez de maus lians 
bien le sot li rois pharaon 
autrefoiz dit nous araon 
que desobeirs fu adire 
quand il ne uost randre l ampire 
a moysse quand li requist 
quar quant dieux a moysse dist 
ua dist il le peuple requerre 
que pharaon tient an sa terre 
de par moi tu li requerras 
et bien sa responce orras 
moisses qui a dieu se tint 
tantost a pharaon an uint 
si conme dieux li conmanda 
et le peuple li demanda 
rois pharaon dist il escoute 
ge uien ci de par dieu sanz doute 
son peuple que tu tiens me baille 
car il uiaut qu an autre leu aille 
le peuple d egite demant 
et de par dieu le te commant 
que le me randes sanz respit 
pharaons ot de ce despit 
a tout se il desobei 
mes trop leidement an ioy 
car l andemain quant il leuerent 
sus trestouz leur aubres trouuerent 
les quenetons qu i touz manioient 
trestouz les fruiz que il auoient 
dont chascuns esbaiz se tint 
et moisses a dieu reuint 
et dist i ai requis ton uouloir 
mes trop petit l an peut chaloir 
et dieux li dist arrier iras 
ancor de par moi li diras 
que mun peuple te deliuroit 
cilz qui ades pour dieu ouuroit 
tourne arrier ancor au roy dist 
et le peuple dieu li requist 
pharaon an ot mont grant ire 
et moisse an print a despire 
ne pour ce ne li uost baillier 
l andemain a leur esueillier 
an touz lor prez que il auoient 
es bonnes herbes qu il anmoient 
trouuerent trestoz doumagiez 
et de l aoute touz mangiez 
touz lor prez trouuerent gastez 
bien connurent se feu lastez 
et uirent que il meffasoient 
et qu a plain desobeissoient 
meimes li rois esbaiz feu 
moisses qui au retour feu 
dist a dieu ge ai la esté 
mes ge n i ai rien aquesté 
un autre y anuoiez que moi 
que ne ueut rien fere pour moi 
lors dist dieu ancores iras 
et tierce foiz tu li diras 
moisses arriere repaire 
pour dieu por son mesaige faire 
de par dieu ancor li rouua 
desobeissant le trouua 
de obeir n a riens uoulu 
dont li peuples c est mont dolu 
et li roys meimemant 
car touz blez orges et frommans 
et trestoutes leurs garnisons 
qu il auoient an lor mesons 
trouuerent plaines de uermine 
et lors crierent il famine 
car tant de uermine y auoit 
nulz le nombre il n an sauoit 
autrez foiz les raignes trouuerent 
tant que sus lor uis lor monterent 
dont par po que des sanz iusoient 
quar toz les uis lor conpisoient 
tantque moysses s aira 
et dist que plus il 
si feras dist dieux tu iras 
ancor ma requeste diras 
lors moysse arrier retourna 
li rois tout a bourde tourna 
il n obei ne que deuant 
et dist moysses par couuant 
ia de mun peuple point n aras 
ia tant requeste n an feras 
or i peuz estre a grant seiour 
mes quant se uint au point do ior 
chascuns sa beste trouua mort 
dont il n orent point de deport 
et cilz qui beste point n auoit 
son amfant mort il le trouuoit 
meime li rois son aigne fil 
trouua mort dont se clama uil 
ce furent les plaies d egite 
dont ge uous ai memoire dite 
quant li rois et li peuples uirent 
lors le uouloir moysse firent 
uirent que durer ne pourroient 
se contre dieu aler uouloient 
dont li feu li peuple bailliez 
mes auant furent bien tailliez 
lors moyses les a aduiz 
parmi la mer rouge conduiz 
que eus deuant eus partir uirent 
et lors es dessers il se mirent 
iusque dou reuenir fu temps 
la demourerent quarante ans 
et ne uiuoient fors que de manne 
qui mont estoit et douce et bonne 
cil qui paciance auoient 
toute saueur il y trouuoient 
et cil qui n estoient paciens 
qui estoient inobedians 
ne la trouuoient fade 
ne lor estoit bonne ne sade 
conbienque uiure couuenoit 
ansinque leur an auenoit 
pour ce pouez uous ci oir 
que despire et non obeir 
fait doulor et plaindre a meschief 
et ne peut tourner a bon chief 
li desobeissant perdirent 
que tost le uouloir dieu ne firent 
et si fu fait parfaitemant 
et perdirent secondemant 
an se qu an la manne qu il orent 
conbienqu il uiuoient goust n orent 
li paciant rien ne perdoient 
et tout goust an la manne auoient 
pour est au sougis grant erreur 
quant desobeist son seigneur 
et cilz qui tost obeir uiaut 
tost an ioit bien et point n an diaut 
cilz qui obeit a raison 
ne peut fonder meilleur meson 
pour ce uous ueuil touz requerir 
por la grace dieu aquerir 
que uous auec moi an ueigniez 
et les santiers de dieu taigniez 
et telle part uous ueuil mener 
ou an ioie seroiz sanz pener 
et quanque uous uoudroiz aroiz 
et tuit a paiez uous tanroiz 
et se uous ne uous an uenez 
uous ceroiz tuit ansinc penez 
de plaies con cil d egite furent 
conbienque a la parfin s esmurent 
ansinc a fin uous esmouroiz 
mes auant grant tormant aroiz 
si uous lo que uous me suiez 
et tant ne quant n i delaiez 
de par dieu ge le uous requier 
nulle autre rien ci ge ne quier 
di renars et ou nous manras 
quant a ton uouloir nous tanras 
dist il au paradis terrestre 
iqui ferons nous tuit nostre estre 
iqui n a il ne chaut ne froit 
ne trop large ne trop estroit 
toute souffisance i demeure 
ne nul meschief n i a nulle oure 
iqui uiaut dieux que ge uous moine 
iusques plus grant grace il uous doigne 
tant leur a renars recordé 
que tost se fussent acordé 
que tuit son uouloir feissient 
et a sa uoie se meissient 
ne fust uns meschiez qui li uint 
que issangrins iqui seuruint 
an haut il crie n i garras 
faus traistes pandus seras 
quant renars antant la nouuelle 
qui tant ne quant ne li fu belle 
aus oissiax a dit de cuer trist 
mi ami uez ci antecrist 
cui li maus feus puist tormanter 
qui uient cilec por moi tanter 
une autre foiz ge reuanrai 
et compaignie uous tanrai 
lors dist antre bouche et cuillier 
auient il souuant amconbrier 
g estoie sus uoie d auoir ma proie 
or la me tost cilz qui m asproie  
lors se mist renars a la fuite 
et issangrin fort a la suite 
dist   lierres fuir ne uaudra 
par moi uenir te couuandra 
le cuer dou uantre te trairai 
ia autre chose n an ferai  
issangrin fu fort et legier 
renart print mont a asegier 
renart de courre ne se faint 
tantque par po que ne c estaint 
et issangrins par son effors 
tost li fu sailliz sus le cors 
et tantost mehaignié l eust 
s une auanture ne feust 
qui est auenue a renart 
il uint par deuant zz essart 
ou iadis un manoir auoit 
qui a un escuier estoit 
maisons y ot et four de terre 
mes tant ot suye la guerre 
et tant les tournoiemans suiz 
que ses monbles s an fu fuiz 
lors le couuint an foire metre 
et baillier plege et fere letre 
ne bailla sort ne coustemans 
tantque saillirent mandemant 
premier secont et quart et quint 
l escuier au fuir se tint 
tielles cheuron furent uandu 
et par sergens tout espandu 
n i remest fors le four de terre 
ou nulz ne sot neant aquerre 
qui ancore fu an estant 
renart le uoit celle part tant 
tant fu lassez uit il goute 
tout maintenant ou four se boute 
et issangrin uint a la bouche 
de haut parole et au four touche 
  lierres  dit il   par ci saurras 
que par mon chief or i morras 
a cestui cop uanchié serai 
par dieu  dist renart   non ferai 
pour paor de toi n an istre 
forsque par la ou g i antre  
lors c est li loups pour fox tenus 
darrier le four s an est uenus 
trouuer cuida une autre bouche 
et renart fors si s antouche 
queque li lous darrier querroit 
et renars tout ades couroit 
quant ne treuue point de pertuis 
arrier est retournez a l uis 
et iure iames non querra 
dedans le four s an anterra 
dedans le four c est il boutez 
et lors se tint pour asotez 
quant renart n i a pas trouué 
pour ce se claime fox prouué 
et dit   pour ce ne demourra 
auant iusqu a mer le querra 
ou me randrai an abaie 
la par mon san et par m aie 
ge deuanrai uns grans abbez 
la sera il par moi gabez 
par mes escuiers sera pris 
ia n aura tant malice apris 
tout uif escorchier le ferai 
fame et amfans puis destruirai 
iusques au cinquesme degre 
ansinc aurai de lui mun gre  
ansinc li loups se delitoit 
et ses sors sus renars gitoit 
et li samble ia que le taigne 
et tout quanque il iuige auaigne 
ansinc son iuigement mis a 
mes renart qui po le prissa 
s an ala deduisant sa uie 
par le bois et par la prarie 
des saus ne des galoz n i fi 
iusques de la forest issi 
choisi une haute montaigne 
lors a desir que la se taigne 
souz la montaigne zz aubre auoit 
desouz esgarde et thiebert uoit 
qui dessouz l aubre couchiez fu 
pour ce que trop traueilliez feu 
par po que il ne sommeilloit 
quant oit renart qui si bruioit 
qui uenoit celle part le saut 
thiebert l oit touz effraez saut 
si se seigna de son poin destre 
  e dieux  dist il   que peut se estre 
certes li cuers bien me disoit 
c uns grans maus pour moi se gisoit 
et si me uanroit tost ou tart 
mes ne sauoie de quelz part 
hui morrai se dieux ne m aiduie  
atant ez renars qui le huie 
  par dieu thiebert n i dormirez 
an yy leuriers uous mirez 
qui uienent a cours et a saus 
ia uous liureront grans asaus 
plus courrant sont que arondel 
ne desirrent que uostre pel 
il sont tuit contre uous huré 
de uous ocirre ont tuit iuré 
ia m ont si prins par les costez 
que touz li cuirs m an est ostez 
tant m ont plumé par cel chemin 
que plus blans suis que parchemin 
touz li cuers do uantre me mant 
or sus lierres ynellemant 
uoiz les ci g an san la fumiere 
ueoir les peuz sanz lumiere 
n i uaut regarders ne ganchirs 
tous ces remedes c est fuirs  
quant thiebert antant la nouuelle 
li cuers li bat soz la mamelle 
  las  dist thiebert   bien le sauoie 
qu au ior d ui tanroie male uoie 
certes trop tost ist de sa porte 
ia tant n iere hon asseur 
trop tost ne uaigne mal eur  
lors fu thiebert an tres grant ire 
sanz regarder et sanz plus dire 
sus ses yy piez ua saillir 
le pre conmance a poursaillir 
au trauers ne set ou il ua 
et renars ades apres ua 
li huiche ia le pre ne taigne 
thiebert met toi a la montaigne 
an haut thiebert an haut an haut 
certes thiebert rien ne nous uaut 
uous esparniés uos piez d aler 
les uoulez uous metre saler 
faites tost si les desnoez 
les leuriers darriers uous oez  
qui ueist thiebert remuer 
et quanqu il peut esuertuer 
contremont court de randonnee 
et touriours la goule baee 
que l alaine ne li faussist 
et que li cors ne defaussist 
pour ce que plus male uoie taigne 
lou moine thiebert la montaigne 
touriour le rapelle et semont 
  amont  dit il   thiebert amont 
car li leurier sont pres de toi 
amont lierres efforce toi  
qui dont ueist thiebert iaillir 
et la montaigne tressaillir 
tant est de courre saoulez 
que il est aual roulez 
par la uoie qu il a uenue 
adont escrie   dieux ahue 
soiez moi au ior d ui ami 
et me gardez le cors de mi  
adans c est a terre couchiez 
par un petit que n est onchiez 
son credo dit sa courpe bat 
touz li cors de paour li bat 
et tout li sans li bout et meut 
renars uoit bien que plus ne peut 
si se trai un po an sus 
et si dist   thiebert leuez sus 
les leuriers ai touz deuourez 
un seul n an i est demorez 
a po que il ne m ont occis  
lors c est thiebert lez lui asis 
  as tu uoir dit se dieux te gart 
ouil certes  ce dist renart 
  quant ui qu a moi fu li retours 
adont lor donnai de mes tours 
tantque trestuit il sunt tué 
sanz auoir ne brait ne hué 
por l amor de toi garantir 
lor ai ge fet la mort santir 
sanz iames nul ior reuenir 
mont me doiz por ami tenir  
quant thiebert se fu auisiez 
si c est mont formant despisiez 
et dist   ge suis tout cler uoiant 
que courre m as fait pour noiant 
se ne feroie an nul androit 
mes qui acheter te uoudroit 
pour bien courrans ceroies loez 
sanz estre ronz ne ancloez  
queque ansinc pallant aloient 
darrier eus escoutent et uoient 
deus escuiers qui cheuauchoient 
et deus leuriers qui les suioient 
mont yniaux et faiz pour aler 
dist renars   pansons de l aler 
ce cist nous tienent mors serons 
elas  dist thiebert   que ferons 
ge n eusse mestier de corre 
tant an ai fait ne puis plus sorre  
dist renars   donques demorras 
miaux que tu peuz si te garras 
car ge gueaignerai a fuir 
fors seront se me peuent suir 
et tant te di ge de certain 
ne uiuras gaires d aus le tain 
des ier mont bien ge le sauoie 
car menacier oi uoie 
morir c estet plus ne peuz uiure 
confesse toi et te deliure 
car ta uie ne pris un pois 
or demeure que ge m an uois 
mors ies autre consoil n i uoi  
lors demoura thiebert tout coi 
lui guermantant a grant maniere 
et dist   renart ia sauuez n iere 
que de tieux comfors s est ceruir 
malle mort te puisse aseruir 
que onques de ton conforter 
ne se pot preudon deporter 
mes ge suis de courre si las 
que anuiz puis aler le pas 
de courre suis ge touz failliz 
dont g en crien estre malbailliz 
mes ades me conforterai 
ge ferai miaux que ge sarai 
qui prant confort dieux li ahue 
i ai dans agues clere uehue 
i ai les ongles et grans et fors 
i ai le cueur antier et sain le cors 
ce dieux dans et ongles me garde 
de ses yy leuriers ge n ai garde 
bonne esperance me dit bien 
que ge m an eschaperai bien  
lors a un aubre regardé 
de monter sus n a pas tardé 
quant il fu sus sus une branche 
a dant thiebert mise sa hanche 
iqui les escuiers atant 
qui a haste uienent batant 
dient   dant thiebert n i garroiz 
par mun chief uous nous demorroiz 
puisqu aperceu uous auons 
et autre chose ne trouuons  
lors s an sont souz l aubre uenu 
iquileques se sont tenu 
leur chien prannent a abaier 
thiebert se prant a esmaier 
et an la garde dieu c est mis 
pour ce qu il ne uoit nus amis 
li escuier ont prises pierres 
  or ius  font il   thiebert li lierres 
car bien garder ne uous i faut 
ne tour que uous faciez n i uaut  
lors li ruient de grant alee 
donné li ont mainte colee 
mes thiebert mont bien se reuanche 
son cors metoit contre une branche 
si que anuiz le peuent acener 
touteuoie mont le font pener 
thiebers lor dit   dant escuier 
ueoir uous puisse ge essuier 
que tantes foiz m auez pené 
souuant batu po bien donné 
antre uous qui uiuez de proie 
ia dieux an bon leu ne uous uoie 
uous fetes tant gros et menu 
que uous estes po chier tenu 
et si ne peut demourer gaire 
que uous n aiez tuit trop a faire 
car li peuples uous haira 
et puis si uous anuaira 
pour l orguel que uous demenez 
et de plus an plus uous penez 
il uous samble an uoz iuigemans 
que soiez nez de dyamans 
et de rubiz et de thopaces 
ne n oit an uous fors biens et graces 
et que tuit autre soient de boe 
et que son temps pert qui les loe 
mes se bien uous regardoiez 
trop petit uous priseroiez 
ains dieux apostres qu il eust 
ne uost que gentis hon feust 
ains gentis hon n i mist le pie 
ne hon qui ia tenist de fie 
ne qui deist de honme mun uilain 
ne qui ains leuast morte main 
ne qui de tailles uosist uiure 
onques dieux ne uost telz gens suiure 
car tuit cil qui de raison usent 
eus croire ammer suir refusent 
car tout orguel doit lan hair 
qui fait deuant dieu a puir 
et tost dieux uous delaisera 
et dyables uous abaissera 
et si ueuil que il uous apere 
que l escriture uous compere 
a l espriuier et au faucon 
et le simple home au chapon 
la causse pour coi uous l orrez 
l espriuier est mont honorez 
trop est auant qui a lui tuiche 
an la chambre le roi se iuiche 
sus une perche noble et pointe 
souz ses piez houce ou cointepointe 
pour se que plus aisse se taigne 
plus est haus hon et plus l aplaigne 
par iosier par uantre et par queue 
quant il est tans que il maniue 
piion ou de poulle la cuisse 
il an aura s iert que hon la truisse 
et si conuient que an le ueilloit 
tieux qui ia point ne sonmeilloit 
et bien est gardez de deffaut 
s il est trop plains plumee li faut 
fusicien li faut et mestre 
et puis an une mue metre 
une grant piece iqui tenir 
pour la plume ne mie uenir 
ansinc uit a honnor son cors 
et tantostque icilz est mors 
lan est de lui si annuiez 
qu il est ou uis fumier ruiez 
a telz fin conuient il qu il uaigne 
tant est uilz rien prandre non daigne 
uoiz ci sa fin uoiz ci s onneur 
ansinques estes uous seigneur 
et an tel honnor uous uiuez 
le roy le pallemant siuez 
au roy estes si conseillier 
a son dormir a son ueillier 
de sa chambre li plus priue 
ades y estes ariué 
a telz honnors uiuent uoz cors 
et si tost con uous estes mors 
de dieu yestes tuit debitié 
et ou fumier d amfer gitié 
qui est si uix et si punais 
dont uous ne partiroiz iamais 
et dou chapon le uoir sarez 
qu aus meimes gens est conparez 
li chapons se ua pourchasant 
grain a grain sa uie trasant 
par ses fumiers par ses estrains 
ua il querant ses poures grains 
ansinque fere li esteut 
se soutenir sa uie ueut 
toute ior grate ou paillier 
an la boe et ou fumier 
et si ne fait ne plait ne noise 
s il fait qu ant riche chambre uoisse 
a grans bastons est chaciez fors 
par huis par fenestres mis hors 
nulz ne le lait an chambre antrer 
uoist an celle boe grater 
nus an chambre ne le hesberge 
ne nus n il fait iuichier ne perche 
et dient tuit que trop est ors 
por ce est de touz chaciez fors 
nulle honor ne li est portee 
mes quant la uie li est ostee 
plumez est et cuiz bel et gent 
et mis antre platiax d argent 
presantez par tres grant aroy 
par cheualiers deuant le roy 
a sa table deuant sa bouche 
lors est trop auant qui i touche 
honte ot a uie a mort honnor 
quant li preudon tient son labeur 
sa marchandise ou sa charrue 
chascuns de uous le gabe et hue 
de uous est apelez uilains 
et dechaciez et soirs et mains 
mes quant a la mort est uenus 
lors est des anges chier tenus 
car deuant le roy il le portent 
et an lui portant se deportent 
deuant le grant roy qui tout peut 
ansinc l escriture uous ueut 
touz conparer celonc noz meurs 
qui sont de males an pieurs 
l anneur an cest siegle aroiz 
mort ou fumier d amfer iroiz 
ge le uous iuige et dieux le ueille 
que d amfer fors uous nulz ne deuille 
tuit cil qui m oient a amandient 
qu an morison part n aient 
lessiez m ester diex uous maudie 
rien ne uous meffis an ma uie  
