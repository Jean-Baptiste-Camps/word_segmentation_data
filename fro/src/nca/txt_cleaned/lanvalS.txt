l auenture d un autre lai 
conment auint uos conterai 
fet fu d un molt gentil uassal 
li breton l apelent lanual 
a cardueil seiornoit li rois 
artur li preuz et li cortois 
por les escox et por les pis 
qui guerreoient le pais 
en la terre de logre entroient 
et molt souent la degastoient 
a la pentecoste en este 
i auoit li rois seiorné 
assez i donna riches dons 
as cheualiers et as barons 
a ceus de la table roonde 
n ot tant de tex en tot le monde 
fames et terres departi 
fors tot seul qui l ot serui 
ce fu lanual ne l en souint 
ne nul des siens bien ne li tint 
por sa ualor por sa largesce 
por sa biaute por sa proesce 
l enmenoient trestuit li plusor 
tex li mostre semblant d amor 
s au cheualier mesauenist 
ia une foiz ne l en plesist 
filz a roi fu de haut parage 
mes loinz ert de son heritage 
de la mesnie le roi fu 
tot son auoir a despendu 
car li rois riens ne li donna 
lanual riens ne li demanda 
or est lanual molt entrepris 
molt est dolent molt est pensis 
seignors ne uos en merueilliez 
homme estrange desconseilliez 
molt est dolenz en autre terre 
quant il ne set ou secors querre 
li cheualiers dont ie uos di 
qui tant auoit le roi serui 
ior monta sor son destrier 
si s est alez esbanoier 
fors de la uile estoit issuz 
touz seus est en pre uenuz 
sor une eue corant descent 
mes son cheual tramble forment 
il le descengle et il s en uait 
enmi le pre uoitrier le fait 
le pan de son mantiel ploia 
desoz son chief si se coucha 
molt est pensis de sa mesaise 
il ne uoit chose qui li plaise 
la ou il gist en tel maniere 
garda aual lez la riuiere 
si uit uenir damoiseles 
onques n ot ueues plus beles 
uestues furent richement 
et laciees estroitement 
bliaus ont de porpre bis 
molt auoient bien fez les uis 
l ainnee portoit bacin 
d or esmeré bien fet et fin 
le uoir uos en dirai sanz faille 
l autre portoit une toaille 
elles en sont alees droit 
la ou li cheualiers estoit 
lanual qui molt fu ensaingniez 
contre eles s est leuez em piez 
celes l ont primes salué 
lor mesage li ont conté 
  sire lanual ma damoisele 
qui molt par est cortoise et bele 
ele nos enuoie a uos 
car i uenez ensemble o nos 
sauuement uos i conduirons 
uez ci prez est son paueillon  
li cheualiers o elles uait 
de son cheual ne tient nul plait 
qui deuant lui pessoit el pre 
deciqu au tref l ont amené 
qui molt fu biaus et bien assis 
la roine samurauis 
quant ele eut onques ot plus auoir 
et plus poissance et plus sauoir 
ne l emperere oteuian 
n esliiassent le destre pan 
aigle d or ot sus assis 
de tel ne sai dire le pris 
ne des cordes ne des paissons 
qui du tref tienent les girons 
soz ciel n a roi qui l esliiast 
por nul auoir qu il i donnast 
dedenz ce tref fu la pucele 
fleur de lis rose nouele 
quant ele pert el tens d este 
trespassoit ele de biaute 
ele iut sor lit molt bel 
li drap ualoient chastel 
en sa chemise senglement 
molt ot le cors bien fet et gent 
chier mantel de blanc hermine 
couuert de porpre alixandrine 
ot por le chaut sor li geté 
tot ot descouuert le coste 
le uis le cors et la poitrine 
plus ert blanche que flor d espine 
li cheualiers auant ala 
et la pucele l apela 
il s est deuant le lit assis 
  lanual  fet ele   biaus amis 
por uos uin ie fors de ma terre 
de loing uos sui uenue querre 
se uos estes preuz et cortois 
empereres ne quens ne rois 
n ot onques tant ioie ne bien 
car ie uos aim sor tote rien  
il l esgarda si la uit bele 
amors la point de l estencele 
qui son cuer alume et esprent 
il li respont auenanment 
  bele  fet il   se uos plesoit 
et cele ioie m auenoit 
que uos me uosissiez amer 
ne sauriez riens conmander 
que ie ne face a mon pooir 
tort a folie ou a sauoir 
ie fere uos conmandemenz 
por uos guerpirai totes genz 
iames ne quier de uos partir 
c est la riens que ie plus desir  
quant la pucele oi parler 
celui qui tant la pot amer 
s amor et son cuer li otroie 
or est lanual en droite uoie 
don li a donné empres 
ia cele rien ne uoudra mes 
qu il n ait trestout a son talent 
doint et despende largement 
elle li trouera assez 
or est lanual bien assenez 
com plus despendra richement 
et plus aura or et argent 
  amis  fet ele   or uos chasti 
si uos conmant et si uos pri 
ne uos descourez a nul homme 
de ce uos dirai ge la sonme 
a tot iors m auriez perdue 
se ceste amor estoit seue 
iames ne me porroiz ueoir 
ne de mon cors sesine auoir  
et il respont que bien tendra 
ce qu ele li commandera 
delez li s est el lit couchiez 
or est lanual bien herbergiez 
ensemble o li la releuee 
demora iusqu a la uespree 
et plus i fust se il poist 
se s amie li consentist 
  amis  fet ele   leuez sus 
uos n i poez demorer plus 
ia ne uoudrez cel leu penser 
quant uos uoudroiz a moi parler 
ou nus peust auoir s amie 
sanz reproche et sanz uilenie 
que ie ne uos soie en present 
a fere tout uostre talent 
nus hom fors uos ne me uerra 
ne ma parole n en orra  
quant il l oi molt en fu liez 
il la bese puis s est dreciez 
celes qui au tref le menerent 
de riches dras le conroierent 
quant il fu uestuz de nouel 
soz ciel n ot plus bel damoisel 
n estoit mie fex ne uilains 
l eue li doune as ses mains 
et la toaille a essuier 
puis li aportent a mengier 
molt fu seruiz cortoisement 
et il a grant ioie le prent 
entremes i ot plenier 
qui molt plesoit au cheualier 
car s amie besoit souent 
et acoloit estroitement 
quant du mengier furent leué 
son cheual li ont amené 
bien li orent la sele mise 
molt a troué riche seruise 
il prant congie si est montez 
uers la cite en est alez 
souent regarde ariere soi 
molt est lanual en grant esfroi 
de s auenture uait pensant 
et en son corage doutant 
esbahiz est ne set que die 
il ne la cuide auoir ia mie 
il est a son ostel uenuz 
ses hommes trueue bien uestuz 
icele nuit bon ostel tint 
mes nus ne sot dont ce li uint 
n ot en la uile cheualier 
qui de seior ait grant mestier 
que il ne face a lui uenir 
et richement et bien seruir 
lanual donnoit les riches dons 
lanual aquitoit les prisons 
lanual uestoit les iugleors 
lanual faisoit les granz honnors 
lanual despendoit largement 
lanual donnoit or et argent 
n i ot estrange ne priue 
a cui lanual n eust donné 
molt ot lanual ioie et deduit 
ou soit par ior ou soit par nuit 
s amie puet ueoir souent 
tote est a son commandement 
ce m est auis mesmes l an 
apres la feste saint iohan 
desiqu a treze cheualier 
s ierent alé esbanoier 
en uergier desoz la tor 
ou la roine ert a seior 
ensemble o eus estoit gauuain 
et ses cousins li biaus yuain 
ca dit gauuain li frans li prouz 
qui tant se fist amer a touz 
  par deu seignors nos faimes mal 
endroit nostre conpains lanual 
qui tant est larges et cortois 
et ses peres est riches rois 
que nos ne l auom amené  
a tant est ariere torné 
a son ostel en uait ariere 
lanual amainnent par proiere 
a une fenestre entailliee 
ou la roine ert apoiee 
dames ot ensemble o li 
la mesnie le roi choisi 
lanual connuit et regarda 
une des dames apela 
par li manda les damoiseles 
les plus cortoises les plus beles 
o li s iront esbanoier 
la ou cil erent el uergier 
trente enmena o li et plus 
par les degrez descendent ius 
li cheualier encontre uont 
qui por eles grant ioie font 
cil les ont prises par les mains 
cil parlemenz n ert pas uilains 
lanual s en uet de l autre part 
loing des autres molt li est tart 
que s amie puisse tenir 
besier acoler et sentir 
l autrui ioie prise petit 
se il n era le sien delit 
quant la roine seul le uoit 
au cheualier en uait tout droit 
lez li s asist si l apela 
tot son corage li mostra 
  lanual molt uos ai ennoré 
et molt chieri et molt amé 
tote m amor pouez auoir 
car me dites uostre uoloir 
ma druerie uos otroi 
uostre drue fetes de moi 
dame  fet il   lesiez m ester 
ie n ai cure de uos amer 
longuement ai serui le roi 
ne li uoil pas mentir ma foi 
ia por uos ne por uostre amor 
ne mesferai a mon seignor  
la roinne se corrouca 
iriee fu si mesparla 
  lanual  fet ele   bien le cuit 
uos n amez gueres tel deduit 
uallez amez bien afetiez 
ensemble o eus uos deduiez 
assez le m a on dit souent 
que de fame n auez talent 
uilains coarz mauues failliz 
molt est mes sires mal bailliz 
qui pres de lui uos a soffert 
mien escient que deu em pert  
quant il l oi molt fu dolent 
du respondre ne fu pas lent 
tel chose dit par mautalent 
dont il se repenti forment 
  dame  dist il   de cel mestier 
ne me sai ge noient aidier 
mes ie aim et si sui amis 
cele qui doit auoir le pris 
sor totes celes que ie sai 
et une chose uos dirai 
bien le sachiez a descouuert 
c une de celes qui la sert 
tote la plus poure meschine 
uaut miex que uos dame roine 
de cors de uis et de biaute 
d enseignement et de bonte  
la roine s en uet atant 
en ses chambres s en uet plorant 
es chambres la roine entra 
quant le roi uit si se clama 
as piez li chiet merci li crie 
et dit que lanual l a honnie 
de druerie la requist 
por ce qu ele l en escondist 
  molt me laidi et auilla 
de tel amie se uanta 
qui tant ert cointe et noble et fiere 
que miex ualoit sa chamberiere 
la plus poure qui la seruoit 
que la roine ne faisoit  
li rois s en corrouca forment 
iuré en a son serement 
s il ne s em puet en cort defendre 
il le fera ardoir ou pendre 
fors de la chambre issi li rois 
de ses barons apela trois 
il les enuoie por lanual 
qui assez a dolor et mal 
a son ostel s en est uenuz 
il s estoit ia aparceuz 
qu il auoit perdue s amie 
descouuerte ot la druerie 
en une chambre estoit toz seus 
pensis estoit et angoisseus 
s amie apele molt souuent 
mes ce ne li ualut noient 
il se plaingnoit et soupiroit 
d eures en autres se pasmoit 
puis li crie cent foiz merci 
qu ele paroult a son ami 
son cuer et sa bouche maudit 
c est merueille qu il ne s ocit 
il ne set tant crier ne brere 
ne debatre ne soi detrere 
qu ele uoille merci auoir 
seul tant qu il la puisse ueoir 
oiez conment se contendra 
ceus que li rois i enuoia 
i sont uenu si li ont dit 
qu a la cort uiengne sanz respit 
li rois l auoit par eus mandé 
la roinne l a encusé 
lanual i uait a son grant duel 
il l eussent ocis son uuel 
il est deuant le roi uenuz 
molt fu pensis tesanz et muz 
de grant dolor mostre senblant 
li rois li dist par mautalent 
  uassal uos m auez molt mesfet 
trop conmencastes uilain plet 
de moi honnir et auillier 
et la roine ledengier 
uantez uos estes de folie 
trop par est noble uostre amie 
quant plus uaillanz est sa meschine 
et plus bele de la roinne  
lanual desfent la desenor 
et la honte de son seignor 
de mot en mot si conme il dist 
que la roine ne requist 
mes de ce dont il out parlé 
reconnut il la uerite 
de l amor dont il se uanta 
dolent en est perdu i a 
de ce lor a dit qu il fera 
qanque la cort esgardera 
li rois fu molt uers lui iriez 
toz ses hommes a enuoiez 
por dire droit qu il en doit fere 
c on ne li puisse en mal retrere 
cil ont son conmandement fet 
ou eus soit bel ou eus soit let 
conmunement i sont alé 
si ont iugié et esgardé 
que lanual doit auoir ior 
mes pleges truist a son seignor 
que il tendra son iugement 
et reuendra en son present 
s en sera la cort enforcié 
qu a donc n i ot fors sa mesnie 
au roi reuienent li baron 
si li mostrerent la reson 
li rois a pleges demandez 
lanual fu seus et esgarez 
n i auoit parent ne ami 
gauuain i uient si l a pleui 
et tuit si complaignon apres 
li rois lor dit   et ie uos les 
seur qanque uos tenez de moi 
terres et fiez chascuns par soi  
quant pleui fu dont n i ot el 
alé s en sont a son ostel 
le cheualier ont conuoié 
molt l ont blasmé et chastoié 
qu il ne face si grant dolor 
et maudient si fole amor 
chascun ior l aloient ueoir 
por ce qu il uoloient sauoir 
ou il beust ou il meniast 
molt doutoient qu il s afolast 
au ior que cil orent nommé 
li baron furent assemblé 
li rois et la roinne i fu 
et li plege ont lanual rendu 
molt furent tuit por li dolent 
ie cuit qu il en i ot tiex cent 
qui faisoient tot lor pooir 
por lui sanz plet deliure auoir 
il ert reté a molt grant tort 
li rois demande le recort 
selonc le claim et le respons 
or est trestot sor les barons 
il sont au iugement uenu 
molt sont pensis et irascu 
du franc homme d autrui pais 
qui entr eus ert si entrepris 
enconbrer le ueulent plusor 
por la uolente lor seignor 
ce dit li dus de cornoaille 
  ia endroit nos ni aura faille 
que qui qu en plort ne qui qu en chant 
le droit estuet aler auant 
li rois parla uers son uassal 
que ie uos oi nomer lanual 
de felonnie le reta 
et d un mesdit l achoisonna 
d une amor dont il se uanta 
et ma dame s en corrouca 
nus ne l apele fors le roi 
par cele foi que ie uos doi 
qui bien en uoudroit dire uoir 
ia ni deust respons auoir 
se por ce non qu a son seignor 
doit len porter honnor 
serement l en gagera 
et li rois le nos pardonra 
et si l puet auoir son garant 
et s amie uenist auant 
et se ce fust uoir qu il deist 
dont la roine se marrist 
de ce aura bonne merci 
que por uilte n u dit de li 
et s il ne puet garant auoir 
ce li deuons fere sauoir 
tout son seruise pert du roi 
et se doit congeer de soi  
au cheualier ont enuoié 
et si li ont dit et noncié 
que s amie face uenir 
por lui tenser et garantir 
il lor a dit qu il ne porroit 
ia par li secors ni auroit 
cil s en reuont as iugeors 
qu il n i atendent nul secors 
li rois le hastoit durement 
por la roine que s atent 
quant il deuoient departir 
deus puceles uoient uenir 
desors parlefroiz amblanz 
molt par estoient auenanz 
de cendal porpre sont uestues 
tot senglement a lor char nues 
cil les gardent molt uolentiers 
gauuain o li trois cheualiers 
uait a lanual si li mostra 
les puceles qui sont 
molt fu hetiez forment li prie 
qu il li die se c ert s amie 
il li a dit   ne sai qui sont 
ne dont uienent n ou eles uont  
celes sont alees auant 
tot a cheual par semblant 
descendirent deuant le dois 
la ou seoit artus li rois 
eles furent de grant biaute 
si ont cortoisement parlé 
  cil diex qui fet cler et oscur 
il saut et gart le roi artur 
rois fetes nos chambres liurer 
et de pailles encortiner 
ou ma dame ueille descendre 
ensemble o uos uelt ostel prendre  
il lor otroie uolentiers 
il apele deus cheualiers 
as chambres les menerent sus 
a cele foiz ne distrent plus 
li rois demande a ses barons 
le iugement et les respons 
et dist que molt l ont corroucié 
de ce que tant l ont deloié 
  sire  font il   nos departismes 
por les dames que nos ueismes 
nos n i auon esgart nul fet 
or reconmencerons le plet 
dont assemblerent tuit pensif 
assez i ot noise et estrif 
quant il erent en ce esfroi 
puceles de gent conroi 
uirent uenir la rue aual 
grant ioie en orent li uassal 
entr eus dient   or est gariz 
lanual li preuz et li hardiz  
gauuain en est a lui alez 
ses compaingnons i a menez 
  sire  fet il   rehetiez uos 
por amor deu parlez a nos 
ici uienent damoiseles 
en tot le siecle n a tant beles 
c est uostre amie uoirement  
lanual respont hastiuement 
et dist que il pas ne ueoit 
n il ne s connoist n il ne s amoit 
atant furent celes uenues 
deuant le roi sont descendues 
molt les loerent li plusor 
de cors de uis et de color 
n i ot cele miex ne uausist 
que la roine onques ne fist 
l ainnee fu cortoise et sage 
auenamment dit son mesage 
  rois car nos fez chambre liurer 
et fere bien encortinner 
a oes ma dame herbergier 
nos fetes rois chambre baillier 
ele uient ci a uos parler  
il les commanda a mener 
o les autres qui aincois uindrent 
onques celes nul plet ne tindrent 
il fu assez qui garde em prist 
et qui es estables les mist 
quant il fu de les deliurez 
puis a tot ses barons mandez 
que le iugement soit renduz 
trop a esté le ior tenuz 
la roine s en corroucoit 
que trop longuement ieunoit 
ia departissent a itant 
quant par la uile uint errant 
tot a cheual une pucele 
en tot le siecle n ot si bele 
blanc parlefroi cheuauchoit 
qui bien et soef la portoit 
molt ot bien fet et col et teste 
soz ciel n auoit plus gente beste 
riche ator ot el palefroi 
soz ciel n en a ne quens ne roi 
qui tout le peust esligier 
sanz terre uendre ou engagier 
ele ert uestue en itel guise 
de chainsil blanc et de chemise 
le cors ot gent basse la hanche 
le col plus blanc que noif sor branche 
les eulz ot uairs et blanc le uis 
bele bouche nes bien assis 
les sorciz bruns et bel le front 
il n a si bele fame el mont 
fil d or ne giete tel luor 
com si cheuel font contre ior 
son mantel fu d un porpre bis 
les pans en ot entor lui mis 
espreuier en son poing tint 
et leurier apres li uint 
gent damoisel l adresoit 
cor d iuoire o li portoit 
molt uindrent bel parmi la rue 
tant grant biaute ne fu ueue 
en uenus qui estoit roine 
ne en dido ne en lauine 
il n ot el borc petit ne grant 
ne li uiellart ni li enfant 
qui ne l alassent esgarder 
si conme il la uirent errer 
de sa biaute n est mie gas 
ele uenoit le petit pas 
li iugeor qui la ueoient 
a grant merueille le tenoient 
n i ot seul qui l esgardast 
de droite ioie ne chantast 
n i ot tant uiel home en la cort 
que uolentiers son oil ni tort 
et uolentiers ne la seruist 
por ce que soufrir le uousist 
cil qui le cheualier amoient 
a lui uienent si li contoient 
de la pucele qui uenoit 
se deu plet qu el deliureroit 
  sire conpains or en uient une 
mes el n est pas fauue ne brune 
c est la plus bele de cest mont 
de toutes celes qui i sont  
lanual l oi son chief dreca 
bien la connut si soupira 
li sans li est motez el uis 
de parler fu auques hastis 
  par foi  fet il   ce est m amie 
or ne m est gueres qui m ocie 
s ele n en a merci de moi 
car gariz sui quant ie la uoi  
la pucele entra el palais 
onques si bele n i uint mais 
deuant le roi est descendue 
si que de toz est bien ueue 
son mantel a lessié cheoir 
que tuit la puissent miex ueoir 
li rois qui molt fu ensaingniez 
s est tost encontre li dreciez 
et tuit li autre l ennorerent 
de li seruir molt se penerent 
quant il l orent bien esgardee 
et sa biaute assez loee 
ele parla en tel mesure 
car ele n ot de seior cure 
  artur  fet ele   entent a moi 
et ces barons que ie ci uoi 
ie ai amé tien uassal 
ueez le ci ce est lanual 
achoisonnez est en ta cort 
ne uoil mie qu a mal li tort 
de ce qu il dit ce saches tu 
que la roine a tort eu 
onques nul ior ne la requist 
de la uantance que il fist 
se par moi puet estre aquitez 
par uos barons soit deliurez  
ce qu il en iugeront par droit 
li rois otroie que si soit 
n i a seul qui n ait iugié 
quele a lanual tot desresnié 
deliurez est par lor esgart 
et la pucele s en depart 
ne la pot li rois detenir 
assez ot gent a li seruir 
fors de la sale auoit on mis 
grant perron de marbre bis 
ou li pesant homme montoient 
quant de la cort le roi aloient 
lanual estoit montez desus 
quant la pucele issi de l us 
sor le palefroi detriers li 
de plain esles lanual sailli 
o li s en uait en aualon 
ce nos recontent li breton 
en une ille qui est tant biaus 
la fu rauiz li damoisiaus 
nus n en oi puis plus parler 
ne ie n en sai auant conter 
