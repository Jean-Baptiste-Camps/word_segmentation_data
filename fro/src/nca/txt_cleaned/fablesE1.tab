
cil ki seuent de letrure 
deiuereient ben mettre lur cure 
es bons liures et es escriz 
e es esamples et es diz 
ke les philosophes truuerent 
e escristrent et remembrerent 
par moralite escriueient 
les bons prouerbes ke il oeient 
ke il amender se puissent 
ki lur entente ben i ussent 
ce firent li ancien pere 
romulus ki fu enperere 
a sun fiz escrist e manda 
e par esample li mustra 
cum il se puist contregarder 
que lem puist enginner 
esopes escrist a sun maistre 
ki ben cunut e lui e sun estre 
unes fables ke il truuees 
de griu en latin translatees 
merueille en orent li plusur 
ke il mist sun sen en tel labur 
mes n i ad fable de folie 
u il n en ait philosophie 
e esamples ki sunt apres 
u des cuntes est tut le fes 
a mei ki la rime en dei faire 
n auenist nent a retraire 
plusurs paroles ki i sunt 
mes nepuroc cil me sumunt 
ki flurs est de cheualerie 
de enseignement de curteisie 
e quant teus heom m en ad requise 
ne l uoil laisser en nule guise 
ke io n i mette trauail e peine 
ki ke m en tenge pur uilaine 
mut dei faeire pur sa preere 
ci comencerai la premere 
des fables ke esopes escrist 
ke a sun maistre manda e dist 

del coc recunte ki munta 
sur un femer e si grata 
sulunc nature purchazout 
sa uiande si come il sout 
une clere gemme i truua 
clere la uit si l esgarda 
  ieo quidei  fet il   purchacer 
ma uiande sur cest femer 
ore te ai io gemme ci truuee 
ia par mei n ers remuee 
si un riches heom ci uus truuast 
ben sai ke de or uus aurnast 
si acrust uostre clarte 
de l or ki ad mult grant beaute 
quant ma uolunte n ai de tei 
ia nul honur n aueras par mei  
autrement de meinte gent 
si tut ne uet a lur talent 
cume del coc u de la gemme 
ueu auer de humme et de femme 
sen ne honur nent ne prisent 
le pis pernent le meuz despisent 

ci dit del lou et de l aignel 
ki beueient a un russel 
li lous en la surs beueit 
u li aigneus a ual esteit 
irement parla li lous 
ki mult esteit contrarius 
par mautalent parla a lui 
  tu me fez  fet il   grant enui  
li angneus li ad respundu 
  sire de quei dunt ne ueis tu 
tu me as ceste ewe si trublee 
ke ne puis beiure ma saulee 
autresi m en irrai co crei 
come io i uinc murant de sei  
li aigneus idunc li respunt 
  sire ia beuez uus a munt 
de uus me uint ce ke ai beu 
que  fet li lous   maudiz me tu  
cil li ad dit   n en ai uuler  
li lous respunt   io sai le ueir 
cest meisme me fist tun pere 
a ceste surse u od mei ere 
ore ad sis meis si come crei 
ke retez uus  fet il   ce a mei 
ne fu pas il si come io quid  
e ke pur ce li lous ad dit 
  ia me faiz tu ore contraire 
e chose ke ne duissez faire  
dunc prist li lous le aignel petit 
as denz le estrangle si l oscit 
ce funt li riche robeur 
li uescunte li iugeur 
de ceus ke il unt en lur iustise 
fause achaisun par coueitise 
trouent asez pur eus confundre 
suuent les funt a pleit sumundre 
la char lur tolent e la pel 
si come li lous fist a l aignel 

sulunc la letre des escriz 
uus uuil mustrer de une suriz 
ki par purchaz e par engin 
aueit manage en un mulin 
par esample cunter uus uoil 
ke un iur s asist desur un soil 
ses germonez aparila 
e de ses pez les peluca 
deuant lui passa une raine 
si come auenture le maeine 
demanda lui en sa raisun 
si ele ert dame de la meisun 
dunt ele se feseit si maeistre 
si li acuntast de sun estre 
la suriz li respunt   amie 
pece ad ke oi la seignurie 
ben est en ma subiectiun 
quant es pertus tut enuirun 
puis herberger e iur e nuit 
iuer e fere mun deduit 
ore remanez anuit od mei 
io uus metrai par dreite fei 
sur la meie mule mut a eise 
n i auerez ren ke uus despleise 
asez auerez faerine e greins 
del ble des granges as uilains  
la raine i uet par sa preere 
ambedous s aseent sur la pere 
mut i trouerent a manger 
senz cuntredit et senz danger 
la suriz par amur demande 
a la raeine de sa uiande 
coment li semble uerite li die 
  n en mentireie  fet ele   mie 
mut par est ben aparilee 
si en ewe ust esté muilee 
enmi cel pre en un wacel 
serrium nus ambedui mut bel 
la est la meie mansiun 
bele amie kar i alum 
tant i auerez ioie e deduit 
iames n auerez talent ce quid 
de repeirer an cest mulin  
tant li premet par sun engin 
e tant la blandi par sa parole 
ke ele la crut si fist ke fole 
ensemble od lui s en est alee 
le prez fu si plein de rusee 
la tut est la suriz muilee 
dunc quida ben estre gabee 
arere uoleit returner 
kar ne pout auant aler 
mes la raine l en ad rapelee 
e a force l en ad menee 
tant par amur tant par preere 
tant ke ele uint a la riuere 
dunc ne pout la suriz auant 
a la raine dist en plurant 
  ci ne puis io nent passer 
kar io ne soi unkes noer 
prenz  fet ele   cest filet 
si liez ferm a tun garet 
e io l athacherai al men 
la riuere passerum ben  
la suriz se est del fil liee 
a la raine se est atachee 
el gue se mettent si s en uunt 
quant eles uindrent al parfunt 
si la uout la raine neer 
od lui se comence a plunger 
la suriz pipe en haut e crie 
ke quida tut estre perie 
uns escufles i uint uolant 
uit la suriz ke iut pipant 
les eles clot a ual decent 
lui e la raine ensemble prent 
ambedous furent al fil pendant 
la raine fu corsue et ben grant 
li escufles par coueitise 
la suriz lest et lui ad prise 
mangé l a e deuuré 
e la suriz en est deliueree 
si est des ueziez feluns 
ia n auerunt si bons conpaignuns 
ne tant lur facent ben ne honur 
si ren lur deit custer del lur 
ke durement ne seent lez 
si par eus seient enginnez 
mes il auent asez suuent 
ke de meimes le turment 
ke as autres quident purchacer 
auent lur cors aperiler 

ore cunte de un chen mentur 
de males wisches tricheur 
ke une berbiz enpleida 
deuant iustise la mena 
si li ad un pain demandé 
qu il li aueit ce dist presté 
la berbiz tut le renea 
e dit ke nul ne li presta 
la iustise al chen demandout 
si il nul testimonie en out 
il li respundi ke il out dous 
ce sunt li escufles e li lous 
ceus furent auant amené 
par serement unt afermé 
ke ce fu ueir ke le chen dist 
e sauez pur quei chescun le fist 
ke il entendeient partie 
si la berbiz perdist la uie 
li iugere dunc demanda 
a la berbiz ke il apela 
pur quei out le pein renee 
ke li chens li aueit bailé 
menti en out pur poi de pris 
ore li rendist einz ke il fust pis 
la chaitiue ne l out dunt rendre 
dunc li couenuit sa laine uendre 
iuers esteit de freit fu morte 
li chens i uint sa part en porte 
e li escufles de autre part 
e puis li lous li sembla tart 
ke la char fust entr eus detraite 
kar de uiande unt suffraite 
ne la berbiz plus ne uesqui 
e sis sires la tut perdi 
ceste essample nus uuil mustrer 
de meinte hume le puis prouer 
ki par mentir et par tricher 
funt les poures suuent pleider 
faus testimoines auant traient 
de l aueir as poures les paient 
ne lur cheut ke li las deuenge 
mes ke chascun sa part en tenge 

a une feiz ci nus recunt 
passout un chen desur un punt 
un furmage en sa buche tint 
quant enmi le punt paruint 
ael gue uit l umbre del furmage 
purpensa sei en sun curage 
ke aueir les uoleit ambesdeus 
iloc fu il trop coueitus 
en l ewe saut la buche uuri 
e li furmages de lui chai 
e umbre uit e umbre fu 
e sun furmage out perdu 
pur ce se deiuent chastier 
cil ki trop uulent coueiter 
ki plus coueite ke sun dreit 
il sei meisme se deceit 
kar ce qu il ad il pert suuent 
e de l autre n ad il nent 

par essample fet a entendre 
ke li soleilz uout femme prendre 
a tute creature dist 
ke chescune s en purueist 
les creatures s asemblerent 
a la destinee en alerent 
si li mustrerent del soleil 
ki de femme prendre requert conseil 
la destinee lur commande 
ke ueirs deisent de la demande 
e ce ke a uis lur en esteit 
cele parla ke meuz saueit 
  quant li soleiz  fet el   est hauz 
el tens d este si est si chauz 
qu il ne laest rens fructifier 
e tere et herbe fet secher 
e se il ad esforcement 
e compaigne a sun talent 
nule ren ne l purrat suffrir 
desuz lui uiure ne guarir  
la destinee respundi 
  ueir auez dit lessum le si 
cum il ad esté grant tens a 
kar par mei n esforcera  
ici chastie les plusurs 
ki sur eus unt les maus seignurs 
ke pas ne s deiuent esforcer 
n a plus fort de eus acompainer 
mes desturber a lur poer 
par lur sens e par lur auer 
cum plus est forz e pis lur fet 
tuz iurs lur est a mal agueit 

issi auint ke un lous roa 
un os ki el col li uola 
e quant el col li fu entrez 
mult durement en fu greuez 
tutes les bestes asembla 
e les oiseaus a sei manda 
puis ad fet a tuz demander 
si nus le set del mal curer 
entre eus en unt lur conseil pris 
chescun en dit le seon auis 
n i ad nul ke en sache ren 
fors la grue ce dient ben 
le col ad lung e le bec gros 
ben en purreit traire ores cel os 
li lous li pramist grant loer 
par si ke lui uousist aider 
la grue lance bec auant 
dedenz la gule al maufesant 
le os en traeist puis le requist 
ke sun seruise lui rendist 
li lous li dist par mautalent 
e aferma par serement 
ke li semblout e uerite fu 
ke bon loer aueit eu 
quant sa teste en sa buche mist 
qu il ne l estrangla u ocist 
  tu es  fet il   fole prouee 
quant de mei es si eschapee 
ke tu requers autre loer 
de ta char ai grant desirer 
mei ki sui lous tenc pur fol 
ke od mes denz ne trenchai tun col  
ausi est de mal seignur 
si poures heom li fet honur 
e puis demant le gueredun 
ia n en auera si mau gre nun 
mes pur ceo ke il est en sa bailie 
mercier l en deit de sa uie 

de une lisse uus uoil cunter 
ke preste esteit de chaeler 
mes ne sout u estre puist 
ne u ses chaeus auer pust 
a une autre lisse requist 
ke en sun ostel la suffrist 
tant ke ele ust chaelee 
mult l en auereit par tant paee 
tant l ad requise e pree 
ke od lui l ad dunc herbergee 
puis quant ele out eu chaeus 
e furent cruz et furent beaus 
cele ki li osteus esteit 
par eus suuent damage aueit 
de sa meisun les reoue issir 
ne s i uout mes plus consentir 
l autre requist ke puist demurer 
e dit ke ele ne set u aler 
iuers esteit pur la freidur 
murreit la fors a grant dulur 
dunc la requist par charite 
ke la herberge descke a l este 
cele out de li mult grant pite 
si li ad issi otrié 
quant le bau tens uit reuenir 
dunc les en reoue fors issir 
l autre comence a iurer 
ke si iames l en out parler 
ke ses chaeus la detrareient 
e fors a l us la butereient 
la force iert lur en la meisun 
ors la unt mise sanz raeisun 
ceste essample poez sauer 
e par meint prudhume ueer 
ki par bunte de sun curage 
est eniuté de sun heritage 
ki felun hume od lui aqueut 
n en istra mie quant il ueut 

ci dit de une suriz uilaine 
ki a une uile proceine 
uuleit aler pur deporter 
parmi un bois l estut passer 
dedenz le bois li anuta 
une houlette iloc truua 
ke une boschage out fete 
e sa uiande i out traeite 
la suriz de uile demande 
si ele i out puint de uiande 
cele respunt   i en ai asez 
uenez auant e si l uerrez 
e si ussez plus compainie 
uus en serriez ben seruie  
quant ele out pice ileoc estee 
a sa cumpaine en ad parlee 
dist ke sun estre est mauueis 
e ke ele n i uout demurer meis 
od lui s en uenge si aura 
riches sales ke ele li durra 
beles despenses baeus celers 
e bons beiures e bons mangers 
cele la creit od lui s en ua 
as riches sales la mena 
si li ad mustré ses solers 
ses despenses et ses celers 
plente de farine et de mel 
cele quida ben estre al ciel 
mes ore uindrent li butiler 
ke entrer durent al celer 
si tost come il uurirent l us 
les suriz corent al pertus 
la boschage fu esbaie 
ki lur estre ne saueit mie 
quant cil issirint del celer 
les suriz reuindrent manger 
cele fu murne et en dolur 
kar ele out eu de mort pour 
sa compaigne la regarda 
par grant ducur li demanda 
  queu semblant fet ma duce amie 
ieo su  fet ele   maubailie 
pur la pour ke io ai eue 
mult me repent ke t ai creue 
tu me contoues tut tun ben 
de tun mal ne me diseies ren 
ore as tu pour de la gent 
de chaz de oiseaus tut ensement 
e des engins ke lem fet pur tei 
meuz aim estre el bois par mei 
a seourte et senz destresce 
que entre ces granz sales od tristesce  
ceste fable dit par respit 
ke aucuns aimed meuz le seon petit 
ke il ad en pais e saunz dutance 
ke autrui richesce od mesestance 

de un gupil cunte la manere 
ki ert issuz de sa douere 
od ses enfanz deuant eus ua 
uns egles uint l un en porta 
li gupilz uet apres criant 
ke il li rende sun enfant 
mes il ne l uout mie escuter 
si l en couint a rereturner 
un tisun prent de feu ardant 
e secke busche uet quilant 
entur le chedne le feu metteit 
u li egles sun nid aueit 
li egles uit le fu espris 
le gupil prie et dit   amis 
estein le feu pren tun chael 
ia serrunt ars tut mi oisel  
ceste essample entendum nus 
el riche hume et en le orguillus 
ia del poure n auerad merci 
pur sa pleinte ne pur sun cri 
mes se cil s en puist uenger 
dunc le uodreit suplier 

iadis esteit custume e lei 
que li liuns dut estre rei 
sur tutes les bestes qui sunt 
e ki conuersent en cest mund 
del bugle out fet sun seneschal 
kar a pruz le tint et a leal 
al lou baila sa pruuoste 
tut treis sunt en bois alé 
un cerf truuerent et chacerent 
quant pris l orent si l escorcerent 
li lous al bugle demandaeit 
coment le cerf departireit 
  ceo est  fet il   en tun seignur 
a ki nus deuum porter honur  
li liuns ad dit e iuré 
ke tuz seuent par uerite 
que la premere part auereit 
pur ceo k il ert reis et dreit esteit 
e l autre part pur le guain 
qu il out esté le terz compaing 
la terce partie auera ceo dist 
reisuns esteit kar il l ocist 
se nule beste la perneit 
ses enemis morteus serreit 
dunc n i osa nul atucher 
tut lur estut le cerf laisser 
un autre feiz out li liuns 
en bois od lui plus compaignuns 
la cheure et la berbiz i fu 
un cerf unt pris et retenu 
en quatre parz le ueolent partir 
li liuns dit   io uuil saisir 
la greinur part deit estre maeie 
kar ieo sui reis la curt l otrie 
l autre auarai kar io i curui 
e la terce kar plus fort sui 
la quarte ai io si deuisee 
ke nus ne l auera sanz medlee  
ses compaignuns quant il l oirent 
tut li leisserent si s enfuirent 
autresi est n en dutez mie 
si poures heom prent compaignie 
a plus fort qu il ne seit 
ia del guain n auera espleit 
le riche ueut auer le honur 
u li poures perdra s amur 
e si nul guain deiuent partir 
li riches ueut le meuz tenir 

ci dit ke uns egles uint uolant 
iuste la mer pessun querant 
une welche i truua en tere 
mes ne sout en quele manere 
de l eschale la puist depecer 
quant a sun ni duist repeirer 
une corneile l en encuntra 
si dit ke ele li enseignera 
come l eschale purra ourir 
se ele del peissun puist partir 
puis li reoua a munt uoler 
tant haut come purreit munter 
  e quant tu serras munté la sus 
si leis la welche chaeir ius 
sur dure tere u sur rocher 
e si la purras ben pescer  
li egles ad grant desirer 
de la welche ke uout manger 
haut la porta chair lessa 
la cornille s aprisuna 
auant ala del bec feri 
si ke l eschale un poi uueri 
le pessunet dedenz manga 
l eschale lest si s en ala 
ainz ke li egles fust uenuz 
ne ke il fust aparcuz 
le pertuset out fet petit 
ke li egles n i auenist 
par ceste fable del peissun 
nus mustre essample del felun 
ke par agueit e par engin 
mesconseile sun bon ueisin 
teu chose li conseile a fere 
dunt cil ne puet a nul chef traeire 
e quant unkes sunt meuz ensemble 
par traisun li tout u emble 
l aueir ke cil ad purchacé 
par grant trauail e guainé 

issi auint e ben puet estre 
ke par deuant une fenestre 
ki en une despense fu 
uola uns corps si ad ueu 
furmages qui dedenz esteient 
e sur un es u giseient 
l un en ad pris od tut s en ua 
uns gupilz uint qui l encontra 
del furmage out grant desirer 
qu il en puist sa part auer 
par engin uodra essaer 
si le corb purra enginner 
  a deu sire  fet li gupilz 
  tant par est cist oiseaus gentilz 
el mund n en ad si noble oisel 
unc de mes oilz ne ui plus bel 
fust teus sis chaunz come est sis cors 
il uaudreit meuz ke nus fins ors  
le corb se out si ben loer 
ke en tut le mund n aueit sun per 
purpensét se est qu il chantera 
ia pur chanter los ne perdra 
le bec uuri si comenca 
li furmages li eschapa 
a la tere l esstut chair 
e li gupilz le uet saisir 
puis n out cure de sun chant 
quant del furmage out sun uuler 
cest est essample des orguillus 
ki de grant pris sunt desirus 
par losenger e par mentir 
les puet heom ben a gre seruir 
le lur despendent folement 
pur fause loenge de la gent 

de un liun conte li escriz 
ki fu febles et enueilliz 
malades iut mut lungement 
del releuer n i out nient 
tutes les bestes s asemblerent 
pur lui ueer a curt alerent 
li plusur sunt pur lui dolent 
e asquanz n en chaut nent 
e tel i out ki uint pur dun 
a la deuise del leun 
e sauer ueolent li plusur 
si en lui ad mes point de retur 
li bues de ses chornes le bute 
e li adnes ke pas ne l dute 
od le pe le fert sur le piz 
de l autre part uent le gupilz 
as denz le mort par les oreilles 
dunc dit li leuns   ieo uei merueilles 
ben me suuent ke en mun ee 
quant iounes fu e en saunte 
ke tutes bestes me dutouent 
come seignur e anurouent 
quant io fu lez haité esteient 
quant ere irez mult se cremeient 
ore me ueient afeblié 
defulé me unt et auilé 
mes mult me semble greinur uilte 
de ceus ki furent mi priue 
e a ki fis honur et bien 
ke n en remembrent nule ren 
que des autres a ki mesfis 
li nun puissant ad poi amis  
par meisme ceste raeisun 
pernum essample del leun 
ki c unkes chede en nun poer 
s il pert sa force et sun auer 
mut le tenent en grant uilte 
neis li plusur ki l unt amé 

de un riche hume truum escrit 
qui aueit un chenet petit 
suuente feiz a lui iua 
e un suen adne l esguarda 
en sun curage entendi ben 
ke tut li autre aeiment le chen 
pur le seignur qu il cherisout 
e uirent ke od lui se deduiout 
suz sueon mantel le fist muscer 
si fist les autres abaer 
mult se est li adnes purpensez 
ke meuz del chen uaut il asez 
e de beaute et de grandur 
meuz sauereit il a sun seignur 
iuer ke li chenet petiz 
e meuz serreit oi ses criz 
meuz sauereit il sur lui sailir 
meuz le sauereit des pez ferir 
pur fol se tent ke a li ne uet 
ne ke sa uoiz ne crit et breit 
come fet le chen sur sun seignur 
eissi auint ke par un iur 
se alat li sire de deuant 
e od le chenet ala yuant 
ne pout li adnes plus suffrir 
uers le seignur comence uenir 
sur lui comence a rechaner 
ke tut le fet espoenter 
des pez le fert sur lui sailli 
si ke a la tere l abati 
pur un poi ne l out tué 
si li sire n eust crié 
  harou harou aeidez mei  
ses humes i saillent a desrei 
chaescun tint mace u bastun 
l adne ferent tut enuirun 
a grant martire et a dolur 
porent rescure lur seignur 
desike l adne unt tant batu 
qu il le leissent tut estendu 
a grant peine uint a sa stable 
sauer deuum par ceste fable 
la manere de meinte gent 
mult le puet lem ueer suuent 
ki tant se ueolent eshaucer 
e en tel liu aparager 
ke n auent pas a lur corsage 
e ensurketut a lur parage 
a meint en est si auenu 
come a l asne ke fu batu 

de un leun dit ke se dormeit 
en un boschage u il esteit 
entur lui uunt deduiant 
suriz e petit e grant 
l une curut ne s en guarda 
sur le leun si l esueilla 
li liuns fu mult curucez 
la suriz prist tant fu irez 
de lui uoleit fere iustise 
ele s escundist ke en nule guise 
a scient ne l aueit fet 
e li liuns a tant la lest 
petit honur ceo dist auereit 
de la suriz si l ocieit 
gueres de tens ne demura 
ke uns heom ceo dit aparila 
une fosse crose dedenz 
la nuit fu pris li liuns enz 
grant pour ad ke seit ocis 
dedenz la fosse iette cris 
la suriz uet al cri tut dreit 
mes ne saueit ke ceo esteit 
li liuns ke ele out esueillé 
quant ele le uit come enseignee 
li demande qu il out la quis 
e il respunt qu il esteit pris 
ocis serreit a grant dulur 
dit la suriz   n aez pour 
ore uus rendrai le gueredun 
ke me feistes le pardun 
quant od mes pez uus oi marché 
gratez la tere od uostre pe 
tant ke fermer uus i puissez 
e puis a munt a nus saillez 
kar si purrez ca ors issir 
e io frai od mei uenir 
autres suriz pur mei aider 
as cordes ke ci sunt trencher 
e les reiz ke sunt tenduz 
ne serrez mie retenuz  
l enseignement de la suriz 
fist li liuns si fu guariz 
de la fosse est ben eschapez 
la li ualut deboneirte 
par ceste fable nus assume 
ke essample i prengent li riche hume 
ki sur les poures unt poer 
si il lur mesfunt par non sauer 
ke il en aeient bone merci 
auenir peot tut autresi 
ke cil li auera grant mester 
e meuz le sauera conseiller 
a sun busuin s il est suspris 
ke le greindre de ses amis 

une femme se seeit ia 
deuant sun us si esguarda 
come sa geline gratout 
e sa uiande purchaout 
mult se traueilout tute iur 
a li parla par grant amur 
  bele  fet ele   les ester 
ke tu ne uoilles si grater 
chescun iur te durrai furment 
pleine grange a tun talent  
la geline li respundi 
  ke diz tu dame ke ai oi 
quides tu ke io aime meuz tun ble 
ke ceo ke io ai tuz iurs amé 
nenil nenil  fet la geline 
  si pleine fust de ble ta tine 
nul iur pleine ne la lerraie 
e pur ceo ne me targereie 
ke ne queise tuz iurs plus 
sulunc ma nature e mun us  
par ceste essample nus ueut mustrer 
ke plusurs genz poent truuer 
manage e ceo qu il unt mester 
mes il ne poent pas changer 
lur nature ne lur curage 
tuz iurs tirent a lur usage 

par ceste essample en escrit trois 
quant hume sema primes linois 
e uout de lin le pru auer 
l arunde fu de grant sauer 
ben s apacout ke par le lin 
serreient oiseaus mis a lur fin 
del lin peot heom la rei lacer 
dunt lem les peot tuz damager 
tuz les oiseaus fist asembler 
si lur uoleit cunseil doner 
qu il alasent le lin manger 
k il ne puist fructifier 
li plusur ne l uuleient fere 
al seinur alerent retraire 
le cunseil ke lur out doné 
quant l arundel out escuté 
cum il l aueient enchusé 
de ses parenz fist asemblee 
od les meillurs de sa lingnee 
se est al uilain apaee 
en sa meisun suffri sun ni 
e leinz furent sis oiseaus nurri 
ela dona a sun lin paeis 
ia par nul de eous ne l perdra mes 
cil fist del lin enginz plusurs 
dunt prist oiseaus e granz e menurs 
n en usent pas cel mal eu 
se il en usent conseil creu 
ceste semblance asez est ueire 
quant fous ne ueut le sage creire 
ki bon conseil li set doner 
e de sun mal le ueut guarder 
si dammage l en deit uenir 
dunc est trop tart del repentir 

iadis auint ke en un estanc 
entur les riues e el fanc 
out de raines grant compainies 
ke de lunc tens i sunt nurries 
la desdeignerent a rester 
e a la tere ueolent aler 
a lur destinee crierent 
suuente feiz li demanderent 
ke rei lur deust enueer 
kar de autre ren n urent mester 
quant meinte feiz orent pree 
la destinee i ad enuee 
enmi cele ewe un trunc le iur 
dunt eles orent grant pour 
cele ki pres del trunc estut 
quant ele uit ke il ne se mut 
ses compaignes ad apelees 
si sunt ensemble al trunc alees 
puis le saluent come rei 
e chaescune li premet fei 
tutes le tenent pur seignur 
si li porterent grant honur 
mes quant li truncs ne se remut 
e eles uirent ke il estut 
enmi cele ewe tut en paeis 
sur lui munterent tuz a un fes 
lur uilanie sur lui firent 
al funz de l ewe l abatirent 
a la destinee reuunt 
rei demanderent kar nul n en unt 
kar mauueis ke il lur dona 
la destineie i enuea 
une coloure grant e fort 
ki les deuure e traeit a mort 
tutes furent en grant turment 
dunc crierent plus egrement 
a la destinee pur deu merci 
ke ele lur ostast cel enemi 
la destinee respundi 
  nenil nenil ieo uus suffri 
tutes uoz uoluntez a faeire 
e seignur eustes deboneire 
uilainement le hunesistes 
ore l eez come uus quesistes  
issi auent e plusurs le funt 
des bons seignurs quant il les unt 
tuz iurs les ueolent defuler 
ne li seuent honur guarder 
s il ne s tent ankus en destreit 
ne frunt pur lui ne tort ne dreit 
a tel se pernent qui s destrut 
de lur auer meine sun bruit 
lores regratent lur bon seignur 
a ki ainz firent la deshonur 

chuluns demanderent seignur 
a rei choisirent un ostur 
pur ceo ke meins mal lur feist 
e uers autres les guarantist 
mes quant il out la seignurie 
e tuz furent en sa baillie 
n i out un sul qui l aprimast 
k il ne ocesist u deuorast 
pur ceo parla un des culuns 
si apela ses cumpaignuns 
  grant folie  fet il   feimes 
quant l ostur a rei choisimes 
ki nus oscist de iur en iur 
meuz nus uenist sanz seignur 
ke fuissum tuz tens ke auer cestui 
einz nus guardium nus de lui 
ne dutames ren fors sun agueit 
mes puis ke nus l umes atrait 
a il tut fet apertement 
ceo qu il fist aeinz celeement  
ceste essample dit as plusurs 
ki choisent les maus seignurs 
de grant folie se entremettent 
ki en subiectiun se mettent 
a cruel hume e a felun 
ia ne auera si hunte nun 

de un larun cunte ki ala 
berbiz embler ke il espia 
dedenz la faude a un uilain 
ensemble od lui porta un pain 
al chen uoleit le pain bailler 
ki deueit la faude guaeiter 
li chens li dit   amis pur quei 
prendrai io cest pain de tei 
io ne l te puis guerdoner 
fai a tun eos le pain guarder  
li leres dit   io n en quer ren 
mangez le pain e si l reten  
li chens respunt   n en ueoil nent 
io sai tres ben e a scient 
ke ma buche ueus estuper 
ke io ne puisse abaer 
si uolez embler nos berbiz 
kar li berchers est endormiz 
trai auereie mun seignur 
ki m a nurri tresque a cest iur 
malement auereit enpleé 
ke il m a nurri e afeité 
si par ma guarde eust perdu 
ceo dunt il m a lunc tens peu 
e tu meimes m en harreies 
e pur traitre me tendreies 
ne ueoil tun pain si guaigner  
e dunc comence abaer 
par essample nus mustre ici 
chescuns francs heom face issi 
se nus li ueut doner luer 
u par premesse losenger 
ke sun seignur deiue trair 
n el ueoile mie consentir 
attendre deit tel gueredun 
come li chens fist del larun 

iadis auint ke uns lous erra 
par un chemin si encuntra 
une truie ki preinz esteit 
uers li ala a grant espleit 
e dit ke paeis li uout doner 
mes ke hastast de purceler 
kar ses purceus uoleit auer 
cele respunt par grant sauer 
  sire coment me hastereie 
tant cume si pres de mei uus ueie 
ne me puis io pas deliurer 
tele hunte ai de uus esguarder 
ne sauez mie ke ce munte 
ke tutes femeles unt grant hunte 
si maeins de madles les deiuent tucher  
a teu bosoigne ne aprismer 
dunc s en ua li lous muscer 
ki les purceus uoleit manger 
e la truie s en est alee 
qui par engin se est deliuree 
ceste essample deiuent oir 
tutes femmeles e retenir 
pur sulement lur cors guarir 
ne lessent lur enfant perir 

ci dit ke leures s asemblerent 
a parlement si esguarderent 
ke en autre liu s en irreient 
ors de la graue u il esteient 
kar trop furent en grant dolur 
de humes de chens orent pour 
si ne l ueolent mes suffrir 
pur ceo s en ueolent hors issir 
les sages leures lur diseient 
ke folie ert ke il quereient 
de issir de lur conessance 
u il furent nurri d enfance 
li autres ne s uudreient creire 
tuz ensemble tindrent lur eire 
a une mare sunt uenu 
gardent al tai si unt ueu 
u raeines erent asemblees 
de pour de eus sunt esfrees 
dedenz l ewe se uunt plunger 
deske il surent apresmier 
uns leures les ad apelez 
  seignurs  fet il   kar esguardez 
par les raeines ke nus ueums 
ki pour unt nus purpensums 
ke nus alum querant folie 
ki nostre graue auum guerpie 
pur estre aillurs aseurez 
iames tere ne truuerez 
u lem dute aucune ren 
ralum nus e si frum ben  
a tant li leure returnerent 
en lur cuntree s en ralerent 
de ceo se deiuent purpenser 
cil ki se ueolent remuer 
e lur auncien liu guerpir 
ke lur en peot apres uenir 
iames regne ne truuerunt 
ne en cele tere ne uendrunt 
ke eous i seient senz pour 
u senz trauail u senz dolur 

de un liun dit ki assembla 
toutes les bestes e manda 
ki alouent sur quatre pez 
e li egles ad purchacez 
tuz les oiseaus ki eles unt 
e ki uolent en l eir a munt 
bataille deiuent tenir 
quant ensemble durent uenir 
e la chauue suriz les uit 
en sun queor ad pensé e dit 
ke mult redutout tel afaire 
ne sout as queus se poet traeire 
od ceous ueut estre ki ueintrunt 
e ki la greindre force auerunt 
sur un haut fust s en est muntee 
pur esguarder cele assemblee 
ceo li fu uis sun escient 
ke li liun aueit plus gent 
e qu il ert de greignur iustise 
od les autres suriz se est mise 
li egles fud a munt uolez 
od les oiseaus qu il out mandez 
tant en i out e tant en uindrent 
ke des bestes poi en tindrent 
quant la chauue suriz les ueit 
mult li pesa ke od eus n esteit 
des bestes s en est departie 
ses pez musza si fist folie 
mes quant les eles entreuuri 
par deuant tut les descuuri 
dunc fu la felunie aperte 
e sa traisun descuuerte 
oiseaus e bestes la huerent 
a la sepande se clamerent 
de la chauue suriz se pleignent 
mult la hunissent e leidengent 
e mustrent li sa felunie 
e come ele ad sa fei mentie 
la sepande en ad iuré 
ke ele en frad lur uolunte 
e ke mult tost les uengera 
puis la maudist e si ora 
ke iames en liu ne uenist 
u oiseaus ne bestes ueist 
tute clarte toleité li a 
iames par iur ueue ne serra 
apres reoua pur li hunir 
sa plume oster pur li descourir 
autresi est del traitur 
ki mesoure uers sun seignur 
a ki il deit honur porter 
e leale fei par tut guarder 
si sun sires ad de li mester 
e il le ueie afeblier 
a sun boisun le ueut failir 
e od les autres se ueut tenir 
si ses sires uent al desus 
ne peot laisser sun mauueis us 
dunc uodreit a lui returner 
de tutes parz ueut meserrer 
par tut en est al dei mustrez 
e auilez e uergundez 
sa honur pert e sun aueir 
e repruuer en auerunt si eir 
a tuz iurs en est huniz 
come fu la chauue suriz 
ki ne deit mes par iur uoler 
ne il ne deit en curt parler 

issi auint ke uns cerfs beueit 
a une ewe kar sei aueit 
garda dedenz ses cornes uit 
a sei meismes l aueit dit 
ke nule beste ne l ualeit 
ne si beles cornes n aueit 
tant entendi a sei loer 
e a ses cornes esguarder 
ke il uit uenir muz chens curant 
e lur maeistre ke uent cornant 
apres lui uenent si l quereient 
pur ceo ke prendre le uoleient 
en bois se met tut esbaez 
e par les cornes est athachez 
e quant si fu arestuz 
dunc sunt les chens a lui uenuz 
quant il les uit si aprismer 
si se cumence a desreiner 
  ueirs est  fet il   ke li heom dit 
e par essample e par respit 
li plusur ueolent ceo loer 
qu il deuereient suuent blasmer 
e iceo leissent qu il deuereient 
forment loer s il saueient  

de un hume cunte li escriz 
ki esteit morz e enfuiz 
sa femme meine grant dolur 
desur sa tumbe nuit e iur 
pres d ileoc aueit un larun 
ki ert penduz pur mesprisun 
par la cuntree fu crié 
ki le larun auereit osté 
sun iugement meisme auereit 
s il ateinz ert pendu serreit 
uns cheualers le despendi 
ses parenz ert si l enfui 
dunc ne sout il conseil truuer 
come il se puisse deliurer 
kar seu ert de meinte gent 
come il out fet de sun parent 
al cimitire uet tut dreit 
la u la prude femme esteit 
ki pur sun seignur out tant pluré 
cuintement ad a li parlé 
dit li ke ele se confortast 
mut serreit le si ele l amast 
la prude femme l esguarda 
grant ioie fist si otria 
ke ele fait sa uolunte 
li cheualers li ad cunté 
ke mult li ert mesauenu 
del larun ke il out despendu 
si ele ne li set conseil doner 
ors del pais l estuet aler 
la prude femme respundi 
  defuiums nus mun barun de ci 
puis si l pendum la u cil fu 
si n ert iames apercu  
deliuerer deit heom par le mort 
le uif dunt len atent confort 
par iceste signifiance 
poum attendre quele fiance 
deiuent auer les morz es uis 
tant est li mund faus e iolis 
a mes chescun face saunz respit 
b le ben k il purra dementers k il uit 
c e ne creie pas sa femme tant 
d ke ben ne face en sun uiuant 
e tutes les deit creire huelement 
f e nent amer une trop folement 


uns lous e uns chens s encuntrerent 
enmi un bois u il alerent 
li lous ad le chen esguardé 
e puis si ad a li parlé 
  frere  fet il   mut estes beaus 
e mult est luisant tis peaus  
li chens respunt   ceo est ueritez 
ieo manguz ben si ai asez 
e suef gis quant pleot le iur 
par deuant les pez mun seignur 
e puis cheun iur roer les os 
dunt ieo me faz gras e gros 
si uus uuillez od mei uenir 
e uus mun seignur ueoilez blandir 
si come ieo faz asez auerez 
de uiande tant come uudrez 
si frai ieo  li lous respunt 
dunc s acompaignent si s en uunt 
aeinz ke a uile fussent uenu 
guarda li lous si ad ueu 
come li chen porte sun coler 
la chaene uit traiener 
  frere  fet il   merueilles uei 
entur tun col mes ne sai quei  
li chens respunt   ce est ma chaene 
dunt lem me lie la semeine 
kar suuente feiz mordeie 
e a plusurs choses mesfeseie 
que mun seignur ueut guarentir 
pur ceo me fet lié tenir 
la nuit uois entur la maeisun 
ke n i aprisment li larun 
quei  fet li lous   est il issi 
ke aler ne puis fors par merci 
tu remeindras ieo m en irrai 
ia chaene ne choiserai 
meuz uuil estre lous a deliure 
ke enchaenét richement uiure 
quant uncore puis estre a chois 
alez a uile e ieo al bois  
par la chaene est departie 
lur amur e lur compaignie 
a meuz uuil al bois a men plaeisir 
b u puis aler cum ieo desir 
c ke enchaenez estre en meisun 
d kar dunc serraeie en prisun 
e meuz ueoil le men poure plaeisir 
f fere ke grant richesce senz ioir 

de un hume ueoil ci cunter 
e par essample remenbrer 
de ses meins cunte e de ses pez 
e de sun chef ki erent irez 
uers sun uentre ke il porta 
pur lur guain ke il guasta 
quant il ne ueout ren traueiller 
si li tolirent le manger 
mes quant li uentres iuna 
hastiuement afeblia 
e mains e pez qu il ne poeient 
si traueiller come il soleient 
quant la grant feblete sentirent 
manger e beiure al uentre offrirent 
mes trop l urent fet iuner 
si qu il ne pout ren guster 
li uentres returne a tut a nent 
e mains e pez tut ensement 
ceste essample peot lem ueer 
chescun francs heom le deit sauer 
nuls ne peot auer honur 
ki hunte face a sun seignur 
ne le seignur tut ensement 
pur quei k il ueoille hunir sa gent 
si li un a l autre en est failliz 
ambure en serrunt maubailliz 
a pur ceo se deit puruuer si 
b k il aeimt sa gent e sa gent lui 
c dunc serrunt il de plus amez 
d en tutes curz e honurez 

de un singe dit ki demanda 
a un gupil qu il encuntra 
ke de sa cue li prestast 
si li plust u en donast 
auis li fu que trop l out grant 
kar tut sunt cué si enfant 
li gupil demande ke deit 
ke sa cue li requereit 
le singe dit   ceo m est auis 
ke uus ne serreit nent de pis 
si m en uousis un poi doner 
kar ele uus nuist a tost aler  
dit li gupilz   ne uus en chaut 
ceste requeste nent ne uaut 
ia de me cue ki est granz 
honur n auerunt les uoz enfanz 
en autre regne entre autre gent 
ieo le uus di apertement 
mes ke ele fust de tel afaeire 
ke ieo ne la puisse nu part traire  
ceste essample pur ceo uus di 
de l auer hume est autresi 
si il ad plus ke li n esteot 
ne ueut suffrir car il ne peot 
qu il en ait eise ne honur 
meuz le ueut perdre chescun iur 
a meuz ueut le mauueis perdre le seon 
b ke a nul prudume en face ben 

de un liun dit ki uout aler 
en autre tere conuerser 
tutes les bestes asembla 
e tut lur eire lur mustra 
e k il duissent rei choisir 
kar ne quidout mes reuenir 
n i out beste ke ne li ne preast 
ke un autre leun lur bailast 
il lur respunt ke il ne l ad 
ne nul nurri kar il n osad 
de eus meismes deiuent guarder 
ki les puisse guuerner 
dunc aueient le lou choisi 
kar il n i out nul si hardi 
ke osast prendre si lou nun 
tant le teneient a felun 
e a plusurs aueit pramis 
ke meuz les amereit a tut dis 
al liun uunt si li unt dit 
qu il aueient le lou eslit 
il lur respunt   n en dutez mie 
ke cuinte beste n aez choisie 
prest e ingnel e mut pernant 
si de curage e de talant 
esteit si francs come il deureit  
mes de une chose se cremeit 
qu il ne preist a cunseiller 
le gupil ke mut sout tricher 
ambedous sunt felun e engres 
mes si lui uulez aueir en paeis 
si li fetez sur seinz iurer 
ke il ne deit bestes adeser 
ne iames en sun uiuant 
ne maniuze char ne tant ne quant 
li lous ad uolunters iuré 
plus asez ke n unt demandé 
mes quant il fu asseurez 
e li leuns s en fu alez 
grant talent out de char manger 
par engin uudra purchaer 
ke les bestes otrierunt 
sa uolunte e iugerunt 
dunc ad un cheuereol apelé 
en conseil li ad demandé 
ke par amur ueir li deist 
de sa aleine si ele puist 
cil li respunt ke tant pueit 
ke a peine suffrir la poeit 
li lous se fist mut curucé 
pur ses humes ad enueé 
a tuz ensemble demanda 
quel iugement chescun en fra 
de celui qui dit a sun seingnur 
hunte e leidesce e deshonur 
cil li dient qu il deit murir 
li lous uet le cheuereol saisir 
s il ad ocis par lur esguart 
puis si manga la meillur part 
e pur sa felunie cuurir 
fet as autres enpartir 
apres icele saulee 
un autre beste ad apelee 
tut autretel li demanda 
de sa aleine quei li sembla 
la dolente uousist meuz mentir 
ke pur ueir dire mort suffrir 
dit lui ke plus suef odur 
ne senti unkes a nul iur 
li lous ad conseil demandé 
e ses baruns ad assemblé 
  ke frai  fet il   par iugement 
de ceus ki tricherie aiment  
tuz iugent ke ele seit oscise 
dunc ad le lous la beste prise 
si l ad oscise e depescee 
e deuant eus tuz mangee 
gueres apres ne demura 
ke li lous uit e esguarda 
un singe cras e ben peu 
de li ad grant talent eu 
manger le uout e deuurer 
un iur li ala demander 
de sa aleine si ert puant 
u si ele esteit suef ulant 
li singe fu mut ueziez 
ne uuleit mie estre iugez 
par enueisure tant li dist 
ne sout li lous ke il feist 
car il ne l poet treire a mort 
si il ne li uousist fere tort 
en sun lit malade se feinst 
a tutes les bestes se pleinst 
e mandea qu il le uenissent uisiter 
kar la maladie ne poet passer 
cil li firent mires uenir 
pur saueir s il purreit guarir 
li mire sunt tuz esmaé 
ren n unt rien ne truué 
qu il eust mal ke li neust 
si manger a talent eust 
  ieo n ai  fet il   nul desirer 
fors de char de singe a manger 
mes ieo ne ueoil beste adeser 
mun serement m estuet garder 
si ieo n usse tele raisun 
qu il otriassent mi barun  
dunc li louent communement 
qu il le face seurement 
ia n i deit guarder serement 
cuntre sun queor e sun talent 
cuntre sun cors de mal guarir 
n en puent il nul guarantir 
quant il oi come teus li loerent 
le singe ocistrent si li donerent 
puis orent tuz cel iugement 
ne tint uers eus nul serement 
pur ceo mustra le sage ben 
le heom ne dust pur nule ren 
felun hume faeire seignur 
ne treire le a nul honur 
ia ne guardera leaute 
plus a l estrange ke al priue 
mes se demerra uers sa gent 
come fist li lous del serement 

de un mire cunte ki seingna 
un riche hume k il guarda 
en une grant enfermete 
puis aueit le sanc comandé 
a sa fille ke ele le guardast 
ke nule ren n i adesast 
kar par icel sanc cunustereit 
quele enfermete sun pere aueit 
la meschine porta le sanc 
en sa chambre desuz un banc 
mes mut li est mesauenu 
kar tut le sanc ad espandu 
ne l osa dire ne mustrer 
ne autre conseil ne sout truuer 
mes sei meimes fist seigner 
e cel sanc leissa refreider 
tant ke li mires l out ueu 
par le sanc ad aparceu 
ke cil ert preuz ke l out leissé 
le riche heom ad si esmaé 
qu il quidout ben auer enfant 
dunc fist sa fille uenir auant 
tant par destreit tant par amur 
li fist cunuistre la uerur 
del sanc li dist ke ele espandi 
e que li autre esteit de li 
autresi uet des tricheurs 
des laruns e des robeurs 
en qui la felunie meint 
par lur dit meimes sunt ateint 
quant meins se guardent de estre pris 
si sunt encunbré e oscis 

de un hume dit ki se giset 
cuntre le soleil si se dormeit 
as denz se ert mis tut descouerz 
e sis pertus ert tut uuerz 
un escharbot dedenz entra 
e li uilains se meirueila 
tant mal li fist ke a un mire 
esteit alez cunter e dire 
li mires dist qu il esteit preinz 
ore fu mut pis qu il ne fu einz 
kar li uilains ben l entendi 
e li fous peoples qui l oi 
e dient ke ce est singnifiance 
en pour sunt e en dutance 
n i ad nul ke ben ne crut 
ke grant mal auenir lur dut 
tant est li fous peoples muables 
ke en ueines choses n ent estables 
unt lur creance e lur espeir 
le uilaein gueitent pur saueir 
par unt cil enfant deueit nestre 
li escharboz par la fenestre 
u il entra s en est issuz 
dunt il furent tut deceuz 
par ceste essample le uus di 
de nun sauanz est autresi 
ki creient ceo qu estre ne puet 
uanite suuent les traeit e muet 

de un ueisin cunte ki gueita 
dedenz sun us e espia 
un autre hume uit sur sun lit 
ki od sa femme fist sun deduit 
  allas  fet il   que ai ieo ueu  
dunc li ad sa femme respundu 
  quei ueez uus beau sire amis 
un autre humme ceo m est auis 
sur mun lit te tent enbracee  
ceo dit la femme curucee 
  ben sai  fet ele   n en dut mie 
ke ceo ne seit uostre ueile folie 
ceo est mencunge  fet ele   a ueire 
ieo l ui  fet il   si l dei ben creire 
fous es  fet ele   si tu creies 
pur uerite quanke tu ueies 
as mains le prent od lui le meine 
a une cuue de ewe pleine 
dedenz cele ewe le fist warder 
puis le comence a demander 
que ueist dedenz e il li dit 
ke sa image meisme uit 
  pur ceo  fet ele   n ies tu pas 
dedenz la cuue od tuz tes dras 
mes que tu ueies une semblance 
tu ne deiz pas auer creance 
en tes oilz ke mentent souent  
dit li uilains   ore me repent 
chescuns deit meuz creire e saueir 
ceo ke sa femme dit pur ueir 
ke ceo ke li mauueis oilz ueient 
kar ceo est ueirs ke il menteient 
par iceste essample nus deuise 
ke mult uaut meuz sens e cointise 
e plus aie a meinte gent 
ke sis auers ne sis parent 

de un uilain ueoil ci recunter 
ki od sa femme uit aler 
uers la forest sun dru od lui 
apres curut cil s en fui 
si s est dedenz le bois muscez 
cil returne tut irez 
sa femme leidi e blasma 
e la dame li demanda 
pur quei parlout si uers li 
e sis baruns li respundi 
qu il out ueu sun lechur 
ki li fist hunte e deshonur 
aler od lui uers la forest 
  sire  fet ele   si uus plest 
pur amur deu dites mei ueir 
quidastes uus hume ueeir 
aler od mei ne l me celer 
ieo l ui  fet il   el bois entrer 
lasse  fet ele   morte sui 
demein murrai u encore ui 
a ma aele auint autresi 
e a ma mere kar ieo l ui 
un poi deuant lur finement 
ceo fu seu apertement 
ke un bacheler les cundueit 
la u nul autre od eus n aueit 
ore sa ieo ben pres est ma fins 
mandez sire tuz mes amis 
si departirum nostre aueir 
n os el secle plus remaner 
od tute la meie partie 
me metrai en une abbeie  
li uilains l out merci li crie 
  leis ester  fet il   amie 
ne departez de mei issi 
mencunge fu quanke ieo ui 
n i os  fet ele   mes ester 
kar de m alme m estuet penser 
ensurketut pur la grant hunte 
dunt uus auez fet si grant cunte 
tut ceo me serreit repruué 
ke malement usse erré 
si uus ne me iurez serement 
si quel ueient mi parent 
ke ne ueistes hume od mei 
e puis afiez la uostre fei 
ke iames ne me suirez 
ne ia ne l me repruuerez 
uolenters dame  il li respunt 
a un muster ensemble uunt 
la li yura ceo ke ele quist 
e plus asez ke ne li dist 
pur ceo dit lem en repruuer 
ke femmes seuent enginner 
les ueziez nent uerables 
un art unt plus ke les diables 

de un uenur nus dit ici 
ke un lou aueit aquilli 
parmi un champ fui li lous 
u un bercher seeit tut suls 
pur sa franchise li requist 
ke il le muszast e si deist 
al uenur qu il parsueit 
k el bois ert alé tut dreit 
li berkers dit ke si fra 
desuz la faude le musza 
li uenurs ueneit criant 
de uns en autres demandant 
se nus aueit le lou ueu 
li berchers respunt ne sout u fu 
od sa main le uet enseignant 
ke aillurs le deit aler querant 
dementers qu il li enseingnout 
uers le lou tuz iurs esguardout 
n en pout ses oilz remuer 
mes nepureoc le leissa passer 
quant il le uit ben esluiné 
si dist al lou qu il out muscé 
  ne me sez ore bon gre 
ke ieo t ai issi deliuré  
li lous respundi cuintement 
  ta langue e tes meins ueirement 
dei ieo  fet il   bon gre saueir 
mes une ren te di pur ueir 
s il alast a ma uolunte 
tes oilz serreient ia creué 
ta langue e tes meins me guarirent 
tes oilz pur poi me descourirent  

un poun fu forment irez 
uers sei meismes e curucez 
dist que tele uoiz n en aueit 
come a lui ceo dist auendreit 
a la deuesse le mustra 
e la dame li demanda 
s il n out asez en la beaute 
dunt ele l aueit si aurné 
de pennes l aueit fet plus bel 
ke nul autre oisel 
li pouns dit qu il se cremeit 
de tuz oiseaus plus uil esteit 
pur ceo ke ne sout ben chanter 
ele li respunt   laei mei ester 
ben te deit ta beaute suffire 
nenil  fet il   ben le puis dire 
quant li russonolet petiz 
ad meillurs uoiz ieo sui huniz  

une berbiz out aignelé 
e li berchers li ad osté 
sun aingnelet si l en porta 
a une cheure le baila 
ki de sun let l ad ben nurri 
al bois le meine oueoc lui 
quant ele le uit creu e grant 
puis l apela si li dist tant 
  ua t en a la berbiz ta mere 
e al mutun ki est tun pere 
assez t ai nurri lungement  
cele respundi sagement 
  mei est auis ke ben deit estre 
ma mere ki me uoleit pestre 
meuz ke cele qui me porta 
e ki de li me deseura  

iadis auint ke en un pastiz 
out grant cumpaingne de berbiz 
uns cheures se alout od sa muiller 
parmi un champ esbanier 
les berbiz sanz barbe truua 
une en oscist si l en porta 
chescuns iur es chauns reueneit 
si s en porta e osciet 
les berbiz mut s en curucerent 
entre eous distrent e conseillerent 
ke ne se ueolent pas defendre 
par dreit ire se larrunt prendre 
ne ia ne se desturnerunt 
ne pur murir mot ne dirrunt 
tant attendirent li bricun 
qu il ne remist fors un mutun 
quant sul se uit en la chanpaine 
ne pout estre qu il ne s en plaine 
  en grant laschesce  fet il   fumes 
e trop mauueis conseil crumes 
quant grant compaingnie esteimes 
ke nus nus meimes ne defendimes 
de cest hume ki a grant tort 
nus ad tuz pris e trait a mort 
pur ceo dit len en repruuer 
plusurs ne seuent damager 
ne cuntreester lur enemis 
qu il ne fascent a eous le pis 

uns enperes nurri ia 
un singe qu il forment ama 
e li singe ben entendeit 
quanke as humes fere ueeit 
e cumme l enperur uit seruir 
e ses festes li uit tenir 
come tuz le tindrent a seignur 
en la forest se mist un iur 
tuz les singes fist asembler 
petiz e granz qu il pout truuer 
sur tuz se fist enperur e rei 
e si s retint ensemble od sei 
de plusurs fist ses cheualers 
e des asquanz ses conseillers 
e serganz de sa meisun 
establi il chescun par nun 
dunc prist femme si out enfanz 
e tint ses festes riches e granz 
deous humes erent al bois alé 
mes il esteient esmaez 
de aler u les singes erent 
utre lur uolunte i alerent 


li uns esteit forment leaus 
e li autres trichere e faus 
quant en lur curt furent entrez 
des singes furent ben apelez 
li leaus heom les esguarda 
li meistre singe li demanda 
que li semblast de sa meisnee 
si ele esteit bele e enseingnee 
li leaus heom dunc li respunt 
ke uis li ert ke singes sunt 
  de mei e de ma femme di 
e de mun fiz ke tu ueiz ci 
ke t en semble ne l me celer 
ceo ke me deit  fet il   sembler 
tu es singe e ele singesse 
leide et hisduse e felunesse 
par tei puez tu sauer de tun fiz 
ke c est singetteaus petiz  
al tricheur sun compaingnun 
tute meimes la raeisun 
demanderent de mot a mot 
e il lur dist que li semblot 
q unques ne uit si bele gent 
ke meuz fussent a sun talent 
apres lur dist de lur seignur 
ke ben semblout un enperur 
e ben pout estre reis sis fiz 
sa femme semble enperiz 
dunc l unt entre eous honuré 
de tutes parz li unt cliné 
le leaus heom entre eous unt pris 
si l unt desiré e maumis 
pur sun ueir dit li firent hunte 
oez l essample de cest cunte 
ne peot mie od le tricheur 
li leaus heom auer onur 
u lem le ueoile tricher 
e par mencunge faus iuger 

de un adne dit ki encuntra 
un leun fer si l salua 
  deu te saut frere deu te saut  
li leun uit l adne si baut 
si li respunt demeintenant 
  sumus ore amis e des quant  
dit li adnes   merueilles oi 
mut preisez autres bestes poi 
tu quides ben si est faile 
ke nus ne te cuntreuaile 
uen ore od mei en sun cel munt 
u les bestes ensemble sunt 
e ieo te frai ia ueer 
e si porras aparceuer 
ke eous auerunt pour de mei 
autresi grande come de tei  
li liuns est alé od lui 
e sur le munt sunt alé andui 
desuz le munt en la ualee 
out des bestes grant assemblee 
li adnes comence a rechaner 
e si leidement a crier 
ke les bestes departirent 
tele pour orent ke tuz fuirent 
li adnes dist   ueis tu amis 
ceo ke ieo t aueie pramis  
li leuns li ad respundu 
  ceo n est mie par ta uertu 
ne pur ferte kar tu ne l as 
mes pur le cri ke tu crias 
ki tant lur semble espoentable 
ke tuz te tenent pur un diable 
autresi est de l orguillus felun 
ki par manace e par tencun 
espounte la poure gent 
e quide ben a sun scient 
ke nus ne l deiue cuntrester 
descqu il l orrunt en haut parler 

uns liuns fu mut trauaillez 
e de cure tut ennuiez 
en une graue fist sun lit 
mut fu malades a sun dit 
les bestes fist a sei uenir 
kar il ueoleit ceo dist choisir 
ki meuz purreit en bois aler 
e sa uiande purchacer 
unes e unes les maundout 
si s oscieit e deuurout 
meuz les uoleit issi manger 
ke cure apres e trauailler 
li gupilz fu od eus alez 
deors la graue est arestez 
des nuueles uuleit oir 
ainz qu il uousist auant uenir 
li leun sist si l esguarda 
celeement li demanda 
pur quei il ne uout uenir auant 
e li gupilz li respunt tant 
  sire  fet il   n i os aler 
kar ieo n en uei nul returner 
de ces ki deuant mei i entrerent 
e pur uus ueer i alerent  
de curt a rei est ensement 
teus i entre legerement 
ke meuz li serreit deors ester 
pur les nuueles escuter 

ci nus recunte de un leun 
ke uns uilains prist a conpaingnun 
entre eous cunterent lur parage 
si parlerent de lur lingnage 
e li liuns dist   fiz sui de rei  
fait li uilains   ua ore od mei  
a un mur si sunt dunc uenu 
ileoc ad li leuns ueu 
desur la peree une peinture 
ke uns mascun par enueisure 
fist de sa hache tut enuirun 
dunc demanda sun conpaingnun 
ki fist ceste semblance ici 
  hume u leun itant me di 
ceo fist uns heom  fet li uilains 
od ses engins e od ses meins 
dunc ad li leun respundu 
  est ceo a tut people chunu 
ke heom set tailler e purtreire 
allas ke ieo ne sai issi faire 
ore en irruns ensemble ca  
li uilains uaeit si l en mena 
a un chastel l enperur 
eissi auint ke a icel iur 
aueient il iugé en pleit 
un barun ke li out mesfet 
pruuez esteit de traisun 
si l fist iuter a sun liun 
ki lung tens out esté guardez 
dedenz sa curt enchaenez 
pur li oscire aroument uet 
unc n en pensa del benfet 
le leun a tant s en depart 
e li uilains li sembla tart 
qu il s en fusent d ileoc turné 
en la guastine se sunt alé 
parmi les landes trespasserent 
un autre leun encuntrerent 
a l autre dit qu il fet desrei 
ke il le uilain meine od sei 
ki set fosse apariler 
u il purreient trebucher 
autresi firent si parent 
e uus oscira s il ad talent 
li leuns dist ke il l escharnist 
ne suffrereit qu il oscesist 
pur nule ren n en pensast ia 
li uilains l out si l mercia 
mut par l en fet ceo dist bon gre 
li liuns li ad demandé 
si li semblast come einz out fet 
dist li uilains   autrement uet 
ie l uus dis aeinz  fet li leuns 
  ainz ke nus fussum compaignuns 
tu me mustras une peinture 
sur une pere par auenture 
mes ieo t ai ueirement mustré 
a descouert l as esgardé  
par essample nus ueut aprendre 
ke nus ne deit a neent atendre 
a fable ki est de mencunge 
n a peinture ki semble sunge 
ceo est a creire dunt lem ueit l eoure 
ki la uerite en descoure 

une puce ceo dit munta 
sur un chameil si l cheuacha 
desiqu en une autre contree 
dunc se est la puce purpensee 
si ad mercié le chameil 
ki si suef dedenz sun peil 
l aueit ensemble od lui portee 
iameis par sei n i fust alee 
pur sun trauail le seruireit 
mut uolunters si ele poeit 
li chamaeilz li ad respundu 
ke unkes de lui chargé ne fu 
ne ne sout ke ele fust sur lui 
ne ke ele li feist nul ennui 
issi uet de la poure gent 
si as riches unt aprismement 
forment le quident churecer 
damage fere e ennuier 

de un criket cunte la maniere 
ki deske a une furmiere 
al tens de iuer esteit alez 
e par auenture leinz entrez 
uiande demanda e quist 
kar n en aueit nent ceo dist 
en sa meisun n en sun recet 
dist la furmiz   que as tu dunc fet 
quant tu dusses guainer 
e en aust tei purchacer 
ieo chaunteie  fet il   e me deduis 
en autres bestes mes ne truis 
ke me uuille gueres doner 
pur ceo m estuet issi aler  
dist li furmiz   chaunte ore a mei 
par cele fei ke ieo uus dei 
meuz fust ke ussez purchacé 
en tens de aust e guainé 
ke ore fussez de freit murant 
e a mun us uiande querant 
pur quei te durreie a manger 
quant a tei meimes ne ueuz aider  
pur ceo defent ke nus ne uiue 
en nunchaler ne en usdiue 
sulunc ceo ke chescun deit feire 
se deit pener de ben atreire 
plus serra cher s il ad ke prendre 
ke si a l autrui se deit atendre 

issi auint ke une corneile 
s asist sur le dos de une oaille 
od le bec la fert durement 
sa leine li oste asprement 
la berbiz li ad dit   pur quei 
cheuauches tu issi sur mei 
remue tei si fras ben 
seez une pece sur le chen 
si fai a lui come fes a mei  
dist la corneille   par ma fei 
ne t estuet mie trauailler 
ke tu me deiues enseingner 
ieo fu peza enseingné 
tant sui sage e uezie 
ben sai sur ki ieo puis seer 
e a seur puis remaneir  
pur ceo nus mustre par escrit 
ke ceo est ueirs ke lem dit 
par grant essample e par reproche 
k asez set chat ki barbe il leche 
tres ben s aparceit li ueziez 
les queus il puet aueir suz piez 

uns riches heom cheuachout ia 
parmi un champ si esguarda 
ke deous serfs ensemble parlouent 
e si estreitement conseillouent 
come s il fussent entre gent 
uers eus turnad deliurement 
demanda lur a quel mester 
il uoleient si conseiller 
quant nul hume pres d eus n aueit 
ne nul lur parole n oeit 
li uns respundi al seignur 
k il n aueient nule pour 
ainz lur semblout uezieure 
ke il parlouent en tele mesure 
ceo funt suuent li nun sauant 
de tele chose mustrent semblant 
pur autre gent suzuezier 
ke lur ne puet mester auer 

des oiseaus dit ki s asemblerent 
a parlement si esguarderent 
ke entr eus deiuent auer rei 
ki s guuernast par dreite fei 
chescun duta de mesprisun 
a faire cele electiun 
tuz en esteient esbai 
quant del cuccu ouent le cri 
ne seorent quel oisel ceo fu 
mes ke tuz iurs diseit   cuccu  
mut le pout heom de loinz oir 
kar tuz les bois fist redundir 
tuz diseient en lur gargun 
e afermerent par raisun 
ke cil oisel ke si chauntout 
e si grant noise demenout 
deueit ben estre reis e sire 
de gouerner un grant enpire 
s il fust si pruz e si uaillanz 
en ses oures come en ses chaunz 
a seignur le ueolent aueir 
mes primes uodrunt espruuer 
sun estre e sun cuntenement 
pur ceo esguardent cumunement 
ki deit aler en lur message 
la mesenge ki mut ert sage 
aparceuant e uezié 
si l unt de ci qu a lui enuee 
la mesenge uolad tut dreit 
desiqu a l arbre u il esteit 
mut s esteit pres de lui asise 
si l esguarda par grant cuintise 
ne preisout gueres sa manere 
kar il feseit mauueise chere 
uncore uoudra plus haut munter 
sun curage uout espruuer 
sur une branche est haut sailie 
desur le dos li est esmeutie 
unkes li cuccus mot ne dist 
ne peur semblant ne li fist 
arere s en ua la mesenge 
le cuccu leidist e blastenge 
ia de lui ne frunt seignur 
as autres dit la deshonur 
e la hunte qu il li fist grant 
unc n en mustra peur semblant 
si uns granz oiseaus li mesfeseit 
mauueisement s en uengereit 
quant enuers lui ne s osat defendre 
ki de tuz oiseaus est le mendre 
eslisent itel ki seit uailanz 
pruz e sages e pernanz 
reis deit estre mut dreitureus 
en iustise reddes e fers 
a cel cunseil se sunt tenu 
e si unt esguardé e ueu 
ke de l aegle frunt lur rei 
si uus sai ben dire pur quei 
li egles ad bele grandur 
si est asez de grant ualur 
mut est sobres e atemprez 
si une feiz est saulez 
bien repuet iuner apres 
kar il n est de preie trop engres 
prince se deit ben reposer 
ne deit mie tuz iurs penser 
lui ne sun regne trauailler 
ne sa poure gent eisseler 
issi unt fet come ieo l uus di 
par ceste essample mustre ici 
ke nus ne deit faeire seignur 
de malicius hume ne de gaulur 
u i n i ad si parole nun 
teus se nobleie par tencun 
e ueout manecer e parler 
ke mut petit fet a duter 

uns feures fist une cuignee 
dure e trenchante e ben forgee 
meis ne s en pout nent aider 
ne il n en pout ren trencher 
desi qu ele fust enmancee 
e d aucun fust aparilee 
al bois alad pur demander 
a chescun fust qu il pout truuer 
al quel il li louent entendre 
de ki il puisse maunce prendre 
quant ensemble unt parlé 
comunement li unt loé 
ke il prenge de la neire spine 
neis l ascorce e la rascine 
ele est mut dure a depescer 
de cele la puet ben enmancer 
le feure ad lur cunseil creu 
kar ne l unt mie deceu 
de l espine ad la mance pris 
si l ad en sa cuignee asis 
od meisme cele cuignee 
ad puis l espine detrenchee 
mal gueredun li ad rendu 
que de lui out sun maunce eu 
tut autresi est des mauueis 
des tres feluns e des engres 
quant un predheom les met auant 
e par li sunt riche e manant 
s il se surpoent meuz de lui 
tuz iurs li funt hunte e ennui 
a celui funt il tut le pis 
ki plus les ad al desus mis 

de un uilain nus cunte ici 
ki aueit un cheual nurri 
tant l out qu il le uout uendre 
deners en uout auer e prendre 
pur uint souz ceo dist le durra 
un seon ueisin le bargaina 
mes n i uout mie tant duner 
al marche les couint aler 
icil ki le cheual esteit 
li otriad ke il li larreit 
al pris ke heom i mettreit 
ki encuntre eus primes uendreit 
des qu il uendreient al marche 
ambedous l unt otrié 
quant el marche furent entrez 
un hume borne unt encuntrez 
ki le destre uil aueit perdu 
ensemble od eus l unt retenu 
si li demandent sun auis 
ke del cheual die le pris 
il lur respunt ke dis souz uaut 
s il est igneus e suef e haut 
cil ki le cheual bargaina 
de la sue part le ottria 
mes li autres le cuntredit 
kar trop l aueit preisé petit 
tant l en ad cil dit e hasté 
ke a la iustise l ad mené 
si li mustrat coment ceo fu 
e li uilains ad respundu 
ia sun cheual n aurad pur tant 
ne ne tendrat le couenant 


quant pur lui ne fut mespreisez 
ne pur l autre plus auilez 
unc ne l cunuit ne ne l uit mes 
li uilains li ad dit apres 
ke il ne deit tenir sun esguart 
kar ne l uit fors de l une part 
e pur ceo l aueit demi preisé 
kar ne l uit fors la meite 
ne pout mie de un eoil ueer 
quei li cheuaus deueit ualer 
iceus ki entr eus esteient 
e le uilain parler oeient 
le turnerent a gabberie 
n i ad celui ke ne s en rie 
od sun cheual s en est alez 
par bel parler s est deliurez 
pur ceo ueut ici mustrer 
e enseigner e doctriner 
ki q unkes seit si entrepris 
e n ait od sei ses bons amis 
ki li sacent cunseil duner 
ke ben se deit cuntreguarder 
parler deit deuant iustise 
ke en sa parole ait cointise 
parmi tute sa mesprisun 
ke ceo seit semblance de raisun 
li sages heom en grant destreit 
se deliure a tort u a dreit 

de un larun cunte ke se giseit 
suz un buissun si dormeit 
une sorcere ileoc truua 
lez lui s asist si l esueilla 
si l comencat a cunseiller 
ke tuz iurs tenge sun mester 
e cele tut dis lui aidera 
en tuz lius u il serra 
ne li estuet nent duter 
pur quei la ueoille reclamer 
dunc fu li leres sanz pour 
e auint ke par un iur 
fud entrepris de larecin 
si l ont truué un seon ueisin 
si li dit ke il ert penduz 
kar malement s est cuntenuz 
dunc ad la sorcere reclamee 
si l ad a cunseil apelee 
si li prie ke li aidast 
e ele li dist ke il ne dutast 
as seur fust e tut en peis 
quant des furches esterra pres 
dunc la apelat le lere a sei 
  dame  fet il   kar aidez mei 
ua  fet ele   ne dutez ren 
ieo te deliuerrai tres ben  
e quant el col li mistrent la hart 
dunc cria de l autre part 
ke li aidast la sorcere 
e ke li membrast en quele manere 
l aseurat suz le buissun 
ele li respunt par faus sermun 
  puis cele ure t ai ben aidee 
e maintenu e cunseillee 
mes ore te uei si demener 
ke ne te sai cunseil duner 
purpense tei que tu fras 
kar ia par mei cunseil n auras  
pur ceo casti ieo tute gent 
qu il ne creient kar deu le defent 
en enchaitement ne en sorcerie 
kar trai serra tute sa uie 
le cors en est mis a eissil 
e l alme uet en grant peril 
a le cors est huni a tuz iurz 
b e l alme receuera dulurs 
