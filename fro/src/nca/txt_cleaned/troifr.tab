ker es forez et es montaignes 
dont mout i a plus que des plaignes 
ueit lon folez et satereaus 
bestes sauuages et oiseaus 
de mil manieres et de plus 
li reis qui n ert pretemesius 
et terepex uns suens cosins 
andui erent ioenules meschins 
gent proz et beaus et enseigniez 
et en toz lieus bien afaitiez 
mil cheualers i amenerent 
qui unques lances ne porterent 
mais darz trenchanz de fin acier 
et granz ascones por lancier 
forz ars torqueis gent desarmee 
ne puet aueir a cez duree 
cist naffrerent maint cheualer 
et ocistrent maint buen destrier 
de teus uos sui ie bien deuins 
ainzque li sieges ait pris fins 
de frise i uint xxx 
et mesceres et ascamus 
cist n erent mie chastelant 
ne uauassor de basse main 
ainz erent rei riche et puissanz 
forz et hardiz et conbatanz 
cist amenerent teus maisnies 
qui gent furent apareillies 
chascuns en a en sa conpaigne 
set cenz n i a cel n ait enseigne 
euame d acier resplendisant 
et espee buene et trenchant 
de boete i uint asimas 
fortins le proz et sanias 
conte esteient icist tuit trei 
mais ne se porterent unc fei 
toz iorz s esteient guerreié 
mais or s esteient amaisié 
por guarnir troie contre grexs 
mil cheualers aduistrent texs 
n i a un sol qui a tornei 
face ia mauuaistie de sei 
cist ferunt de teus eissues 
dunt en serunt paumes batues 
et de grant regne de botine 
terre sauuage outre marine 
uint boetes et epistroz 
et cheualers set cenz et proz 
frere esteient icist germain 
unc en lor terre n out fait pain 
especes buenes et peissons 
fruiz precios et ueneisons 
aueient a mangier apris 
chascun aueit cheual de pris 
espie trenchant escu et broine 
mout auront ainz cist grant essoine 
que la uile guerpissent mais 
iusque da guerre seit pais 
de pafaglone une contree 
qui asez est poi renomee 
ker si est loin uers le soleil 
qu a grant maniere me merueil 
cum faitement len i ireit 
ne come rien ca en uendreit 
tant i a ewes a passer 
et tanz puis roistes a monter 
meruelles est et fu toz dis 
coment en uint filemenis 
c ert le sire de pafaloigne 
mais ne quit pas que soz le troine 
eust un cheualer plus granz 
por poi ne resenblot iaianz 
mout esteit fort et uertuos 
fel hardi et coraios 
ne sai mie coment il soct 
le siege qui a troie aloct 
uenir i uout tot desemons 
bien a dou mile compaignons 
si en traistrent mout granz peines 
dis meis entiers et treis semaines 
ainzqu a troie fussent uenu 
out il de sa gent mout perdu 
kar asez en teus lieus ueneient 
ou par un poi ne perisseient 
merueille fu cum s i esmurent 
ia en negun sen uenir n i durent 
phillemenis et sa compaigne 
qui mout par ert fele et grifaigne 
uindrent a troie por defendre 
que grexs ne la peussent prendre 
armez erent en autre sen 
que n esteient li troien 
de cuirs boilliz escuz aueient 
qui de fin or resplendisseient 
mieuz en ualeit le sordeior 
que de troie tot le meillor 
quer de pierres de paradis 
d eufrates et de tygris 
esteient tuit orlé et plein 
et ensement tuit lor lorein 
de purpre aueient conoissances 
et granz enseignes en lor lances 
cist feront d eus souent parler 
a torneier et a ioster 
por pouor ne por coardie 
n iert ia par eus troie estre guerpie 
n i reuint mie de trop pres 
d ethiope le rei perses 
ne mennon fiz de sa seror 
qui moult esteit de grant ualor 
et riche cheualer asez 
quer sire esteit de yy citez 
perses i uint mout richement 
et o noble contenement 
a uenir mist set meis et plus 
mout amena contes et dus 
et cheualers estrangement 
mais unques peiz ne arrement 
ne fu si neire come il erent 
estranges cheuaus amenerent 
ne saueient armes porter 
mais de traire et de berser 
ne saueient rien genz auers eus 
mout esteient hardiz et feus 
icist ferunt de griex essarz 
quer lor saietes et lor darz 
sunt entoschié ia ne guarra 
nus hoem qui naffré en sera 
de terarcha i uint teseus 
lui et sis fiz archilogus 
au rei de troie erent parent 
et si ami de longuement 
fort esteient cist et gentil 
cheualers ourent plus de mil 
de teus qui ia ne feront faille 
en fort estor ne en bataille 
icist secorrunt lor parenz 
et aideront a ceus dedenz 
d agreste une isle en mer loingtaine 
dont la gent est fiere et grifaigne 
uint reis fion et reis esdras 
qui n amenerent mie eschars 
de cheualers ne de serganz 
as troiens seront aidanz 
mout i despendront ainz de l or 
qu as griex n en seit le sordeior 
del reialme d alizonie 
qui uers terre est de femenie 
o les chieres especes sunt 
que lon porte par tot le mont 
uint pistroplex uns reis uillarz 
qui mout ert saiue de set arz 
mainte merueille saueit faire 
cist amena un saietaire 
dont el l ost fu grant parlance 
et dont griex ourent grant pesance 
mout l ourent pesme enemi 
tant dementeres cum il uesqui 
mais ne dura pas lunguement 
asez orreiz auant coment 
tuit icist que i os ai nomé 
uindrent a troie la cite 
dedens se mistrent li plusor 
por los por pris et por amor 
et li auquant por seignorage 
et li autre por parentage 
desque dex uout le mont sauuer 
n oit unques nus hoem parler 
que issi faite cheualerie 
eust nule cite guarnie 
a trente treis furent numbré 
icist que io uos ai nomé 
dunt li plus poure ert reis o dus 
de mil cheualers et de plus 
de toz ceus qui a troie uindrent 
et qui contre grezeis la tindrent 
fu estor maistre a son plaisir 
lui les couint toz obeir 
de toz i out la seignorie 
la poeste et la maistrie 
paris sis frere et troillus 
et ensement deiphebus 
antenor et polidamas 
et autresi danz eneas 
chascun d icez tel gent aueit 
dont chascun guarde se perneit 
chascuns aueit une partie 
de ceus defors en sa baillie 
si esteit fait et ordené 
et si l aueient deuisé 
que ia cheualier ne montast 
se lor prince ne l comandast 
ia fors des murs nus n en eissist 
deciqu a l ore qu il uousist 
bien les cuitot a iustiser 
orguil i aueit grant et fier 
trop folement se contenissent 
sanz un uers qui il entendissent 
eissi firent cum puis retraire 
cum unques mieuz le pourent faire 
de ce n aueient esperance 
pour ne crieme ne dotance 
qu il as murs fussent asailli 
por ce ne fu mie establi 
queus defenses li rei aureient 
ne en quel lieu se defendreient 
n en ourent unques grant besoing 
toz iorz en fu l ost auques loing 
o tant s en ist et li trei rei 
tuit fors des lices al grauei 
trei mile sunt icist et mes 
qui mout i soffrirent grant fes 
ainzqu il ueient mais anuitier 
auront d aie grant mestier 
hector le tierz conrei deuise 
en icel sunt cil de larise 
sire en esteit huspoz li granz 
li forz li proz li combatanz 
et cupesus qui mout ert maire 
mais ce sai bien de ueir retraire 
en tote l ost n out teil pareil 
cist ferunt encui sanc uermeil 
trop erent forz trop erent granz 
asez senblouent mieuz iaianz 
qu il ne faiseient autres genz 
trei mile sunt cist et set cenz 
n i a cel n ait l eaume lacié 
et qui n ait lance o buen espee 
hector lor baille xm 
c ert uns de ses freres bastarz 
qu il mout amout et aueit chier 
quer mout esteit buen cheualer 
et beaus et proz et affaitiez 
serré s en issent et rengiez 
tot fors les lices es grauiers 
delez les deus conreis premiers 
remus li reis de cisonie 
la quarte eschiele ra fornie 
n i out mais ui nule si grant 
ne si fiere ne si dotant 
richement fu armé li reis 
mout fu riche li suen herneis 
mout out cheual de riche pris 
des meillors autres ualeit dis 
d or bruni ert sis escuz toz 
n aueit nul autre teint desoz 
mais de purpre ert couert desus 
et entaillié par grant pertus 
la purpre ert neire et li languel 
si n esteit l escu mout plus bel 
polidamas le segurans 
out cez en baillie et en mains 
ector l en out fait conestable 
por ce que proz ert aidable 
sor un cheual sist d arragun 
de grant pris mout et de grant non 
uns bais uns grans uns trop isneaus 
ses armes erent o aigleaus 
d or esmeré en uert asis 
ueiant ector un poindre a pris 
  sire  fait il   mout sui guariz 
et de grant ioie repleniz 
de ce qu encui nos conbatrun 
enuers la gent que plus haum 
et qui si pres nos unt requis 
or iert ueu qui n aura pris 
or se tairont li uanteor 
et li cuart encuseor 
et li preisié rauront lor leus 
or resera nostre li geus  
hector li respont   beaus amis 
qui qu en seit mornes ne pensis 
ie uos en uei mout esbaudiz 
le pris n iert ia si departiz 
qu os n en aiés la uostre part 
de ce n ai ie negun reguart 
mieudre de uos sage ne fol 
ne prendra ui escu a col 
alez sieuez noz cheualiers 
sire  fait il   mout uolentiers  
eissu s en sunt estreit seré 
fors la trenchie del fosse 
cil de peione s en reissirent 
qui la quinte bataille firent 
d icez fu reis pretemesus 
et terepex fiz menelaus 
icist n ourent espiez ne lances 
ne enseignes ne conoissances 
cheuaus ourent forz et isneaus 
ars et saietes et quarreaus 
merueilles bien armé esteient 
solunc l usage qu il teneient 
o cez s en ist deiphebus 
l arc en la main ne tarza plus 
prince fu d eus et gouernere 
par le comandement sun frere 
tot plein le coiure de seietes 
de fin acier a traire prestes 
mais s il les laisse a ceus de la 
mout chierment les lor uendera 
unc ne uirent si chier marchie 
ne dont il fussent plus irié 
cil d agreste sunt apelé 
qui mout se furent gent armé 
mout unt cheuaus a lor uoleirs 
sors et baucens feranz et neirs 
eaumes osbers escuz d or fin 
de uert d azur et de carmin 
espiez tranchanz de fin acier 
o groisses hastes de pomier 
d icez fu sire reis esdras 
et reis fion le fiz duglas 
cil qui conquist maint riche regne 
mais puis l enpoisona sa fenne 
fions icist un cure aueit 
qui d estrange richece esteit 
en bataille ert armé desus 
trei mile mars ualeit et plus 
les roes erent d ebenus 
d or fin barree par desus 
d iuoire esteient li limon 
et li assouel et li poincon 
ouré eissi menuement 
et deboissié si soutilment 
que trop esteit l entaille bele 
la tabernacle et la marzele 
ert de cuir d olifanz boilliz 
peint a colors et a uerniz 
tant i out or tant i out pierres 
si precioses et si chierres 
merueille esguarde qui ce ueit 
come torete faite esteit 
dex ne fist arme qu i entrast 
ne a qui nul ior le fausast 
deus dromedaires le traeient 
qui isneaus et coranz esteient 
lor borel sunt de buen cotun 
et mous de mout chier ciclatun 
et d orfreis sunt les sordoisseres 
riches et forz et bien entiers 
li curres fu mout bien armez 
asez i out darz enpenez 
hasches denesches et espees 
dont il ferra de granz colees 
tuit cil qui l ueient le remirent 
quer unques mais tel rien ne uirent 
al rei fion al rei esdras 
liura ector iechonias 
un de ses freres de soignant 
hardi proz et bien aidant 
iechonias mien escient 
aueit unes armes d argent 
o treis petitez lionceas 
sis cheuaus ert forz et isneas 
tost remuant et bien hardiz 
sanz noise faire et sanz criz 
s en issirent le petit pas 
dunc a pris hector eneas 
  uimais  fait il   uos en istreiz 
la setme eschiele condurreiz 
que forniront cil de lancoine 
meillor gent n est pas soz le troine 
gardez euferme l amiraut 
uiel est et fraint se dex nos saut 
trop fereun grant perte en lui 
mout est saiue si cum ie cui  
fait eneas   c est tot en de 
mais par la meie uolente 
ne nos uendra ia destorber 
pensez hui de l espleiter 
un mes m a dit que cil de la 
se sont apareillé peca 
et s or n os hastez de l eissir 
si nos porrunt les chans tolir 
si faitement ia n en istron 
ne les lices ne passeron 
neient n ert mais ui del conbatre 
s il nos poent caenz enbatre  
hector respont   uos dites ueir 
mais ainz auront grant estoueir 
di mile cheualers armez 
qui ia sunt utre les fossez 
c uimais par force i seient mis 
or cheuachiez ie uos pleuis 
que ie uos siuerai ia mout tost 
n asemblez pas o ceus de l ost 
decique ie m en seie eissuz 
o ceus de troie feruestuz 
et de bataille conreez 
sire  fait il   ne l demorez  
danz eneas et sa compaigne 
s en eissirent fors en la plaigne 
paris s en rist o le reis serse 
ce ert le sire a ceus de perse 
qui mout plorout grant duel faiseit 
por sun neuo qui mort esteit 
mais s il puet bien espleitier 
penera sei de lui uengier 
li coiure sunt guarni et plein 
et chascun d eus porte en sa main 
dont il traira sun arc torqueis 
mout les poent doter grezeis 
quer mout en feront grant ocise 
a lor maniere et a lor guise 
s esteit paris li beaus armez 
l arc en la main l espee al lez 
sor tel cheual qui uaut yy mars 
nez d outre l ewe d eufras 
ice est la bataille uitaine 
qui de grezeis n ert pas loingtainne 
ainz s en trairunt encui bien pres 
et mout lor chargerunt grant fes 
hector a toz ceus asemblez 
qui de la terre esteient nez 
et cheualers armes portanz 
la nueme bataille fu granz 
se tas ne fust la destinee 
l arme li fust del cors seuree 
sachiez sor le rei menelaus 
fu granz li chaples des uassaus 
mainte arme i out de cors seuree 
ainzque departist la meslee 
la se resunt bien entretainz 
ne tant ne quant ne s i sunt feinz 
hector n achilles cors a cors 
trop laidement s i sunt amors 
il i perdrunt ie l sai de ueir 
ne puet pas anceis remaneir 
pris et saisi fu menelaus 
mais por la presse des cheuaus 
ne l pourent del champ esloinier 
et si sacheiz lor cheualier 
le firent si cum nule gent 
ne l fist nul ior si saiuement 
ne sera ui del champ partiz 
n en soient ainz mil d eus feniz 
enz en icest destruiement 
et en icest ociement 
i auint le fiz tydeus 
qui n out o sei trei mile et plus 
de teus qui gent furent armez 
si cum il uindrent abriuez 
si uont lor lances peceier 
et lor proeces essaier 
tel i a d eus qui bien en prent 
et tel i a qui s en repent 
cil qui se troue fors la sele 
o qui traine la boele 
ne puet muer ne s en repente 
dont il eissi ui de sa tente 
mais neporquant par uif besoing 
del champ deus trait plus loing 
chacierent gre lor enemis 
mout lor i un des lor ocis 
mout en perdirent a cest poindre 
diomedes est alé ioindre 
o troilus por la danzele 
ius l a trebuchié de la sele 
le destrier prent par les noeaus 
un suen uaslet un iouinceaus 
a apelé si le tent 
  ua tost  fait il   isnelement 
a la tente calcas de troie 
di a sa fille la bloie 
que ie li enueie cest destrier 
guaaignié l ai d un cheualier 
qu el ne s iraisse de mes diz 
qu en li est toz mis esperiz  
cil s en torne les grez menuz 
deuant la tente est descenduz 
puis est entré el paueillon 
dont de fin or sunt li peisson 
et l estache li pomeaus 
et li aigles qui trop est beaus 
le fiz cariz de pierrelee 
a la danzele saluee 
de par sun naturel seignor 
  dame  fait il   cest misoudor 
uos enueie par druerie 
sachiez que pas ne uos oblie 
de troilus ce sai retraire 
qui tant le set de uos bien faire 
l a guaaigné n a se poi non 
ius le trebucha el sablon 
tel poindre i fist ueiant mes oilz 
ne fu de la si grant l orguil 
cent n en chaissent toz enuers 
toit li plus sains est pale et pers 
ce uos mande por uos se peine 
et que toz est uostre demeine  
par l anelet d or a cristal 
prist la danzele le cheual 
  di mei  fait ele   ton seignor 
que ci me porte il male amor 
que si riens se fait bien de mei 
par le mien gre n o mun otrei 
ne de riens seit mis depreianz 
tant cum uers mei ert bienuoillanz 
ne l deit laidir ne damagier 
ce qu iert de mei aint et ait chier 
bien sai s il m aime de neient 
que de mieuz en sera ma gent 
a toz en deit porter manaiee 
mais se il est qu il me retraiee 
i orrai asez ainz le quart ior 
que cil aura pris tel retor 
de cest cheual oue s espee 
dont la perte ert bien restoree 
n est pas uilain a desguagier 
quer soz ciel n a tel cheualier 
bien quit que il siura sa preiee 
si ne li chaudra qu il qu en ueiee 
tel li quidera ueer 
que le porra bien comperer 
ua ariere tost a l estor 
si me saluee tun seignor 
ia ne l harrai se ie n ai dreit 
n encor ne l aim dont mieuz li seit  
li uaslez s est de li partiz 
ariere torne al fereiz 
al merueillos et al mortal 
la o fenissent tant uassal 
tant conte et tant riche barun 
paris et tuit si compaignun 
furent al besoing auenuz 
sor les destriers les arz tenduz 
qu en dirreie tel traieiz 
ne si estrange poingneiz 
ne uit unc riens ne tel dolor 
ne pourent grius soffrir l estor 
derumpuz furent de la place 
iusqu as tentes dura la cace 
s agamennon n es secorust 
mauueissement lor esteust 
di mile grieus noueaus et freis 
laciez les haumes pauieis 
le sieuent tuit les escuz pris 
cist requierent lor enemis 
es esmoluz fers et degontauz 
la faussent osbers et bliauz 
la desioinnent costez et piz 
la a asez des esbahiz 
qui ne se seuent conseillier 
par les chans uont uoiz les destriers 
des seles sun li arcon frait 
que uos en fereie long plait 
li troien sunt resortiz 
si unt el chap des lor guerpiz 
treis cenz et plus ce dit l escrit 
et cil qui o ses oilz les uit 
parmi les lices les meissent 
ia anceis mais ne departissent 
se n i uenist polidamas 
et reis fion le fiz duglas 
cist unt l estor esuigoré 
par eus fu le champ recouré 
mais mout i out anceis colees 
prises rendues et donees 
que li torneiz fust arestez 
perdu i out le ior asez 
milliers de gent ce truis lisant 
ceste bataille fu mout grant 
deuant les douues pres des murs 
fu li torneiz pesmes et durs 
tot le ior puis deciqu al seir 
mout len poeient bien ueeir 
polidamas mout i iosta 
et cheuaus pro i guaaigna 
mout s i pena d armes porter 
asez saueient sun penser 
plusor qui nus plai n en teneient 
ne qui senblant ne l en faiseient 
diomedes et lui iosterent 
qui de neient ne s entramerent 
ia ioste fu mout airose 
et a chascun d eus perillose 
quer n i out cel qui ne saingnast 
et qui sa lance n i bruisast 
mais le cheual diomedes 
uira desoz lui trop a fes 
soz lui chai mout fu bleciez 
ainzqu il refust sailli en piez 
out polidamas le destrier 
liuré a un suen escuier 
a troilus en fist present 
la ioste uirent teus cinq cent 
qui mout en ourent grant enuie 
et celes qui ne heent mie 
l unt l un a l autre al dei mostré 
asez en unt entre eus parlé 
et mout grant bien retrait et dit 
quant troilus le cheual uit 
grant gre l en sout quer mout fu riche 
enz en sun cuer dit et afiche 
qu il en fra cheualerie 
siqu en orra parler s amie 
et si fist il ne tarza guaire 
eissi cum ie uos puis retraire 
trop les empressout achilles 
et tant se teneit des rens pres 
qu il ne poeit nul des lors poindre 
ne dreit aler ne a dreit ioindre 
qu il ne li sorsist en la chiere 
o as costez o par deriere 
ocieit les ueiant lor ouilz 
mais en poi d ore chiet xxx 
troilus sist sor le destrier 
qu il mout ama et mout out chier 
quer unc en si buen n out monté 
l escu al col d or enboglé 
l eaume lacié l osberc el dos 
la lance el poing o fu entors 
le gunfanon que li dona 
damisele briseida 
qu il mout amout encor al ior 
toz les granz sauz del missoudor 
ioster al cors d un cheualier 
mais achilles sailli premier 
qu il feri si parmi la chiere 
que mout chai en la poudere 
o tant i auint troilus 
ne sai qu i aloingnasse plus 
deuers sei le coste 
estrange coup li a doné 
quant d autre part s en ist li fers 
unc ne s i pout tenir l ousbers 
se achilles ne se baissast 
iamais sa boche ne maniast 
cil l a hurté cum uassal 
forment de sei et del cheual 
ius le trebuche del destrier 
siqu a l eaume fiert el grauier 
desoz lui fu l erbe uermeille 
mout par me tient a grant merueille 
cum il est de la mort guariz 
mout refu tost en piez sailliz 
sun destrier prent parmi la regne 
et troilus point ne l esperene 
de l espee li meist et done 
sor l eaume qui cler resone 
ci rasenblent comunal 
ci rout estor dur et mortal 
ci fait hector teus escremies 
dont cent des lor perdent les uies 
ci uos di bien que li bastart 
i funt de ceus de l ost essart 
la o il uont sunt li renc cler 
a maint en funt le chief uoler 
la rescosse ert trop angoissose 
et as plus forz mout perillose 
riens ne uit unc tel foleiz 
ne d espees tel fereiz 
outré aueient achilles 
cil qui s en mistrent a grant fes 
toz esteient priz et retenuz 
quant telamon i est uenuz 
et li buens dus ateniens 
cist n i fussent mais ui a tens 
s il targassent ne tant ne quant 
ia achilles n eust guarant 
mais il l unt de la presse trait 
et si n fu ainz mainte espie frait 
et maint escu d or enboglé 
tot detrenchié et decoupié 
de maint eaume les laz rumpuz 
et maint cheualer abatuz 
trop en fu grant damage fet 
il n i a plus le ior s en uet 
et la nuit uient oscure et neire 
qui a fait departir la feire 
partiz s en sunt et traiz en sus 
a cele feiz n i out fait plus 
as herberges s en retornerent 
cil qui gaires n i seiornerent 
no firent el cil dedenz 
trente iorz dora li contenz 
unc un sol ior ne trespassa 
n onques lor gent ne deseura 
decique les parti li seirs 
et li uespres oscurs et neirs 
li trente ior furent penible 
n en i out nul si mal traible 
que toz ne fust las et matiz 
ainzque il fussent acompliz 
dui des bastarz i furent morz 
qui donerent grant desconforz 
au rei priant et a paris 
et as plus chiers de lor amis 
es deriers iorz de la bataille 
par les mailles de la uentaille 
fu hector naffrez en la chere 
d on lung quarel par tel manere 
que por un poi ne fu ocis 
puis en uint teus quinz dis 
c onc sun osberc ne pout uestir 
ne fors des murs de troie eissir 
mout en receurent grand damage 
li plus procain de sun linniage 
tant cum la bataille a duré 
des puisqu il fu el uis naffré 
en furent bien li sordeor 
mout ert regreté chascun ior 
mout en plorouent tendrement 
cil qui le grant destruiement 
ueeient faire de lor genz 
par maintes feiz les mistrent enz 
par maintes feiz les reuserent 
et par maintes feiz recourerent 
mout esteient sordeior 
qui n i aueient lor seignor 
n aueient point de fortelece 
mout regretouent sa proece 
mout s en faiseient angoissos 
dolenz et tristes et ploros 
li champ erent couert de morz 
et li uergier et toz les orz 
qu il en i aueit plus asez 
que quant il furent ars es rez 
co diseient bien li plusor 
n en i out pas tant l autre ior 
ne l poeient plus endurer 
quer n aueient o asembler 
l olor et la puor les chace 
n i aueit uoi ne champ ne place 
en por hector qui iut naffré 
dont li suen erent mal mené 
et por redeliurer les chans 
requist triues li reis prians 
ses genz ueeit ce dit l autor 
a milliers morir chascun ior 
parisseit i que n i ert mie 
cil qui n aueit la seignorie 
messagiers prist li nobles reis 
riches et saiues et corteis 
a agamennon les tramist 
mais ne truis pas lor non escrit 
sis meis requistrent triue entiere 
que huem n i traie ne lant ne fiere 
donee fu sanz contredit 
qui fust de grant ne de petit 
d amedeus parz l ont afiee 
adonc refu grant l asenblee 
a faire et as cors ardeir 
ne cesserent matin ne seir 
decique tot fu aconpli 
et tuit furent sepeli 
et mis en cendre et en sarcous 
n i out si iouenure ne si uieuz 
que ne fust liez del lonc seior 
en fuerre alerent li plusor 
mestier lor en ert et besoingz 
mout coitout a querre loingz 
li fiz le rei furent ploré 
le ior qu il furent enterré 
sarcous ourent trop precios 
sepeliz furent amedos 
delez lor freres richement 
et lor lei honestement 
en paiz furent et en seior 
buen demi an ce dit l autor 
des or un bien lor uolentez 
et li malade et les naffrez 
le puilleis le plus senez 
qui de migie fust usez 
ne d oignement freis ne d enplastre 
dedenz la chambre de l abastre 
totes les dames et les puceles 
totes les riches damiseles 
sunt deuant lui et nuit et ior 
uienent i rei prince et contor 
uenent icil qui plus ualeient 
et de greinor pris i esteient 
polixena i est sa suer 
qui mout l aime de tot sun cuer 
et dame heleine qui le sert 
qui sa plaie li lie et tert 
doucement mout de buen gre 
asez en unt souent parlé 
la quele en tienent a plus bele 
o dame heleine o la pucele 
mais ne seuent que affermer 
al plus bel qu il puet aler 
soz ciel n a cuer porpensast 
ne la boche qui deuisast 
la beaute ne la resplendors 
a la meins bele d eles dos 
en la chabre de l abastrie 
o l or d araibe reflambie 
et les doze pierres iumelles 
que deus en eslist as plus belles 
quant precioses les noma 
ce fu safir et sardina 
topace prasme crisolite 
maraude berilz ametiste 
iaspes rubi chier et sardoine 
charbocle cler et calcedoine 
d icestes out del lonc et le 
en la chambre mout grant plente 
n i besoigna autre clartez 
quer toz li plus beaus iorz d estez 
ne reluist si n a tel mesure 
cum ele fait par nuit oscure 
de prasmes uerz et de sardines 
et de buenes alemandines 
sunt les uitres et les chassiz 
d or d araibe treieteiz 
des entailles ne de figures 
ne des formes ne de peintures 
ne de merueilles ne des ieus 
dont tant i out par plusors lieus 
ne quier retraire ne parler 
qu enui serreit de l escouter 
mais en la chambre aigleaus 
et quatre pilers lons et beaus 
l un fu precios 
l autre de iaspe uert et ros 
