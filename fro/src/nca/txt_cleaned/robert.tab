or entendés grant et menor 
iadis al tans anchienor 
auoit un duc en normendie 
dont bien est drois que ie uous die 
preudome ert et de grant lignage 
et si auoit mout uaselage 
asses estoit haus hon et prous 
de ses armes cheualerous 
si baron de sa duchete 
el point de son millor ae 
li loerent si cheualier 
il preist feme et mollier 
li dus bonement lor otroie 
et chil se missent a la uoie 
que uous feroie plus lonc conte 
une puchele fille un conte 
li ont si baron 
que il a prisse 
de lignage de grant afaire 
bele et gentilg et deboinaire 
noches en furent mout riches 
asses i ot contes et prinches 
asses dona li dus argent 
as iogleres et a autres gent 
li dus et la ducoisse ensanble 
furent longement che me samble 
que il onques enfant n en orent 
ne que il nul auoir ne porent 
por promesse ne por proiere 
c a dieu feissent ne a saint piere 
et l un et l autre forment coste 
il auient apres pentecoste 
li quens ala au bos cachier 
un cerf prissent li liemier 
la duchoisse a le cuer dolant 
qu ele ne pot auoir enfant 
  dieu  fait ele   com me haés 
que fruit doner ne me uolés 
une caitiue non poissant 
donés uous sire leus enfant 
et moi qui tant ai sire auoir 
ne puis che m est uis nul auoir 
espoir que nul pooir aués 
que uous sire nul me donés 
diable  fait ele   ie te proi 
que tu entenges ia uers moi 
se tu me dones un enfant 
che te proi des ore en auant  
atant chiet sor le lit pasmee 
al releuer s est mout blamee 
mais li dus en meisme l eure 
de chachier uient plus ne demeure 
s est en la sale amont puiés 
de ses oesses s est descauchiés 
entre en la chambre d or paree 
illeuc a sa moillier trouee 
li dus regarde sa biaute 
lors se li prist tel uolente 
de lui faire et d a lui gesir 
tant en ot li dus grant dessir 
que il l enporte sor son lit 
e las tant i fist mal deduit 
qu en la ducesse a mis tel fruit 
et un tel oir i engendra 
dont ia bien ne li auendra 
diables qui le sot bien faire 
fu consellieres de l afaire 
or n i a plus la dame porte 
l enfant qui mout le desconforte 
car ele set bien dieu n i a rien 
et que ia ne fera nul bien 
li termes uient et li tans passe 
que son enfant portoit la lasse 
qui couertement fist sa plainte 
bien seuent tuit qu ele est encainte 
et haut et bas parmi la tere 
iamais ne quident auoir guerre 
mais ie quic bien que si auront 
ia si garder ne s en sauront 
mes ore oés le terme uient 
que li maus a la dame tient 
de son enfant dont trait grant paine 
a grant trauail une semeine 
qu ele ne dort ne ne reposse 
dont ot un fil mout male cosse 
quant li enfes fu nés 
li dus a les uesques mandés 
son propre non li 
en baptesme robert l apelent 
quant li enfes ot pris baptesme 
et seil et oile et ewe et cresme 
dont li fait noriches uenir 
por alaitier et por norir 
mes tant par fu de pute afaire 
que por nule uolente faire 
ne uaut cesser onques ore 
ior pleure et crie et braie 
por paistre ne por alaitier 
ne uaut sa crualte laissier 
ains hule et brait et forment crie 
tos tans demaine ceste uie 
tous tans est il fel et iriés 
il regibe toudis des pies 
et quant li malfes alaitoit 
sa noriche tous tans mordoit 
tous tans hule tous tans resquinge 
ia n ert a aisse s il ne winge 
les noriches cel auersier 
redoutent tant a alaitier 
c un cornet li afaitierent 
c onques puis ne l atinrent 
mout le redoutent qu il mordoit 
cascune quant ele le leuoit 
quant il ne pot mordre et grater 
dont les ua il des pies bouter 
ensi robert ne pot bien faire 
son mestier est tous tans al braire 
mes plus en un seul ior croissoit 
q uns autres en set ne feist 
mes il en est d itel biautes 
que tel a quatorse ans passés 
n est si biaus comme robers 
trop par est il biaus et apers 
et quant il aler pot par bans 
dont par fu il si mal tirans 
il getoit et bans et seles 
as noriches et as baiseles 
et quant il puet aler et corre 
par la maison lieue la poure 
et gete sor la gent la paile 
et se cheualiers i baille 
le cendre li rue en la bouche 
quant chou a fait en fuies torne 
on le uaut faire aprendre letre 
mes ne s en porent entremetre 
ne uns ne doi ne troi ne quatre 
tant ne sorent ferir ne batre 
quant il ot quinse ans asomés 
ia nus clers tant soit renomés 
ne fust tant os c a court uenist 
car s il as meins les tenist 
dusc as pies tout les descirast 
et s un petit s en arirast 
andeus les ieus lor sachast fors 
anui ne lor feist del cors 
ia clerc ne prestre ordenés 
ne fust si fiers n enparentés 
se robert le troue ens en l estre 
qui por son pois i uausist estre 
del millor or qui onques fust 
que ia ne trouast si gros fust 
ne l en donast sor la corone 
e dieus tante riche persone 
ochist li fel a ses deus mains 
mais chou est encore del mains 
car en mostier ne en capeles 
ne ueist uerieres si beles 
n es brisast toutes al ruer 
ainsque se uausist remuer 
mout estoit malement uenue 
a lui la poure gent menue 
n en trouast nul qu il ne tuast 
u ne l ferist u ne l naurast 
les plaintes uont a sa mere 
cascun ior et al duc son pere 
qui dolor ont et ire grant 
c a mal uoient aler l enfant 
robert croist et amende et lieue 
sa croissanche a maint home grieue 
mieus uausissent qu il descreust 
que si grant forche en lui eust 
quant robert ot uint ans d eage 
hon ne trouast en nul parage 
si grant home che me samble 
que robert ne fust un piet graindre 
ne a sa forche peust ataindre 
riens qui ainc fust de mere né 
tout ichou li fu destiné 
en tous les lieus u gens uenist 
deus des plus fors s il les tenist 
portast lonc fors de la maison 
trop par ert fors a desraison 
si estoit biaus a desmesure 
de cors de uis et de stature 
s ert meruelle que mal faissoit 
car a toute gent plaissoit 
hermites encluses ne moigne 
ne remanoit tant i fust boine 
n es ochesist tout esraument 
il en ot ochis granment 
mais li preudome s en fuioient 
quant de robert parler ooient 
fuient moigne fuient conuers 
bien se fait a cremir robers 
li apostoiles n en rit mie 
il le maldist et escumenie 
li dus ses peres quant il uoit 
que ses fieus nul bien ne feroit 
il li fet sa maison ueer 
et de son resne congeer 
et gart qu en sa tere ne l set 
car destruire tost le feret 
robert uoit que tuit le haioient 
et toute gens le maldissoient 
s ent et met tost a la uoie 
en une forest se desuoie 
qui pres est de roim sor saine 
grant route des larons en maine 
et de robeors mal faissant 
car teus gens li erent plaissant 
or peut de mal faire a plente 
puisqu il a gent a uolente 
et si fist il mout uolentiers 
les uoies cerche et les sentiers 
se il encontre pelerin 
ne marcheant en son chemin 
ne home nul ne le fait prendre 
u il le fait ardoir u pendre 
or fait robert de mal asses 
ancoisque li ans soit passés 
a il uint abeies arsses 
dont la gent sont fors esparses 
s il treue dame ne puchele 
pour qu ele soit un petit bele 
lors en uaut faire son uoloir 
cou ne peut mie remanoir 
tant fait robers que a son pere 
et a la ducoisse sa mere 
en font de toutes pars clamor 
il leur iure le creator 
que il fera son fil noiier 
se il le peut as mains baillier 
  sire merchi  dist la duchoise 
  se uous uolés bien ceste noisse 
poés esraument abaissier 
tout san faire ochire ne quassier 
faites uo fil cheualier faire 
adont le uerés retraire 
asses tost de grant malisse 
tout en laira son maluais uisse 
sa crualte et son mesfait 
puisqu il sera cheualier fait  
cis consaus pas al duc ne grieue 
al matinet quant il se lieue 
robert par mes enquerre uoie 
et cil uont la droite uoie 
robert trouerent el boscage 
u il demenoit sa grant rage 
dient qu il sera cheualiers 
s a son pere ueut repairier 
quant les messages ot oi 
robert mout s en esioi 
ses trestout depart 
et il s en torne d autre part 
a roem dessent en la sale 
onques hom por sa uie male 
ne li samblent bon ne lait 
ses peres a s amor le trait 
dist qu il le fera cheualier 
se son grant mal uoloit laissier 
robers tres bien li otria 
et ses peres l adouba 
che fu la nuit de pentecouste 
quique il plaist ne que il couste 
fu robers cheualiers noueus 
armes et destriers et cheuals 
en dona a cent por s amor 
a argentes fu cele honor 
et cele feste et cele ioie 
mout i dona or et monoie 
as menestreus et as garcons 
i ot doné mout riches dons 
al partir de l asanblement 
i ont pris un tornoiement 
al mont saint michiel en bretaigne 
robers i ua a grant compaigne 
de cheualiers et d autre gent 
des ore uient li commenchement 
de ses cheualeries males 
dont agastirent sales 
robers qui plus n i uaut atendre 
enuoie por ses osteus prendre 
cele nuit fu ioians et lies 
ainc mais ne fu si afaitiés 
et l endemain al iornement 
ua robers al tornoiement 
mais ainc orison ne uaut faire 
a mostier ne a saintuaire 
si compaignon l en ont blamé 
il n en donoit un oif pelé 
al tornoit uait la droite uoie 
ie ne quic mes que nus hom uoie 
un si boin tornoi asambler 
al commenchement fist branler 
robers tous les rens et fremir 
car mout font si cop a cremir 
nul si boin cheualier n encontre 
ne en trauers ne a encontre 
n es porte del cheual a tere 
ensi com che fust mortel guerre 
robers par deseure aus s areste 
a chascun uaut coper la teste 
n i a un seul de tel deport 
c a tere del cheual ne port 
tout le tornoi fait deseurer 
et departir et deroter 
tuit li cheualier dieu en iurent 
que il iamais tant com il durent 
n iront en marche tornoier 
por promesse ne por proier 
por tant que il robert i sachent 
car il n est riens que il tant hacent 
nen tant doutent comme li font 
car tous les afole et confont 
robers cheualce par bretaigne 
et par franche et loeraigne 
par tout remaignent li tornoi 
et tout lor torne a grant anoi 
puisque robers est d une part 
de l autre part resont couart 
quant li tornoi furent remes 
robers qui tant maus a ourés 
en normendie s en retorne 
en tous les lieus u il seiorne 
fait tant de mal qu il n en est contes 
asses fait laidures et hontes 
gent de ordene et le clergie 
tant fait robert par diablie 
que un de par dieu n i remaint 
del fuir cascun ne se faint 
a paine ne l ossent aprochier 
si sergant ne si escuier 
ia auient puis qu il ert un ior 
el chastel d arces a seior 
u la ducoisse estoit uenue 
et li dus i ot court tenue 
robert qui fait de mal asses 
s est de mal faire porpensés 
uenus est a une abeie 
o ses barons o sa maisnie 
ou il a soissante nonains 
robers en ochist de ses mains 
plus de cinquante des plus beles 
le fer lor met ens es mameles 
si les ochist et si les tue 
puis prent le feu par tout le rue 
si art le dortoir et les estables 
si com li fist faire diables 
ancoisqu il issi de la porte 
mainte bele dame i a morte 
quant chou ot fait lors si s en ist 
sor son cheual qui cler henist 
si que li fores en resone 
tant broche et point et esperone 
c a la chite reuient ariere 
tant par auoit hideuse chiere 
c est auis chil qui l esgarde 
robers dessent et si esgarde 
sus et ius parmi l estre 
et cha et la destre et senestre 
ne uoit nulieu feme ne home 
son escuier apele et nome 
il uiegne son cheual prendre 
mais longement il peut atendre 
ancoisque nus uenir i ost 
car mout redoutent son acost 
robers pense parfondement 
meruelle soi mout durement 
que chou est et de coi li uient 
que il le doutent tant et crient 
car quant le bien a faire pense 
sans contredit et sans desfense 
une autre pensee li saut 
que par estrif et par asaut 
de bien faire si se desuoie 
que leus est mis en autre uoie 
cele pensee felenesse 
fait hair dieu et sa messe 
et escarnir par le diable 
dont il heit dieu l esperitable 
pense que cele mesestanche 
li soit uenue de naissanche 
et que coupes i ait sa mere 
qui onques ne fu uers lui chiere 
bien sot l auenture et la teche 
et l ochoisson por coi tant peche 
lors dreche le cief contremont 
car sains esperis l en semont 
qui en tel pensee l a mis 
qu encore peut estre dieus amis 
or en iure robert mout fort 
les claus la crois et la mort 
et la naissanche ihesu crist 
qui le mont estora et fist 
que iamais ior ioie n aura 
iusc a cel eure qu il saura 
por coi a si mal home esté 
n i a puis gaires aresté 
tout droit en la chanbre s en uait 
sor sa mere s espee trait 
clere et tranchant trestoute nue 
ele est encontre lui uenue 
as pies son fil se lait cheir 
car mout redoute son morir 
  fieus  fait ele   que ueus tu faire 
por quel mesfait por quel afaire 
me ueus tu liurer a martire  
dist robers   tost uous esteut dire 
u tost hastiuement morés 
que uous plus uiure ne porés 
se uous esraument ne me dites 
por coi ie sui si ypocrites 
et si plain de male auenture 
que ueir ne puis creature 
que a dieu monte mal ne fache 
fieus  dist la mere   dieu ne plache 
que ie la uerite te conte 
car a grant duel et a grant honte 
m ochiroies quant le sauroies 
que ia merchi de moi n auroies  
robert respont   garde n aués 
puisque uous le uoir en saués 
si le me contés esraument 
car se uous i mentés granment 
ceste espee tranchant et bele 
feraie ie boiure en uo ceruele  
sa mere qui fu en freour 
li reconte par grant paour 
de sa naissanche toute l eure 
en la fin li dist et desceure 
c ainc ne sot tant a dieu proier 
que d enfant li uausist aidier 
et puis en requist le diable 
uerites est ne mie fable 
que lui meismes li dona 
si tost com l en araisona 
por chou ne peut il faire bien 
que dieus n a en lui nule rien 
car d enfer uient u li mal sont 
li mal qu en uient la riront 
  biaus fieus ne te sai plus que dire  
quant robert l ot si ot grant ire 
de chou que sa mere li conte 
a moult grant doel a moult grant honte 
il en pleure mout tenrement 
l ewe li file espessement 
des ieus tout contreual la fache 
qu il auoit plus clere que glache 
a grant flos en issent les larmes 
  mere  fait il   or est li termes 
que de uous me couuient partir 
ia se dieu plaist le urai martir 
diables ne moi plus n aura 
ia tant pener ne s en saura 
que il mes en nule guisse 
me puist auoir en son seruiche 
d un des siens li dessaisirai 
a l apostoille m en irai 
isnelepas sans plus atendre 
por aspre penitanche prendre 
des mesfais et des lais pechies 
dont ai esté tant entechiés  
lors escout le bras et le puing 
s espee rue de lui mout loing 
puis tranche se cheueus et taille 
d unes forches que on li baille 
quant il ot ses cheuels ostés 
les un piler s est acostés 
si se deschauche isnellepas 
puis s en ua belement le pas 
en une chanbre petitete 
u il prist une uiel chapete 
sa robe lait que plus n en porte 
de la chapete qui fu forte 
fu afublés et chapulaire 
ne uaut plus longe atente faire 
de sa mere plourant s en part 
que si grant deul fait d autre part 
que por son enfant pres n esrage 
s ent robert qui son corage 
a tout uers damelde torné 
n i a puis gaires aresté 
en chastel ne bourc n en uile 
tresqu il ot esté a saint gille 
et a saint iaque le preudome 
d illeuc en est alés a rome 
a l apostoille confesser 
mes il ne sot tant reclamer 
huchier n enbatre ne enpoindre 
que il a lui puist ataindre 
car tant i auoit gent uenus 
de plusor lieus gros et menus 
por confession et por plaintes 
que si grant erent les enpaintes 
et la presse deuant la porte 
que nus n i entre s il ne porte 
riche present et grant auoir 
si que robert n i pot auoir 
lieu de parler mout en fu tristres 
et engingiés et comme uistes 
enquist quant el n en pot estre 
de l apostoile trestout l estre 
et cil qui mout sauoit deseure 
tout son afaire li desceuure 
dist lui que cascune aiornee 
est priueement atornee 
la chapele a cel saint home 
qui est apostoile de rome 
a saint iehan la u il hante 
et cascune iornee i chante 
mes por nul don ne promesse 
n ora hom sa messe 
gent se fait garder 
qui ne l laissent nis esgarder 
a nulieu par nule raison 
tresqu il reuient en sa maison 
et la n entre nul s il ne l mande 
car a garder bien se commande 
quant robert sot cheste nouele 
a un soir uint a la chapele 
apres endroit le soir 
qu il uit le lieu tenebre et noir 
li glisiers uaut fermer l eglise 
qui la lanterne auoit esprisse 
robert qui mout ot hardement 
s en ua muchier priueement 
sous une forme qui fu bele 
pres de l autel de la chapele 
u l apostoile seut seoir 
crieme aucuns ne l uiegne ueoir 
quant li glisier ot clos les huis 
et si fremé qu il n i uint puis 
si fu bien pres de la iornee 
que la chapele a atornee 
u l apostoile uenir deuoit 
por chanter si com il soloit 
a la iornee i est uenus 
o deus prestres uieus et chenus 
plus de gent auoec lui n en maine 
fors les huissiers qui sont en paine 
de ses huis garder et desfendre 
li saint hon ne uaut plus atendre 
il se reuest isnelement 
et fist a dieu son sacrement 
quant il ot sa messe finee 
robert qui fait sa destinee 
est saillis sus de son agait 
mout tost uers l apostoile en uait 
deuant lui s estent en la plache 
et ses bras sa iambe enbrache 
si durement et si destroit 
qu il le tient en si grant destroit 
qu il ne se meust pour pauie 
robert qui met toute sa uie 
pour lui sauer en auenture 
comme dolante creature 
li crie merchi en plourant 
li huisier uienent acourant 
petit et grant et un et autre 
cascun le fiert et rolle et fautre 
mes por cose c on li peut doner 
ne lait de liu desprisoner 
l apostoile ne l tiegne fort 
la l eussent li huissier mort 
que ileuques l arme rendist 
se li sains hon ne l desfendist 
qui en haut crie a plaine bouche 
qu il n i ait nul qui plus le touche 
ariere uont li lecheor 
si ont laissié le pecheor 
as pies l apostoile gisant 
u sa uie ua despissant 
et dist que mar l engendra pere 
mar le porta onques sa mere 
li apostoile li dist   amis 
qui estes uous qui uous a mis 
en cest deul que si grant menés 
dites le nous se le saués 
sire  dist il   le deul et l ire 
que i ai si grant uous uaudra dire 
de cest mont sui li plus pechieres 
tant ai esté glous et lechieres 
c onques n amai le roi chelestre 
sire or uous dirai de mon estre 
li dus as normans est mes pere 
et la ducoisse est ma mere 
ele fu disseseet ans breainge 
ainsque de moi eust ensenge 
car tant ne sot dieu proier 
qu il li uausist enuoier 
d enfant auoir tant uous puis dire 
en la fin en ot si grant ire 
que n en ot puis en dieu fianche 
ne seurte ne esperanche 
al diable roua un oir 
moi li dona par son pooir 
por chou que par lui uieng en tere 
a dameldieu enpris tel guerre 
qu il m a l arme del cors tolue 
si que iamais n ert apsolue 
se ie par uous n en ai meschine  
lors li conte des la rachine 
dusqu en la fin ses mesfais 
ses males eures et ses fais 
mot a mot trestout li conte 
del reconter a si grant honte 
en plorant tout sa teste basse 
mout redoute de l arme lasse 
que diables a lui ne l traie 
c est la riens dont plus s esmaie 
quant l apostoiles oi l ot 
bien le connut car auques sot 
de son estre et de son afaire 
esmaiés est ne set que faire 
car tant a fait de maluaistes 
et pechies et desloiautes 
mout se peut esmeruellier 
tant par est grief a consellier 
qu il ne set que il en fache 
robert qui mollie ot la fache 
des lermes qui del ceur li naissent 
qui les ieus et le uis li passent 
li recrie merchi souent 
de mals c ot fait en son uiuant 
quant la fole uie mena 
l apostoiles pitiet en a 
de lui et de sa repentanche 
mes il ne set quel repentanche 
li puist enchargier ne doner 
lors le prist a araisoner 
  amis robers ses que feras 
anuit mes auoec moi seras 
et plus n i feras lonc seior 
le matin quant ueras le ior 
te baillerai unes ensenges 
lors t en iras uers les montaignes 
a la forest qu est grant et lee 
que marbrom dieu est apelee 
le plus plenier chemin tenras 
n en sauras mot quant tu uenras 
a une mout bele fontaine 
parmi la ualee sotaine 
iras a destre lonc le rin 
dont troueras un mout bel liu 
d un manoir et d une chapele 
u nus ne huche ne apele 
car un maillet est a la porte 
qui petite est ne gueres grosse 
trois cos et nient plus n i feras 
au poestis lors te seras 
un poi apres a cief de pose 
uenra a toi la sainte chosse 
li boins preudom qui la abite 
il n a el mont plus saint hermite 
car n est ior qu en son abitacle 
ne fache dieu por lui miracle 
a cel preudomme u a grant priesse 
trois fois en l an uois a confesse 
a cel saint home glorious 
qui tant est pius et presious 
a maint pecheour a ualu 
de ma part li rent ton salu 
mes ensenges li done et baille 
et il tout esraument sans faille 
saura ton non et tout ton estre 
ainsque tu isses de son estre 
car li brief quant il le lira 
tout ton afaire li dira 
et il de par dieu et par sa grasse 
saura mout tost a brief espasse 
de tes pechies la penitanche 
or ne soies plus en doutanche  
quant robert ot bien entendu 
le respont que li ot rendu 
li sains apostoiles de rome 
que on tenoit a mout preudome 
mout en fu lies et a grant aisse 
en plorant les deus pies li baisse 
l apostoiles o lui l en maine 
en la soie chambre demaine 
il meisme a les letres escrite 
qu il trametra al saint hermite 
quant faites sont s es asele 
al matinet robert apele 
les ensenges li charge et baille 
et commande qu il s en ailge 
al bois u li hermites maint 
uait s ent robers et dieu l en maint 
que il par sa mesericorde 
li laist uenir a fine acorde 
a lui et a sa douche mere 
qui tant est presieuse et clere 
et uous que il gouerne et paist 
tout ensement uenir i laist 
uai s ent robers d esrer s esploite 
com home qui mout couuoite 
uenir a dieu s il le peut faire 
por trauail et poine faire 
tant a esré par le boscage 
qu il est uenus a l hermitage 
le maillet treue al postichet 
si feri trois caus al guichet 
estes uous l ermite esrant 
le saint home chenu ferant 
le pas apuiant s en uient 
d une potente que il tient 
d un blanc drap ot son cief couert 
il a le postichet ouert 
puis a dit 
robers le uoit par charite 
prie l ostel sa maison 
l ermite par boine raison 
l apele auant l ostel aura 
tel com il fere li saura 
li gentieus hon de franche orine 
entre en la porte si l encline 
puis a salué le saint home 
de par l apostoile de rome 
qui son saiel li a tramis 
li preudom guerres n i a mis 
a la sentenche del brief lire 
mout entent bien que il uaut dire 
quant il ot leu tout le brief 
si com il ua de cief en cief 
et il se siet et tenrement pleure 
  frere  dist il   a com mal eure 
uous uenistes onques en tere 
ia sai bien que uous uenés querre 
penitanche de uos pechies 
dont si mal estes entechiés 
il n est hom qui por dieu tant fache 
qui uostre penitanche fache 
ne ie ne m en sai entremetre 
mes itant uous uoil ge prometre 
que ie mon pooir en ferai 
le matinent quant ie serai 
el grant secre el point millor 
que ie tenrai nostre signor 
ie li prierai douchement 
que il par son commandement 
me fache ensenge et demostranche 
de doner a uous penitanche 
car se dieus ueut merchi auoir 
de uous bien me fera sauoir 
le fais de uostre penitanche 
or soiés en grant repentanche 
des pechies que uous fait aués 
que demein en soiés leués  
quant robert l ot del ceur sospire 
lui meismes prent a despire 
pleure des ieus comme irés 
tant est maigres et enpirés 
que s en normendie ert uenus 
ne seroit pas reconneus 
li sains hom a l ostel l en maines 
de pain d ewe et de fontaine 
l i conrea la nuit mout bien 
or ot ostel saint iulien 
puis li aporte herbe douche 
et robers por dormir se douche 
mes sor l erbe ne sor le lit 
n ot il la nuit point de delit 
car tout ades pleure et gaimente 
ses pechies dont mout s espoente 
que dieu de paradis ne perde 
et que diables ne l aherde 
el point del ior quant l aube crieue 
li sains hermites adont se lieue 
prent sa candoile et sa lanterne 
a robert uient et si l esuelle 
dist lui qu il uiegne a la chapele 
et il saut sus quant il l apele 
o l ermite uient a l eglise 
por escouter le dieu seruise 
mes si tost com est ens entrés 
deuant l autel s est auentrés 
tous estendus en orison 
onques encainé prison 
ne quic que si bel depriast 
dieu que d enfer le deliurast 
que robers plus escortrement 
ne li preist boinement 
mollie est deuant lui la plache 
des lermes qui aual la fache 
li fillent a mout grant plente 
or li doinst dieus sa uolente 
de chou qu il dessire et couoite 
car li sains hermites s esploite 
de faire son seruiche a plain 
quant il ot chantees al main 
ses matines et prime dite 
desor tes dras com il abite 
s est reuestus isnelement 
puis commenche sinplement 
la sainte messe presiousse 
de dieu et de la gloriousse 
qui uirginaument l enfanta 
li sains hon la messe chanta 
et quant che uint au sacrement 
que le cors dieu tient proprement 
de sinple ceur en aourant 
et des lermes des ieus plorant 
li deprie qu il l auoit 
et qu il tel consel li enuoit 
que doner puisse penitanche 
a robert lonc sa repentanche 
