 par amor dieu uos pri genz bone et bele 
soyez uos tuyt si oyrez bone nouele 
la passion d une saynte pucele 
fille d un roy que lon katherine apele 
escotez la quar co n est pas fauelle 
senz cele dieu n oyrez onques plus bele 
la uirge fu d alexandrie nehee 
roys fu sis peres mult fu de grant lignee 
de les yy arz fu bien endoctrinee 
n est pas meruelle dieux l ot enluminee 
si bele estoit quant dieux l auoyt formee 
hanc n ot tant bele en tote la contree 
mes nos trouons qu enpres la mort son pere 
qui roys estoyt remansit heretere 
tretot guerpit anc n i torna la chiere 
por pourete semble dieu et saynt pere 
en paradis uueant entrer por pourere 
enuis i entre nus en autre manere 
en celuy temps regnot uns crueaus hons 
empereres fu et cesar auoyt nom 
qui crestiayns ociont a tandon 
cis une feste manda de grant renom 
mult ot grant gent por aorer maon 
li roys i fu et tuyt si grant baron 
thinbar flayotes i sonent senz rayson 
tuit sacrifient hastarot quurillon 
li uns offre tor li autres un moston 
quant co ha ueu la uirge hau uis clier 
au temple entre o ela uit aorer 
les mouays dieux prist se a merueller 
si reguarda uit crestiayns plorer 
qui ne ausoent damedieu reclamer 
por l enpereor qui les fasoyt tuer 
au roy s en ua si comence a parler 
 o roys  dist ela  enuers moy en entant 
cum au plus sage te die premerement 
quar sur les autres es tu li plus poyssanz 
por quoy fays tu afoler cete gent 
et lor fays fayre moueys sacrifiement 
a tes idoles que ne ualent neent 
cil qui les croyent font lor grant dampnement 
ne merueillies ton or ne ton argent 
tes granz palays ne ton grant batiment 
tot s en ira come la podre au uent 
quant o uindra au ior dou iugement 
meruelle toy dou roy omnipotent 
qui fit la terre et fit le firmament 
et muet estoyles que corrent d ourient 
et ne cessent iuques en occident 
toz iorz de sieure et non sont defallent 
et pense bien qui fit cist forgement 
si tu i penses tuyt ti dieu sont noyent 
en celui croy et fay croyre ta gent 
il t en rendra por un seruise cent 
en celuy croy come lo plus poyssant 
qui cors et arme puet liurer a tormant 
quant cesar l ot fort prist a merueyllier 
en sa beonte et son clergi mester 
cinquante maytres a fayt apareller 
qui sunt uenu contre liey deputer 
et quant les uit dieu comenca prier 
que li donast les maytres surmonter 
en dieu se fie bien se sot deragner 
por argument a uencu lo prener 
li autre ouirent n oserent mot soner 
por co li roys les comande bruylier 
quant il uirent liuré sunt a martire 
a dieu se rendent et a sainte katherine 
bien sunt confes et au fu de l espine 
en sont entré qui lor fu medicine 
lor armes uont au ioy qui nos define 
quant cesar uit les cors martiriez 
lor roubes froysches que pel n auoent brulez 
en son cuer dist mult suy mal enchantez 
ceta pucele me toudra mon regner 
mal m estera si ie n en suy uengez  
tot mayntenant la fit a soy uenir 
mult beau la parle cuda la conuertir 
 gentil pucele quar faytes mon plaisir 
esposez moy prenez moy a marit 
ie uos aym trop quar emplez mon desir 
a yy mil homes uos faray bien seruir 
assez aurez et argent et or fin 
image d or pur uos faray bastir 
tuyt la uindront honorer uotre amie  
de la promise n est pas la uirge lee 
 o roys  fayt ela  mult has fole pensee 
plus beaus plus riches de toy m a esposee 
co est ihesu crist a cuy ie suy donee 
ia por autre home m amor ne lh est fausee 
sa uirge suy des l ore que suy nee 
quant cesar l ot n i ot que corrocier 
tot mayntenant l a fayte despoller 
a serganz fraper et descirer 
tant que lo sanc uermoyl li font goter 
puy quatre roes fit tost apareller 
ont ot rasors por son cors detrencher 
la pucela i ueaut fayre monter 
paor ot grant dieu comenca prier 
 beaus sire dieux en cuy i ay m esperance 
que cest tormenz ne me face grauance 
por abaysser au roy sa grant bobance 
et que cis pueples ayt en toy sa creance 
beaus sire monstre un poy de ta poyssance  
a ycel mot foydre de cel chayguit 
que celes roes detrencha et partit 
et les ministres toz froyz morz abatit 
co uit li puebles mult en sunt esbay 
la uirge rend dieu et grayces et merci 
plus de mil home sunt a dieu conuerti 
li roys fu fel et de fol pensee 
en chartre ocure comanda fust gitee 
et puys ha dit a tote sa masnee 
que uins ne uiande ne li soyt leanz donee 
mes ihesus crist ne l a pas obliee 
por sa columba uiande lh a enuoyee 
la reine l a docement confortee 
auoc li uient porphires cuy agree 
cuuertit les andues la matinee 
quant li roys uit conuertir la rayne 
et don porphire por saynte katherine 
mult ot uer eaus en son cuer grant haygne 
comanda les liurer a grant martire 
et de cent d autres qui sunt de lor couigne 
cesar est tristes et mult est pleyns d effroy 
de tormenter la uirge est en esmay 
tant felons est ne set cause de soy 
uns chiualers li dit  entendez moy 
por cete femme etes en grant desroy 
co no est pas femme co est deable co croy 
faytes la tost ocirre senz delay 
quant plus uiura plus confondra ta loy  
li roys ha tost sa sentence donee 
que a la uirge fust la teste copee 
hors de la uile l ont laydement menee 
quant au luec fu ou l ont puys decolee 
de dieu prier licence ha demandee 
cil qui la moinent la li ont outroyee 
 sire  fayt ela  a cuy ie suy donee 
bien ie uos pri que no m obliez mie 
m asme metez en uotre conpagnie 
quar nus ne i faut qui de bon cuer uos prie 
et plus uos pri que a ceaus qui de ma uie 
faront memoyre ne bien m auront seruie 
de lor demandes lor soyez en aye  
deuer lo ciel fu une uoyz oie 
 uien uien pucele to pryere est oye 
toz iorz mays auras part en la durable uie 
t asme emporterons en notre compaignie 
ancoys que soyt ta char enseuelie 
tot mayntenant li ont lo chiep trenché 
en luec de sanc layt en sant a plante 
co fu en signe de sa uirginite 
angle dou ciel en ont lo cors porté 
et en portant grant ioy demené 
au mont sinay noblement enterré 
de son tombel ist uylles a plante 
dunt li malade qui en sunt oygnt sont sané 
toz ses miracles n aureys iamays conté 
mes prion dieu que por sa grant bonte 
et por la uoye de cuy auons chanté 
nos doynt sa payz et tignet en sante 
toz iorz nos doynt fayre sa uolonte 
enpres la mort uenir a sauuete 
