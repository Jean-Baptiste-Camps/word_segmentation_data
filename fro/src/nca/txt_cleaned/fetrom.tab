
roi gouernerent la cite de rome 
tout auant romulus en fu li 
premiers rois cil establi yy 
corz de senators en chascune 
cort en auoit trois dis 
foiz trois ce sont yy 
itant auoit de ces 
senators ce estoient encien home 
qui par lor sens aidoient la 
cite a gouerner come li pere 
fet son anfant et les 
apeloit len peres escriz car 
quant romulus les ot esleuz 
il escrist lor nons en unes 
tables d or auantque il 
les nomast au menu pueple 

tarquinius li orgueillex fu 
li derrieins rois de rome 
cil fu enuoiez en essil par 
sa cruaute lors fu abatue la 
dignetez deu roiaume et establirent 
li romain que yy prodome 
fussent par desor les 
senators qui conseillassent la cite 
et fussent remué chascun en 
que li remuemenz lor tosist 
achoison de mal fere et de monter 
en orgoil li uns s entremetoit 
de conseillier la cite de 
rome par dedenz li autres 
s entremetoit des choses foreinnes 
si come des cheualeries ordener 
cist estoient apelé consele 
ce fu la premiere dignetez 
apres les rois nus ne 
se meintenoit en cele dignete si 
loiaument qe il poist demorer que 
un an ensamble mes au tierz an 
ou quart le repooit len 
bien eslire a cele dignete se 
len uoloit 

el quint an apres ce 
que tarquinius fu chaciez de rome 
establirent li romain une 
autre dignete car uns gendres 
tarquinius auoit une grant ost 
assamblee come por uangier la 
honte son seigneur por cele 
crieme fu cele dignetez establie 
et por adrecier ce qui ne 
pooit estre adrecié par les yy conseles 
en cele dignete auoit yy 
preudomes et les apeloit len distators 
car ce que il disoient estoit 
fet come li dit de cels qui 
estoient comandeeur et mestre deu 
pueple cinc anz duroit lor 
baillie et por ce estoient il 
plus haut que li consele 
qui ne duroient que un an 
li uns de ces trois distators 
porueoit a la comune besongne de 
la cite li dui aloient 
hors es batailles en diuerses contrees 

ces dignetez estoient les greignors 
car il i auoit 
autres de meneur hautece 
si come tribun questor edile 
uesque pretor patrice censor cyliarche centurion decurion 
tribun estoient cil qui 
donoient aide et droiture au 
pueple et as cheualiers cels eslist 
li pueples de rome un an 
apres les distators ce fu eu 
siste an apres ce que li roi 
en furent chacié ces tribuns 
apeloit len desfensors por ce 
que il aidoient le menu pueple 
a desfendre quant li senator lor 
fesoient tort questor estoient li 
enquereeur des droiz et des 
torz et estoient as consels 
doner edile estoient cil qui 
ordenoient les geus et les chaces 
et disoient les hores et les iors 
que len deuoit chacier ou 
ioer et assenoient les leus ou 
len deuoit les geus fere 
et feisoient rapareillier les coumunes 
mesons si come le capitoile 
les temples et les theaitres 
uesque estoient cil qui 
prince et mestre estoient des 
sacrefices et des prestres qui 
gardoient les temples de rome 
pretor estoient preuost et conmandeeur 
et garde des leus ou lem 
pleidoit patrice estoient cil 
qui a lor pooir gardoient 
le pueple con fet li 
peres son anfant censor estoient 
cil qui iugement donoient 
des patremoines et des muebles 
cyliarche estoient conestable de mil cheualiers centurion 
de cent decurion de dix 

desor toutes ces baillies uint 
apres li nons de empereor 
iuilles xm fu li premiers 
qui par tel non se fist apeler 
si con len trouera ci apres 
il auoit esté em plusors de 
ces baillies au derrien 
se fist clamer empereor 

des ore mes est droiz 
que nos coumancons a conter 
de iuille cesar qui fu li 
car ces dignetez dont nos auons 
ci escloses les resons seront plus legierement entendues 
quant em parlerons ci apres 

gaius iuilles cesar fu tant 
eu uantre sa mere que il 
couint le uentre tranchier et 
ourir ainzque il en poist oissir 
et troua len que il auoit 
mout granz cheuex por ce fu il 
apelez cesar par sornon car 
cist moz cesar puet senefier 
ou cheueleure ou trenchement 
gaius fu ses principaus nons 
car il fu apelez iuilles por 
ce que il fu deu lignage iuli 
qui fu filz enee de ce 
dist uirgiles ce est a dire que 
iuilles descendie deu lignage enee qui 
ot un fiuz qui ot non 
iulus dont li nons de iuilles fu estraiz 

iuilles cesar estoit eu seiziesme 
an quant il perdi son 
pere li dui consele qui 
furent l an apres en firent 
prouoire d un tenple de rome 
ou il auoit uirges nonains qui 
seruoient ilueques en l oneur d 
une deeisse de paiens qui auoit 
non uesta 

sa premiere fame ot non 
cossucia qui de cheualiers estoit et 
mout riche cele auoit 
esté fianciee d un noble romain 
qui ot non pretextatus ainzque iuilles l espousast 
ceste lessa iuilles cesar et prist 
une autre la fille cynne 
qui auoit esté consele quatre 
foiz cele fu apelee cornille 
et iuilles cesar en ot tantost 
une fille qui iulia ot non 

lucius silla qui lors 
estoit mestres dictators ne pot 
onques fere par force de 
iustise que iuilles cesar guerpist 
cele seconde fama dont il 
auint que lucius silla li fist 
tolir et heritages et doaires 
et l office de prouuoire et 
s aloient reponant ca et la il 
et sa fama et ia soit que 
il eust fieure quartaine il 
couenoit que il remuast hostel 
chascune nuit quant li seriant 
au dictator le trouoient et le 
uoloient mener a la iostise 
lor seigneur il fesoit tant uers 
eus par deniers que il le 
lessoient aler au derrien li 
pardouna luces silla et le 
clama quite par la proiiere 
des uirges qui estoient eu 
temple dont il auoit esté prestres 
et por ce que si ami 
en proierent mamertus emilius et aurelius 
couta qui mout estoient renomé et 
parent sa fame luces silla auoit 
meintes foiz refusees lor proieres 
et de mainz autres nobles romains 
qui por lui auoient proié et 
estriué por sa pes au derrien 
quant l orent uaincu par annui 
il lor dist  tant m auez 
proié por la pes iuilles cesar 
que uos m auez uaincu ie 
ne sai se ce est 
par deuine uolente ou par auanture 
mes ie se bien que 
il fera anquore anui as plus 
cointes senators de la uile 
de cui part uos deuez estre 
autresi bien come ge ne ne se 
meruelt nus de ce que ge di 
car en cesar puet len trouer 
assez d autretex con fu 
marius qui meint mal fist 
as romains que ge ueinqui et 
chacie de bataille  uraiement 
einsi auint con luces silla 
dist car cesar n ama onques 
les senators ne eus lui et 
au derrien l ocistrent il 
eu capitoille bien en fu silla 
prophetes 

li premier ostz ou cesar ala 
furent en la terre de ayse 
en cele partie qui est 
apelee bythinia seinz luch li 
euangelistes i transi la l 
enuoia marcus thermus uns preuoz 
de rome por assenbler un 
estoire de nes a destruire mitilene 
ce est uns isles ou la 
nes seint pol brisa quant festus 
li procurerres de la terre d 
outremer l enuoioit lié a rome 
a noiron a cui il auoit feit 
son apel contre les iuis qui por 
la foi ihesu crist le 
uoloient ocirre nichomedes estoit rois de 
bythine iuilles cesar demora antor 
lui tant come il s 
entremist de cele estoire assembler 
et i fu tantque li rois 
ot mauuese renomee de lui et fu 
blasmez li uns de l autre 
ce meisme acrut son 
blasme et la souspecon que quant 
iuilles cesar se fu partiz de 
la il repera ne demora guieres 
autresi con par achoison de demander 
auoir que len deuoit a un 
seriant mes len sot bien que 
il i estoit retornez por amor de 
sa folie il fu de meillor 
renoumee apres uers la fin de ses 
ostz car marcus thermus li 
dona corone de uictoire por ce 
que il forni bien la besongne ou 
il l ot enuoié et prist par 
force mitilene cel isle dont nos auons parlé 

apres le mena seruilius uns 
conestables romains o soi en sodees 
en la terre de cylice mes 
il retorna tantost car il oi dire 
que luces silla estoit morz 
et que une descorde estoit a 
rome comenciee dont marchus 
lepidus estoit chies et se 
pensa que la morz de luce 
silla et cele descorde le pooient 
metre auant 

cele descorde uint en ceste 
maniere lucius tullius et marchus 
lepidus estoient consele lucius autronius et publius silla 
furent nomé et esleu a consele 
a l an apres mes il furent 
ateint que il en auoient doné 
loier au senat por ce ne porent 
estre consele ainz le 
furent lucius cotta et lucius 
torquatus catilina meismes qui 
le cuidoit estre ne pot 
car il refu atainz d une deite 
que il noioit a un qui li 
auoit creu son auoir or 
uindrent lucius autronius et publius 
silla et catiline si trestrent a 
eus un ioenne home qui auoit 
non piso de grant lignage et 
de grant hardement mes poures 
estoit et iurerent que il 
ocirroient le premier ior de ienuier 
eu capitoile les yy conseles luce 
cote et luce torquat por ce que 
len les auoit refusez et mis 
arriere ne ne sousfroit len pas 
que il fussent consele des 
sanators meismes auoient il iuré 
ocirre auquanz mes ce 
destorba lor coniuroison que piso 
fu enuoiez en espaigne par le 
conseil del senat atote une ostz 
et marcus crassus meismes le 
loa li senaz le loa por 
esloignier de cite home 
noiseus estoit marcus crassus 
le loa por amenuisier la force 
pompee que il haoit et qui lors 
ensement estoit en espaigne car 
quant uns bailliz uenoit 
sor autre li 
del premier asfebloioit 

assez i ot de ceus 
qui cuiderent que iuilles cesar et 
marcus crassus fussent de ceste coniuroison et thanusius 
et marcus bibulus et curio 
pater le tesmoignent en lor 
escriz et cycerons meismes l 
asferme en une epystle et 
durent iurer emsanble marcus crassus iuilles cesar catilina 
piso lucius autronius et 
publius silla que il enuairoient 
le senat eu capitoile a l 
antree de l an et ocirroient les 
yy conseles luce cocte luce 
torquate et toz les mieuz 
uaillanz des senators et 
lors seroit marcus crassus dictators 
et iuilles cesar princes de 
la cheualerie et mestres et 
lucius autronius et publius silla seroient consele 
et lors si porroient fere deu 
comun de la uille a lor 
talent quide lan que 
cele occisions remest por ce 
que marcus crassus n ala pas 
au ior nomé espoir ou por 
poor ou por ce que il 
se repentoit de son serement iuilles 
et piso redeuoient auoir iuré que 
li uns aideroit l autre 
iuilles mouerroit noueles barates a 
rome contre le senat et 
piso en espaigne ensement mes li consels de 
l un et de l autre 
uint a noient car piso fu 
ocis en espaigne des cheualiers qui ne 
pooient sa cruaute sousfrir 

quant iuilles cesar fut retornez 
de cylice a rome por 
ceste coniuroison marcus lepidus li 
fist meint offre que il se 
tenist deuers lui mes iuilles n 
ot cure de sa conpaignie por 
ce que il estoit engingnos 
ne n auoit pas si grant pooir 
come marcus crassus 

quant cele noise fu 
abessiee et cele coniuroisons remese 
iuilles cesar demanda a 
cornille dolobelle un noble home 
deniers que il deuoit quant il 
fu paiez si pensa que il 
iroit en l isle de rodes 
et demoreroit ilueques tantque l enuie 
et la souspecons de ce 
coniurement seroit oubliee et por ce 
que il uoloit ueoir un bon 
mestre sage et bien parlant qui estoit 
en rodes et aprendre de lui 
tant come il seroit a repos 
ce mestre apeloit on apolloine milon 

quant il aloit en rodes a 
ce mestre larron de mer le pristrent 
en yuer tens pres d un 
isle que lan claime pharmacuse et 
le tindrent yy iors entiers ce 
li torna a grant desdaing ne 
n auoit od soi en la prison que 
un mire et yy ualez de sa chambre 
car luesque il fu pris 
il en enuoia toz ses conpaignons 
et touz ses serianz por 
porchacier l auoir de sa reencon 
cinquante talenz en paia et 
luesque li larron l orent remis 
arriere au riuage il n atendi 
onques rien ainz siui le batel 
demanes il et si conpaignon 
tantque il ateint a force 
les larrons et les prist toz 
et lor retoli l auoir et les 
tormenta si come il lor 
auoit promis souant en ioant quant 
il estoit en lor prison 

puis ala en rodes et i 
fu tantque il oi dire que mitridates 
li rois de ayse gastoit les 
regions de la antor lors ala 
de rodes en ayse atot tant 
d aide come il pot auoir et 
chaca de la terre le preuost 
le roi mitridate et retint et 
garda les citez en la foi de 
rome qui ne sauoient ancois ou eles 
se deuoient tenir et doutoient 
se eles se tendroient au roi 
mitridate ou non 

apres ce luesque il repera a 
rome li senator en firent tribun par 
l aide deu menu pueple 
luce silla auoit cele dignetez 
afebloiee et amenuisiee quant il 
fu dictators mes iuilles cesar 
la remist en son droit estate 
et en son premier pooint il fist 
reuenir en la cite de rome 
luce cynne le frere sa fame et 
autres qui s en estoient foi 
de la uile por la coniuroison dont 
nous auons parlé 

tantost con iuilles cesar fu 
questor il ala si come costume 
estoit enmi le leu ou 
len tenoit les plez a rome 
cil leus auoit non prorostre 
qui sone bec de nef car 
iluec estoient li bec des nes 
d aufrique dont kartage fu prise 
en remanbrance de la uictoire 
des romains ilec loa cesar oiant 
toz iuille sa tante la suer 
son pere et cornille sa fame qui 
mortes estoient et dist de sa 
tante  la mere iuille ma tante 
descendi de lignage a roi ses 
peres fu deu lignage as diex 
or est donques hautece et 
seinteez en mon lignage car ge 
sui et de diex et de rois  

en leu de cornille espousa il 
sa fille quinte pompee luces silla 
fu oncles a la dame et 
ot non pompeia ceste lessa il apres 
por auoutere dont ele estoit 
criee car len disoit conmunaument 
que publius clodius la tenoit et 
ce fu seu que cil se 
uesti un ior come fame et ala 
a la dame tres parmi la gent qui 
fesoient sacrefices conmunaument mes len 
sot bien que il s estoit 
desguisez por amor de la 
dame li senator meismes en murent 
grant conplainte que li 
sacrefice en auoient esté pollut 
por ce la lessa 

apres l enuoia li senaz et 
li de rome en la derrienne 
espaigne por fere droiture et 
por adrecier et ordener les affaires 
de la contree tantque il uint 
a gades une cite d esclauons 
et entra en un temple hercules 
uns diex de paiens i estoit 
aorez iluec troua iuilles cesar un 
ymage del roi alissandre et l 
esgarda et gemi et se tint por 
perecex  ha  fist il a soi 
meismes  con sui mauues 
qui n ai anquore rien fet 
dont ge doie lox auoir et cil 
dont ie uoi ci l ymage ot 
conquis presque tot le monde quant 
il fu de mon aage  lors li 
crut ses hardemenz et 
se pensa que il emprendroit 
greignors choses que il n 
auoit fet ancois et uoudroit monter 
en greignor pris la nuit deuant 
li fu uis en dormant que il 
gisoit charnelment o sa mere de 
ce fu il mout confus mes li 
deuin qui s entremetoient 
de songes espiaudre le renconforterent 
molt quar il distrent  
la terre est mere de toz 
et einsi est ele ta mere ce 
que tu auoies ta mere souz toi 
senefie que tu auras toute 
terre en ta subiection et 
seras sire deu monde  

ce le mist en grant 
esperance de grant chose coumencier dont 
il auint que il ala tantost en 
terre de labor outre rome a unes 
estranges genz qui la estoient 
uenu por la terre garder et 
gaaingnier et les eust esconmeuz 
cesar a aucun hardement contre 
les senators mes li 
consele detindrent les legions des 
cheualiers por crienme de ce 
et les firent un po demorer 
tantque ses genz furent apaisiees 
quant ce fu remes les legions 
s en alerent en cylice ou 
eles estoient destinees et mises en 
escrit por enuoier la 

ne demora guieres que cesar fu 
ediles et le fist si bien 
en cele baillie que il i 
aqueilli grant los il aorna et 
amanda le leu ou len donoit 
les dignetez et le leu ou len 
pledoit et les pales et le 
capitoile et i fist porches ou len 
poist metre partie des choses 
de rome quant eles habundoient 
et d armes et d autres 
afferes qui apartenoient au comun 

marcus bibulus fu ses 
conpainz en cele baillie iuille 
cesar establi assez chaces et 
geus si come il apartenoit 
a tel baillie et o son 
conpaignon et sanz lui dont il auint 
que il auoit toz seul 
la grace de quanque il fesoit 
et par soi et auec son 
conpaignon neis de lor conmunes despenses 
auoit il toz seuls le 
los et disoit bien marcus bibulus 
ses conpainz  il est auenu 
a moi ce qui est auenu 
a polluce  car castor et 
polluces furent dui frere et li 
romain les metoient eu nombre de 
lor diex si que il auoient 
un coumun temple a rome ne ne 
disoit len pas  ueez ci le 
temple castoire et polluce  ensemble 
ainz disoit len  ce 
est li temples castoire  
sanz nomer polluce  autresi 
est il auenu a moi  disoit 
marcus bibulus  ie et iuilles 
fesons les despens del conmun 
et il seuls en 
a tot le los  

cesar estre tot ice acrut 
le nombre de cels qui se 
combatoient as espees eu theaitre 
por pris auoir en la maniere 
que nos dirons il auoit une 
grant place a rome ceinte de haut 
mur que len apeloit 
cercle ou amphiteaitre car uoirement 
theaitres n est pas reonz 
ainz est come demi roe 
mes li amphiteaitres est reonz 
come cercles en cel 
amphiteaitres auoit yy portes une 
uers orient autre uers occident 
parmi ces yy portes entroient 
dui cheualier sor yy blans cheuax 
tot armé et auoient yy hiaumes 
de fin or en lor chies et 
uenoient a esles l uns 
contre l autre et s entreferoient 
granz cops des espees et 
se conbatoient tantque li uns 
copoit le chief a l 
autre cil qui son conpaignon 
sormontoit si auoit la uictoire 
et estoit coronez de 
et l annoroit li pueples 

une autre maniere de bataille fesoit 
len en ce leu meismes a 
espees car len fichoit 
espees tot entor le cercle 
si que les pointes estoient 
tornees droit a cels qui 
estoient enmi le cercle 
lors uenoient dui curre em 
place et dui cheualier armé sor 
ces yy curres et li charretier 
sor les cheuax qui conduisoient 
les curres par si grant 
maiestire que li cheual ne 
se hurtoient pas es pointes des 
espees ne ne passoient le cerne 
et se conbatoit li uns cheualiers 
a l autre tantque 
li uns estoit conquis 

le nombre de ces cheualiers acrut 
et amplia cesar et mout plus 
en eust establi et assemblé 
mes si anemi qui furent espoenté 
de ce que il acroissoit 
uolentiers mesniee et de ce que 
habundance de serianz li uenoit 
en meinte maniere et li senaz 
firent tant par engin 
que len establi certain nonbre 
de ces cheualiers si que ne 
cesar ne autres qui fust en 
cele baillie n an i pooit 
nus metre outre ce nombre li senaz 
se recordoit bien de ce que 
luces silla lor disoit quant il 
uiuoit  gaitiez uos deu 
ualet mal ceint  ce estoit 
de iuilles cesar qui portoit 
toriors sa ceinture lasche qui 
ioennes estoit et 
pleins de grant soutillite 

quant ge lis de iuilles 
cesar que luces silla l apeloit 
le ualet mau ceint si me 
membre de mon seignor phelipe le roi 
de france que len pooit bien 
apeler le ualet mau pingnié quant 
il estoit ioenes car il 
estoit toriors hericiez ne il n 
a pas mains de sens en 
lui que il ot en iuilles cesar 
fors seulement de letres ne n 
a pas meins eu affere que 
iuilles ot et encontre ce que 
fu letrez est li rois 
sanz malice car la letreure 
aguisa iuilles a meint malice 

quant cesar ot en cele baillie 
conquise l amor deu pueple et 
l otroi il s entrauailla molt 
par l aide des tribuns que li 
senaz et li pueples li 
otroiassent egypte a garder et a 
gouerner car cil d 
alyssandre auoient lor roi chacié 
hors de la terre mes li 
senator ne l uodrent pas otroier 
car il tenoient le roi d 
alyssandre por conpaignon et por ami 
ne il ne plesoit pas as 
menues genz d egypte que cil d 
alyssandre auoient einsi chacié lor roi 

lors sot iuilles cesar mal gre 
au senat de ce que la contree 
d egypte li fu escondite et 
fist refere en haine des senators uns 
ars que il auoient abatu 
en ces ars estoient escrites les 
uictoires que marius auoit eues 
de iugurta et des tiois 
iugurta fu uns rois de 
numidiens celui amena marius pris 
et lié a rome et firent li 
romain uns ars ou cele uictoire fu 
escrite et firent saillir iugurta de l 
un de ces ars a terre 
si que il morut por ce que 
marius fu apres haiz des senators il 
abatirent en desannor de lui les 
ars de sa uictoire apres ce 
que luces silla l ot chacié 
de bataille ces ars fist refere 
iuilles cesar por amenuisier l 
auctorite del senat et por 
mostrer que il auoient son 
maugre por la prouince d egypte 
que il li auoient escondite 

plus fist contre eus car les 
baniz et les essilliez de rome 
que li senator auoient rapelez 
et lor auoient doné auoir deu 
coumun de rome por ce 
que il auoient raportees d une bataille 
qui fu entre luce sille et 
marium les testes des citeains de 
rome qui furent ocis tint il 
por danpnez et les iucha et mist 
eu nombre des et fist 
rapeler de traison un noble home 
cil ot non gaius rabirius 
por ce que il auoit 
esté en la force et en l 
aide del senat quant il tolirent a luce 
saturnim la baillie de tribun 
por sa noise cestui danpna iuilles 
cesar et iucha tot por honte deu senat 

quant iuilles cesar uit que 
il ot perdue l esperance 
d egypte auoir il tendi a 
autre chose car il uost estre uesques 
ce est souuerains sires et 
mestres des temples et des 
sacrefices por cele dignete auoir 
il emprunta mout grant auoir 
et le ior que il aloit au 
leu ou len donoit les dignetez il 
acola sa norrice et la besa 
puis li dist  ge ne reuendre 
a meson se uesque non  car 
il auoit grant esperance en l auoir 
que il portoit ainsi auint 
il repera atoute la dignite et 
fu uesques 

quintus catulus le torna a 
grant desdaing car il cuidoit 
estre uesques come cil qui estoit 
riches hom et ainz nez de 
cesar et plus auoit eues dignetez 
de lui ne cele ne pot 
auoir ainz fu boutez arriere 
et cesar fu auant apelez piso 
meismes uns autres nobles huem 
en refu mout dolenz 
por un iugement que iuilles 
cesar auoit doné contre lui 
cil piso auoit batu un 
homme qui li deuoit deniers iuilles 
cesar iugié que piso deuoit 
les deniers perdre por cele 
bateure mes ne remest por nul 
de ces yy que iuilles 
ne fust uesques car li pueples 
li aida plus qu a icels 

apres fu iuilles cesar 
prestor en cel tens fist 
catilina dont nos auons parlé 
ca arriere une grant dissencion 
et grant coniuroison contre le 
coumun de rome et ot 
assez senators et autres nobles homes en cele 
coniuroison et d autres menuz homes 
de hors des senators i furent 
publius lentulus lucius autronius lucius cassius 
gaius ceteger publius seruius lucius uargunteus quintus 
antonius marcus porcius lecca lucius bestia quintus 
curius des cheualiers i furent marcus fuluius lucius 
statilius publius gabinius capito gaius cornelius des uiles 
de hors et des chastiax i ot tant 
que merueille fu et mout i ot de 
nobles homes qui couertement 
se contenoient a catiline non 
pas por pouerte mes por couoitise 
de monter en hautece se il 
pooit auenir que li consele et 
li plus poissant de rome 
fussent ocis par la coniuroison 
catiline l autre iouente se tenoit 
a catiline por ce que tex 
i auoit des ioennes homes qui 
amoient plus descorde que 
pes marcus crassus meismes et 
iuilles cesar refurent noté 
de cele coniuroison non pas 
apertement mes en repost por ce 
cuide len que iuilles ne uost 
pas iucher a mort les 
compaignons catiline quant il furent 
pris et la coniuroisons fu descouerte 

luces catiline ce dist salustes 
fu de noble lignage de 
grant force de cors et de 
grant hardement de cuer mes de 
maliciex engin fu il usa 
toute sa iouente en mauueses euures 
si come en homicides en 
roberies en meslees et toutes descordes 
et en luxure il pooit sosfrir 
faim froit ueillier et autres 
trauax plus que len ne 
porroit croire hardi corage auoit 
trichierres estoit diuers feinz 
couoitex de l autrui 
gasterres deu suen de grant 
parole de science et tendoit 
a granz choses meesmement a estre 
et sires deu coumun 
de rome quant il uit que 
luces silla estoit morz et que 
pompees estoit es lontaignes 
batailles en estranges terres et 
que li pais de rome 
estoit auques sanz cheualiers ice le 
fesoit baer a estre seignor 

quant il estoit ioennes il 
despucela une uirge de mout noble 
gent et une autre uirge 
qui estoit prestesse et abaesse del 
temple ueste au derrien 
aama aurele qui fu deu lignage 
horeste molt estoit bele fame 
mes si con dist salustes 
en li n ot onques bien 
qui a loer feist ne mesque ele 
refusa eu coumencement a estre 
espouse catiline ele ne fist 
onques autre bien dont ele deust 
auoir los mes ce mariage refusa 
ele por un catiline 
qui ia estoit auques granz 
car ele s en doutoit si 
con fames seulent fere de lor 
filastres mes si con len dit 
catiline tua son fil et lors 
si l esposa ce fu la 
chose por quoi diex sousfri plus 
tost son destruiement car il en fu 
haiz et de diex et d omes ne 
ne pooit reposer n en ueillant 
n en dormant il auoit pale chiere 
let esgart une foiz coroit 
autre foiz aloit soef 

il auoit la iouente de rome 
si enlaciee et entroduite a mal fere 
que li un uiuoient en 
tote maniere de luxure li autre 
roboient embloient portoient faus tesmoinz mentoient lor foiz 
s abandounoient a toz perilz 
cil iouencel suiuoient catiline por 
mauues usage meintenir mes cil 
greignor qui sont arriere 
nonmé le suiuoient por achoison 
de monter en dignitez et en 
hauteces se ce pooit estre 
fet que catiline auoit porpensé 

un ior apela catiline 
ses conpaignons priueement et dist 
 seignors ge tendisse por 
noient a fere seignors de rome 
ne moi ne uos se ge ne 
fusse certeins de uostre uertu et de 
uostre foi mes por ce que ge 
uos ai trouez hardiz et loiax 
en meinte grant besoigne ose 
mis corages entreprendre si grant 
fet con uos sauez et 
ge enten bien que uos estes 
apareillié de recoiure bien ou 
mal auec moi sourainne amors est 
quant une conpaignie de 
diuers homes uiaut ou desuiaut 
une meisme chose uos auez oi 
pieca mon pensse et que ie teng 
mout a ma franchise et a la 
uostre uos ueez que un po de 
senators ont toute la seignorie et 
la richesce de la cite de 
rome et dui consele auec 
els mes qui deussienmes estre auant 
soumes tenu uil ne nus 
ne nos apele a nule hautece 
qui deussiemes estre cremu et redouté 
il ont la grace le pooir 
l onor la richece nos 
somes deguerpi en perilz nos somes 
debouté et iugié nos somes en 
pouerte o home plein de uertu 
iusqu a quant sosferrons nos 
ce dont ne uaut il mieuz 
morir uertueusement et a honor que 
uiure a honte et en chetiuete 
ge trai a tesmoing et dieu 
et homes que la uictoire est en 
uos se uos uoulez uos 
estes ioene home uiguerex et 
hardi il sont encien 
apereci en richeces coumencons 
sanz plus la chose est fete 
et acheuee nus huem qui sens 
ait coument porroit sosfrir ce 
que il ont de l auoir 
tantque il en font mesons 
et palais quatre et quatre 
achatent les liz peinz les tables 
les uessiax d or et d argent 
et cuident la mer amplir 
et les monz abessier abatent 
murs et refont ne 
seuent que il puissent fere 
de l auoir tant en ont 
et nos auons sosfrete en noz 
somes endeté malement nos 
uet n auonmes esperance de 
nul bien auoir nos n auons 
que nos chetis de cors 
esueilliez uos donques ueez la 
franchise a l ueil que 
tant auez couoitiee richeces honors gloire uos sont 
apareilliees fortune uos promet itel loier la chose 
li tens li peril ou 
uos estes souent la pouerte les 
granz despueilles que uos aurez uos doiuent plus 
ennorter que ma parole ge 
serai uostre chies fetes ie uos 
enseignerai ne mes cuers ne 
mes cors ne uos deguerpira 
ge ferai conseles seignors moi 
et uos se uos ne uolez 
mielz estre garcon que damoisel  

quant catilina ot issi 
parlé cil qui bien estoient 
entalenté de mal fere li distrent 
 quel loier aurons nos et 
quele honor se nos 
nos meintenons en ceste besoigne 
uiguereusement  lors lor conmenca 
catilina a prometre que il 
seroient senator et porteroient tables 
d or si con li 
senator fesoient en senefience que romulus escrist 
les senators en tables d or 
quant il furent primes esleu et 
promist catilina que il 
seroient mestre et comandeor et 
prendroient a destre et 
a senestre quanque lor pleroit 
 uos ueez bien  dist 
catilina  que piso est en 
espaigne et publius sicius 
en mauritaine cil sont mi 
ami mi conseillier cil m 
aideront partout et fors et enz 
gaius antonius doit estre 
conseles se il le est 
donc ai ge tout gaaingnié 
cil fera quanque ge uoudrai  
puis comenca catilina a loer un 
et un toz ceus qui 
estoient de sa suite les 
autres prodomes de rome comenca 
a blasmer et reprendre chascun d aucun uice 

len dist que quant catiline ot 
sa reson finee et il uost 
prendre les seremenz de 
chascun il ot apareillié sanc 
d ome meslé en uin en 
henas et porta tout entor et douna 
a boiure a chascun que li 
uns fust a l autre 
plus fers et plus 
loiax et lores primes 
lor aouri son plus parfont 
conseil apres quant li cuer 
de toz furent bien asfermé si se departirent 

quintus curius uns nobles 
romains fu de cele coniuroison 
uns huem pleins de toz uices 
li censor de rome l auoient 
osté dou senat por son 
mauues cri hardiz estoit mes 
pleins de uanite ne ne 
sauoit celer ne soi ne autrui 
ne li chaloit que il deist 
ne que il feist une noble dame 
auoit a rome fuluia 
estoit dite cele meintenoit quintus 
curius mes ele li fesoit dangier 
por ce que il ne li pooit 
doner a sa uolonte quant 
ceste coniuroisons fu confermee quintus 
curius conmenca a prometre a la 
dame et les monz et les 
mers a chief de foiz la manecoit 
de s espee se ele n estoit 
dou tout obeissanz a lui 
et au derrien la demenoit 
assez plus cruelment que il ne 
souloit dont il auint que la 
dame descouri la coniuroison 
a plusors genz tantque toute 
la uile en fu espoentee mes 
ne sauoient pas les nons des 
coniurez car la dame n es 
noumoit pas  que ferons que 
ferons  disoit chascuns 

marcus tullius cycerons estoit 
lors uenuz manoir a rome 
n auoit pas lonc tens et 
por son sens en feist li 
pueples uolentiers consele mes 
li orguelz des auquanz 
ne lessoit qui disoient que 
len ne deuoit pas fere consele 
ne apeler a si grant dignite 
home nouel et estrange et 
lessier les nobles de 
la cite mes quant cist besoinz 
uint il couint que l 
enuie et li orguelz cessast car 
luesque li iors uint que 
len deuoit les dignitez doner selonc 
ce que len les remuoit 
chascun an marcus tullius cycerons 
fu conseles car la citez 
auoit mestier de grant conseil en 
tel besongne ne il n auoit 
si sage home en la uile 
gaius antonius fu conseles 
auec lui cil dont catiline 
s estoit uantez que 
il feroit a son talent 

et penssoit catiline que si 
il pooit fere en aucune 
guise que marcus tullius 
cycerons fust ocis il seroit 
conseles l en apres et 
gaius antonius ses conpainz feroit 
tout son uoloir mes cycerons s 
en garda sagement car luesque il 
fu conseles il parla priuement 
a cele dame que quintus 
curius meintenoit qui primes auoit descouerte cele coniuroison 
et li dona et promist 
tant que quintus curius meismes li 
descouroit toz les conselz 
catiline et ordena cycerons que 
gaius antonius ses compainz 
iroit es prouinces et es 
contrees fors de rome et il 
remandroit por conseillier le coumun 
car il ne uoloit pas que 
ses conpainz greuast au coumun ne 
que il fust en la force et 
en l aide catiline et tenoit cycerons 
amis et serianz entor soi 
qui gardoient en repost et 
couuertement que li coniuré ne s en perceussent 

lors fu catiline en grant 
engoisse enuoia fors de rome 
en plusors leus plusors 
de ses conpaignons por assembler 
genz a armes menlius ala 
a fesseles gaius iulius en puille 
li autre en diuers 
leus ou catiline cuidoit que 
chascuns feist mielz son 
preu catiline remest a rome 
qui gaitoit ciceron portoit 
dart et espee genz armees 
en secrez leus esgardoit coment 
il porroit la uile ardoir 
semonoit les uns et les 
autres a mal faire a 
a ueillier chascune nuit 

un soir assenbla porcius 
lecca par le coumandement catiline 
toz les plus mestres 
de sa conpaingnie et lor dist 
catiline  seignors trop 
estes pereceus ge ai 
enuoiez nos conpaignons por genz 
assembler en diuers leus ge 
uoloie aler apres en l ost mes 
ie n aten que la mort de 
cyceron car nostre besoingne ne 
puet estre acheuee tant come il 
uiue ses engins depiece quanque nos fesons  

queque li un estoient espoenté 
a ces paroles et li autre 
doutoient cornilles uns cheualiers romains et lucius senators 
creanterent iluec que il iroient 
cele nuit meismes a la meson 
cycerons come por saluer et por 
ueoir le et auroient homes armez 
apareilliez qui tantost l ocirroient 
mes quintus curius a cui 
cicerons auoit doné et promis biax 
dons li fist lues ceste chose 
sauoir fuluia cele que 
quintus curius meintenoit i ala 
tot coiement et garni le 
consele si que ses portes furent 
fermes tote nuit ne n i 
porent onques antrer por nule achoison 
cil qui occirre le uoloient 

et catiline dou forsener et 
d esconmouoir homes et fames 
ne cessoit car par les 
fames meismes cuidoit il meinte chose 
acheuer si come ardoir 
la uile atrere serianz aconpaignier 
a soi lor mariz ou occirre les 
de ces fames i auoit assez qui 
auoient auné grant auoir par 
gaaing de lors cors et auoient 
longuement esté en luxure et 
gastee i auoient lor iouente les 
plusors 

senpronia estoit une de 
celes fame de grant lignage 
et de merueilleuse biaute et 
auoit esté auantureuse de boen 
mari et de biax anfanz ele 
sauoit greu et latin chanter 
baler ioer en toutes les 
manieres qui puent luxure auiuer 
tex choses amoit ele mielz que 
honor ne chastee ne que bone 
renomee ele estoit si ardanz 
que ele requeroit plus souant 
les homes que li home lui 
de meintes choses s estoit entremise 
que huem osast a paine fere 
souent auoit sa foi mentie noiees 
detes homicides consentiz trebuchié 
en luxure et en pouerte 
ele sauoit fere et rimes 
mouoir geus parler come dame 
come pucele come pute 
totes lecheries demener ceste et 
autres males fames et larrons 
et robeors auoit catiline en 
sa coniuroison 

manlius que il auoit enuoié 
a fesseles por gent assembler amassoit 
a grant pooir et robeors et 
larrons et autres males genz si que 
cycerons quant il oi la nouele 
se sot a paine conseillier car 
il ueoit les agaiz de la cite 
ne ne sauoit con grant ostz manlius 
auoit defors et que catiline 
troubloit tote la uile tantque 
il assembla les senators et lor 
dist la chose si con len 
l aloit disant par la 
uile en plusors leus lors iugerent 
li senator que li consele se 
porueissent en tel maniere que li 
conmuns n alast a mal 
et donerent congie que len apareillast 
cheualiers armez serianz et 
autres garnissemenz por la cite 
garantir car li consele n 
osoient pas assenbler ostz ne doner 
iugemenz sanz le congie dou senat 

un petit apres luces uns senators 
de rome lut unes letres ou 
senat qui furent aportees a 
rome et disoient les letres que 
manlius auoit pris armes o 
grant multitude de gent yy iors 
deuant les kalendes de nouenbre 
li autre disoient que len 
reportoit armes et en puille 
et en autres leus contre la 
costume qui lors estoit car 
nus ne deuoit porter armes sanz 
le congie dou senat lors 
furent enuoié par le comandement dou 
senat quintus marcius rex a 
fessele cele part ou manlius 
estoit alez de par catiline 
quintus creticus en puille quintus 
pompeius rufus a capes et 
metellus celer en champ picein 
cist dui estoient pretor autre 
furent enuoié en autres leus 
et lor fu comandé que 
chascuns feist si con mestiers estoit 
a cel besoing apres iuia li 
senaz que cil auroit loier qui 
de coniuroison diroit uerite et enseigneroit ceus qui 
estoient dou conplot li sers 
seroit franchiz li copables 
seroit quites clamez et 
lor donroit len autres dons puis 
comanda li senaz que rome fust 
gaitiee de ior et de nuit et 
que la mesniee as espees 
fussent enuoiees a capes et autres 
fortereces por garder tote la ioie 
de la cite estoit tornee en 
tristece 

lors uint lucius paulus si 
semonst catiline de par le 
senat que il se uenist purgier 
car len l auoit en sospecon 
de cele coniuroison catiline 
uint et fist une chiere 
come se len eust tencié 
a lui lors se leua 
cycerons qui un po doutoit 
catiline et qui corrouciez estoit 
por ce que li coumuns 
estoit en peril et parla si bien 
cycerons por le preu dou coumun que 
tot s en merueillerent et cele parole mist 
il puis en escrit 

quant cycerons ot parlé il 
s asist catiline qui bien sauoit 
feindre totes choses tint 
le chief enclin et proia 
debonairement le senat que 
il ne creisssent folement mauueses 
paroles de lui car il auoit 
esté toz iors en esperance de 
bien des lors qu il estoit 
ne ses lignages ne li deuoit 
pas que il mespreist rien 
contre le coumun ne senbloit 
pas ueritabele chose que il beast a destruire 
ce que si parent auoient 
essaucié a lor pooir qui patrice 
auoient esté de rome bien deuoit 
garder et amer le coumun quant 
cycerons qui estranges huen 
estoit fesoit semblant de garder 
le autres choses dist catiline 
qui furent contre cyceron mes 
quant len oi que il 
blasmoit le consele qui preudom estoit 
tuit s escrierent et 
coumencerent a apeler catiline anemi 
dou coumun et parricide ce 
est qui son pere ocit et 
catiline a corrocier  mi anemi  dist 
il  me corent sus mes ie 
esteindrai mon mautalent et lor trebuchement  lors se 
parti de la cort et 
s en ala a son ostel 

quant il uit que gaitoit 
si la uile que il ne la 
pooit ardoir ne ne pooit le 
consele ocirre il s en ala par 
nuit de rome en l 
ost que manlius auoit apareilliee pou 
de conpaignons le suiuirent cetegus 
et lentulus et autre 
remestrent en rome par le 
coumandement catiline qui lor dist 
 penssez dou bien fere ge 
reuendre a uos contre le ior 
o tant de gent con ge 
porrai auoir et uos soiez apareillié 
de metre le feu en la 
uile et d ocirre cyceron et les 
autres a destre 
et a senestre  

entre ices choses manlius 
enuoia messages a fesseles ou 
quintus marcius rex estoit de par 
le senat si con nos auons 
dist et distrent li message 
 manlius uos mande ce 
sachiez de uoir que ne 
il ne si conpaignon ne portent 
armes contre rome ne por mal 
a nului mes tant seulement por lor 
cors deffendre come cil 
qui sont essillié et dechacié 
par autrui detes et par 
cruaute de prouoz et de usuriers 
auoient tot perdu neis la seurte 
et la franchise de lors cors 
nos auons ueu aucune foiz 
que len aquitoit les detes dou 
menu pueple de l auoir dou 
coumun nos auons ueu que li 
pueples se departoit dou senat 
par corroz o armes ou par 
orgueil ou por auoir aucune 
seignorie mes nos ne querons 
de tot ce rien nos 
ne uolons que nostre franchise deffendre 
que uns preudom ne 
pert uolentiers dusque au desseurement 
de l ame or te requerons et 
toi et le senat que uos nos 
conseilliez ne fetes pas 
tant ne ne menez la 
chose a ce que il 
nos couiengne combatre por nostre 
sanc deffendre  a ce respondi 
quintus marcius rex  se il 
uoloient rien requerre au senat 
metent les armes ius et 
augent a rome simplement car 
la doucors et la pitiez dou 
senat aide toz iors au 
pueple romain  manlius ne li 
suen ne firent de ce rien 

catilina meismes quant il fu 
oissuz de rome enuoioit letres 
arrieres as plus hauz et 
lor disoit  seignor mi anemi 
m ont encusé a tort 
et mis sus crimes et blasmes 
et por ce ie me 
sui abandonez a fortune a marseille 
m en uois en essil non pas 
por ce que ie me sente corpable 
mes ne uoil pas que li 
coumuns soit en barate por moi  

tot ice estoit guile car 
quintus catulus lut unes autres 
letres ou senat que catilina 
li auoit enuoiees en cestes les dames del siecle mes il n est pas ainsi 
il uous het et moi autresi non mie pour uostre deserte mes 
ainsi plest a nostre seignour dame  fet mi sire 
tristan  de ceste haine me poise trop mortelment 
meismement pour ce set et nous meismes sauons 
il uous ameroit seur touz les cheualiers del monde et moi 
seur toutons horestille 
ma fame meismes m aquitast bien 
ou dou sien ou dou sa 
fille mes ce m a esmeu 
que ie ueoie en pooir ceus 
qui n an sont pas digne 
et moi getoit len arriere 
par fause souspecon or te 
comant ge aurele aurestille ma 
fame que tu la gardes et 
desfendes a dieu foi et a 
la teue  

un poi de iors apres 
ce que ces letres furent leues 
catilina s en ala en l 
ostz que manlius gardoit por conmander 
come sire et come enperere 
et auoit ses banieres et 
ses ensaignes car ancois auoit 
il un pou demoré es chans 
de reatine por apereillement d 
armes quant li senaz oi ce 
si iugerent luesque catilina et manlius fussent tenu 
as autres establirent ior 
que se il dedenz ne 
guerpisoient les armes il 
fussent ensement iugié come anemi 
et coumanda li senaz que 
cycerons gardast la uile antoines 
ses conpainz alast hastiuement a ost contre catilina 

merueilles fu ce dist salustes 
que nus de tote la 
coniuroison catiline ne uint auant 
por nomer ne por descourir 
la chose con li iugemenz dou 
senat eust si grant chose promise 
con de franchise au serf et 
quitee au forfet et autres dons 
assez mes ce fesoit 
li granz desirriers que chascuns 
auoit de la meslee por gaaingnier 

des autres qui iuré 
n estoient pas alerent auquant a 
catiline ou coumancement fuluius li 
filz a un senator fu 
ramenez dou chemin ou il aloit 
a catiline si que ses peres 
meismes le fist tantost ocirre 
lentulus qui a rome estoit 
remes par le conseil catiline enlacoit 
et uns et autres 
et priuez et estranges 
dont il se cuidoit aidier 

en cel tens auoit messagiers 
de france a rome lentulus 
qui sauoit bien que francois estoient bateillerous 
par nature pensa que il 
les porroit trere a soi espoir 
por ce que il les 
cuidoit enconbrez de detes et enuoia 
un marcheant a eus ou 
pledoier de rome li marcheanz ot 
non umbrenus cil auoit esté 
as forres en france et 
connoissoit meint riche home et 
estoit conneuz de meinz 
luesque cil umbrenus uit les 
messages il les salua et lor 
conmenca tot auant a enquerre que 
il lor sembloit de l estate 
de rome et fist chiere de 
dolent  seignors  dist  por 
dieu que uos semble a 
quoi cuidiez uos que cist aferes 
tort coument cuidiez uos 
de ci eschaper par dieu  
distrent li messagier  li 
senator et li bailli de ceste 
uile senblent auer et 
couoiteus et de poure aide 
nos ne cuidons ia uenir a fin 
de ceste dolor se morz ne nos 
i met  quant umbrenus ce oi 
 seignor  dist il  ie 
uos enseignerai bien maniere 
coument uos eschaperez de cest 
peril se uos uolez estre 
home et prendre cuer  quant cil 
oirent ce si furent en 
grant esperance et le conmencerent 
a proier que il eust 
merci d eus come de ceus 
qui estoient encombré de dete 
et ne se sauoient giter dou 
peril qui estoit presenz a 
la cite et li promistrent 
que nule riens n estoit si 
gries que il ne feissent 
por lor deliurance cil les 
mena lues en la meson decii 
bruti qui estoit pres d 
iluec senpronia estoit sa fame 
qui tot sauoit ce conseil 
con nos auons dist arriere 
brutus n estoit pas a 
ostel ainz estoit fors de rome 
gabinius uint a ce conseil 
qui bien parlanz estoit umbrenus 
aouri as messagiers la 
coniuroison noma les persones et 
tex des riches homes qui 
rien n en sauoient por les 
messagiers mielz auiuer puis 
se departirent quant li mesagier 
orent lor aide creantee 
