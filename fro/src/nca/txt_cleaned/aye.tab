segneurs  or faites pes  que diex uous puist aidier  
s orrez bone qui moult fet a prisier si conme charlemaine fist aleuer garnier  e la franche roine qui moult le tenoit chier . 
l enfant fu preus e sage  en li n ot qu enseignier . 
quant li rois ua en bois  ne le uot pas laissier  ou il porte son arc ou il tient son estrier . 
e quant ua en riuiere  o lui maine garnier  ou il porte l ostor ou le faucon gruier . 
quant le roi ueut dormir  garniers est au couchier  e dit chancons e sons por le roi solacier . 
iames n orrez tel honme por gent esbanoier . 
quant uint a ce termine qu il pot armes baillier  li bons rois l adouba  ne uolt plus delaier . 
de sa cort li donna le plus riche mestier  il le fist seneschal e son gonfanonier . 
celui n oblia mie  ainz prist a cheuauchier  auec lui maint baron  car il ueut sormarchier les anemis le roi  confondre e abaissier . 
moult estoit preus e sages e larges despensier  
desus tous autres honmes est li bruis de garnier . 
en la cort ot zz duc qui ot non berengier  
cil fu fiz ganelon  si con i oi noncier . 
e furent conpaignon entre lui e garnier  
mes por une pucele murent tel enconbrier dont morurent as armes plus de yy cheualier  et yy yglises arses  confondu li clochier . 
desormes en orrés la chancon conmencier . 
garniers le fiz doon fu de moult grant ualor  por sa bonte l amoient li grant e li menor . 
aueques lui auoit maint noble poignaor e maint uaillant guerriant e maint bon uauasor . 
por le bon roi soufri grant peinne e nuit e ior  maint chastel li rendi e mainte haute tor  les anemis du roi fist uenir a doucor  de lui les fist tenir con de lor droit seignor . 
moult l enama li rois por sa tres grant ualor  e por itant le fist montepleer d onour  si con porrez oir a petit de demor . 
charles li empereres  qui tant ot grans uertus  fu uenus de sessone  ou se fu conbatus encontre guiteclin  
les sesnes ot uaincus  mes karles de ses honmes i ot asses perdus . 
ocis i fu antoine qui d auignon fu dus  
sa fame en deuint ueue  por l amitie il n orent c une fille cui toute l onor fu . 
en france fu li rois  qui fu uiex e chenus  a laon tint sa cort  moult i ot de ses drus . 
or a mandé sa niece que elle uiengne a lui  
si orra de s onor e saura conment fu . 
aye uet a la cort  la fille antoine au duc  a yy yy cheualiers blans haubers uestus  
e portent lor hernois e lances e escus  e font ses cheuaus traire a force e a uertu . 
e aye cheuaucha le ior zz fauue mul  la sanbue est a or  tote d un chier bofu  
e elle ot zz bliaut d orienne uestu  ainz fame crestienne mais si gente ne fu . 
la cort torna sor aus quant il furent uenu  
li rois sa niece apele  ne fu mie esperdu  deioste l assist  quiq en fust irascus . 
puis a dit tel parole dont bien fu entendu    antoines de ualence   dist karles    tant mar fus  
grant besoing en aurai  petit auez uescu . 
  tot ce lessiez ester   dist bertren de leun    ia ne garra de mort ne chauf ne cheuelu  
mais mariez uo niece e n i atendez plus  si li donnez seignor ou conte ou prince ou duc qui maintiegne la terre a force e a uertu . 
 e karles se regarde  uit garnier iouste lui  e dist li empereres    uenez auant  mon dru . 
puisque uos adoubai es landes de ualbrun  m auez fait grant bataille e fors estors uaincus  e de mes anemis les plus fors confondus . 
ie uos donnasse fie s il me fust escheu . 
hui uos croistroi honor de yy yy escus  
tenez aye ma niece  la fille au dus . 
  uostre merci  biau sire   cil li a respondu  
tant encline le roi duques as pies li fu  
e karles s aresta  si releua son dru . 
e garniers tent la main  s a la dame recut . 
diex ait ceste dame  
si grant painne li crut . 
puisque li rois dauid ot golias feru e ocis a la fonde  dont li essample mut  e iudas machabez le roi antiocus  e gete de londite son conpaignon trassus  ne fu mais d une guerre cheualiers ferus  ne tant barons ocis qui a ioie ont uescu . 
la dame fu donnee e receus li fies . 
senses e amauguin e renars e gontiers en sont uenus corant iusq au dus berengier  ou iouoit as esches a bernart de riuier . 
  en la moie foi  sire   dit ses nies    moult est li dis remeis dont tant uous uentiés  uous nous auez forment de l enor abeissiez . 
de l onor d auignon n en arez mais plain pie  
perdu auez ualence e la pucele aien  car il roi l a donnee au fiz doon garnier . 
 cil respont en riant    ne l dites mais  biaus nies  car il nenn a en france tant hardi cheualier  tantqu il me sache uif  ia la doie baillier que ie ne le ferisse de m espee el chief . 
 e respont amaugins    pensez del manacier . 
 il boute les esches e est saillis en pies  corant en est uenus au roi qui france tient    he  
riches empereres  zz mien don uos requier  c est l onor d auignon e la pucele ayen  que me donna li peres tant dis con il uesquie . 
 et karles li respont    aiez pais  berengiers  
ie n i fu ne ne l soi  trop auez atargié . 
 et cil derront la presse  qui le cuer ot irié . 
  ne l pensés   fet il    ia  sire conpains garniers  que uous prenez la fame e la terre bailliez  
car hui departiront les nostres amistiez . 
ia ne uiurez o li demi an ne entier que ie ne uos en fiere de m espee ens el chief . 
 quant s ot le fiz doon de la mort menacier  il se torna uers lui  doucement respondie    par la foi que uos doi  fort uin beustez hier  ou moult auez dormi qui tant auez songié . 
se si tost m ociés con ci me menaciez  dont serez uos la foudre qui descendra du ciel . 
la fame prendrai ge  par les eux de mon chief  
dehez ait cui on l offre c il ne l ose baillier  
uos estez mes conpains passé yy ans entier  ie uous semons as noces qu o moi uenez mengier . 
  ie irai uoirement   fet li dus berengiers    si uos rooingnerai quant uos serez baingniez . 
tot serez porfendu au brant forbi d acier . 
 en la moie foi  sire   dist amaugins le brun    par le mien enscient  tel plait auez meu dont il seront encore yy cheualier feru  e maint baron ocis qui a ioie ont uescu  
car la fame est mon oncle e donnee li fu  si que li fiz doon l a oi e ueu . 
e se nous ne l auon  moult sera chier uendu . 
 e garniers li respont    dehez ait qui i fu  
n a cheualier en france de tant fiere uertu que  c il m en apeloit  n en preisse l escu  en une hore de ior ne l en face estre mu . 
 e aie parla si que bien l ont entendu    sire dus berengiers  trop auez atendu  
auez uous esté mors que soiez reuescu trop auez demoré  a droit auez perdu . 
ne chaciez mes le cerf que uos auiez meu  car garniers de nentuel a le sien conseu . 
ie ne l quier mais changier quant donné m est a dru . 
 dient par le palais    tel pucele ne fu  
ia qui l aura a fame ne sera confundu . 
 tant menerent d ayen e l ire e la tencon  estez uous ou palais aubouin e milon - cil sont fil pinabel e neueu ganelon . 
ainz montent el palais que n i ont esperon . 
la ou uirent garnier si l ont mis a raison    ne uos pensés uos ia de la nice karlon  ne que uous la prengniez ne l enor d auignon  que se uos le faisiez  de mort uos deffion . 
mes c est des dons le roi  que de uoir le sauon  car il uos doute plus que l aloe faucon . 
uos estez de la geste as yy fiz aymon  q il getét a de france  e maugis le larron  
e puis mistrent la terre en feu e en charbon  d orliens iusq a loon n i laissierent maison  a espaus en ardenne geterent mort guion . 
 e garniers lor respont    estez en pais  felon  
uos e uostre lingnage oceistes bueuon  mon oncle debonaire  quant uenoit d aigremont . 
e uos estez mi honme por la mor au baron . 
qui le me reprouez  de droit uos en semon . 
 tant demenerent l ire que uint a grant tencon  auboin tent les mains uers le chief au baron  que il le uout saisir par les cheueus en son . 
mais garniers le feri du poing de tel rendon  du sanc qui ist des dens li couri le menton  e moillierent les gueules de l ermin pelicon . 
e le roi lor escrie    deseurez uous  baron  
 illec fist karles prandre auboin e milon  e geter en la chartre e mener en prison . 
puis enmainne sa niece a la beneicon  
celle nuit la fist penre li rois a son baron . 
ce fu apres la pasques  celle feste ioiie qui moult est en cest siecle henoree e seruie . 
biaus est li tenps flori e l erbe reuerdie  
bele dame s acesme e uest e chauce e lie  
moult est liez e ioians qui pres est de s amie . 
karles est a loon conme bons rois e sires  ou faisoit ses conmans e tenoit ses conciles  e a fait atorner les barons de l empire . 
garniers le fiz doon a cel ior fame prise  moult li fist grant henor karles de saint denise . 
aye tint par la main blancheflor la roinne . 
elle auoit afublé zz grant mantel hermine  la uousure est d un paile uermeill d amorauine  moult ualent grant honor les pierres qui i sont mise . 
au chief de la cortine  lez garnier  l ont asise  d une part en la sale en tienent lor concile . 
si ennemi l esgardent  moult en ont grant enuie . 
dist amauguin li bruns    ou est cheualerie conme elle est entre nous remeise e afeblie  
miex uorroie morir que a honte estre en uie . 
 estez les uos deuant atot lor conpaignie  irié conme lion e plein de felonnie . 
hui mes uerrez changier le sens por la folie  ci uient bone chancon s il est qui la uos die . 
la cort fu moult planiere  s i fu toz li barnes  
les barons de son regne ot karles acordez  helgot de duneline e l escot guillemer . 
berengiers uint au dois et li sien parentez  il parla hautement e bien fu escoutez    he  
riches empereres   dist berengiers    oez  tandis con uous seruons  e uous nous prametez  e quant nous demandons  adonques nous failliez . 
ie ne sai qui nous a de uostre amor tornez . 
n auons mestier en france quant uous nous y haez  miex weil en autre terre uiure a pouretez que riches en cestui  honnis ne uergondez . 
  berengiers   dit li rois    tant ne uous dementez . 
laissiez le plait d ayen car il est trepassez  
garniers a yy serors  la plus belle prenez . 
si uos sera nentuel richement refermez  dont uous aurez en fie yy cheualiers armez . 
 e cil iure la uirge dont damedieu fu nez que ia le sien lingnage n iert au sien aiostez . 
  s iert li duel esclairiez qui el cuer m est entrez  e mile e auboins de la prison getez . 
tant i a de meffes mon cuer en est conblez . 
mar uit garniers aien e les sienes bontez  
mais se ore n en puet du tot estre tornez  il l estoura encui de tel chose parler  
s il bien ne se defent  traitres ert prouuez . 
uos ia ne soiez rois s a forches ne l pendez . 
 la cort est grant e noble  s i furent li baron . 
e amauguin li brun conmenca sa raison    entendez  empereres  ce que uos conteron  entre moi e mon frere  que tieng par le giron  fumes fil aulori e neueu haguenon  e mile e auboin  fil pinabel le blon  qui tint tote la terre dusqu es uaus de matron . 
il fu iadis ocis por le plait ganelon  
ce le forfist li peres  quel courpes i a lon ne sauez  riche roi  por quoi di cest sarmon au siege a uerberie  sor zz marbrin perron  garniers que ie uoi la conmenca la raison  seignor  quel la ferons  franc cheualier baron moult par est cis rois fel e plain de traison  de mal e de uoidie e de suiection  
poi nous leisse de terre que nous tenir doion . 
pres sui que ie l ocie  uoiant yy conpaignon  en bois ou en riuiere  ou la ou nous porrons . 
quant nous l aron ocis  de noiant nous douton  
il n a mes c un sol fiz  que moult fieble senton  qui moult par sera liez se seruir le daingnon . 
e nous li respondismes  par ma foi  non feron . 
miex uolons tous iors perdre que le roi ocion . 
a ce trai a garant auboin e milon que karles fust ocis se nous l otroisson . 
 li rois a fet les contes geter de la prison e uenir deuant lui por oir la raison . 
li rois a fet les contes de la prison issir e uenir deuant lui por la raison oir . 
auboin parla primes  qui moult bien fu ois . 
par le mien enscient  si ueist tot escrit  la premiere parole ne la recordast si . 
  entendez  empereres   dist li dus auboin    a zz siege a uerbiere  sor zz perron marbrin  ne fusmes que nos yy e garniers  qui ce dist  seignor  quel la feron  par dieu qui ne menti ia estes uos par armes corageus e hardi . 
mal nous baillist cis rois  diex le puist maleir  
poi nous leisse de terre que nous doions tenir . 
pres sui que ie l ocie au soir ou au matin  en bois ou en riuiere  s i poons auenir . 
por nient en douteron quant nous l auron ocis  
il n a mes c un sol fil  le petit loeis  qui moult par sera liez se le deignon seruir  s aidier nous uoulez  par tens l estuet morir . 
e nous li respondismes  si m ait diex  nenil . 
miex uoulons tous iors perdre que karles soit ocis . 
pres sui que m en conbat se il est contredis . 
 e garniers li respont    traitor anemi  recreant t en ferai se diex pleit e ie uif . 
 il donnerent lor gages  li rois requeilli . 
e aye fu dolente  onques mes ne fu si  
de la poor qu el ot tot li chania le uis . 
berengiers l en esgarde  par contraire li dist    duchese d auignon  moult dechiet uostre pris . 
menbre uous du contraire que l autrier me deis  que chacoie le cerf que garniers auoit pris . 
se se donne que uo dru soit ocis  encore aurai ie uos e la terre a baillir  
si en prendroi mon droit belement  a loisir . 
 e respont la duchoise    tais  fel  
por coi le dis miex uodroie estre nonne ou sanz segnor tous dis que ie fusse aioustee a la geste aulori . 
 blancheflor la roinne l entendi  si s en rit . 
la bataille fu prise e li gage donné . 
ez girart de riuier ou descent au degre  qui tint hui e naumur e dinant e ruise . 
e cil fu niez garnier e de sa seror nez  d une fille c ot de nentuel  li barbez . 
s ot en sa conpaignie yy cheualiers armez . 
ainz monta el palais qu esperons eust ostez  
l empereres le baise uolentiers e de grez . 
entre lui e garnier s asient lez a lez . 
garniers l acole e baise  bel l a araisonné    ditez  biaus nies girars  qu auez tant demoré desor tous ceus du siecle deuon cest roi amer  qu il a le sien lingnage au nostre aiousté . 
mais li fil ganelon m en ont forment pené  e m ont en ceste cort traitor apelé  demain ert la bataille  li gage en sont donné . 
  oncles   ce dit girars    moult auez bien ouré  
ie la ferai por uous de bone uolente . 
  biaus nies  ne porroit estre por zz mui d or conblé  
ie la ferai mon cors  qu ainsi est porparlé . 
  he las  
 ce dit girars   dont ai trop demouré . 
ha  
barnage de france  conme auez oublié le grant duel de rollant  guerpi e trespassé  
trop ont li traitor en grant cort conuersé  
pendu deussent estre bien a yy ans passé  demain eincois le uespre seront au doi monstré . 
 dist amauguin le brun    trop en auez parlé . 
n a cheualier en france n en la crestiente que ie  en bone cort  n en face coi ester . 
demain  ainz miedi  en aurez tuit assez . 
 haut demainnent entr eus e l ire e la tencon . 
berengiers contralie garnier le fiz doon    en moie foi  garniers  ne dirai se uoir non  se au roi remenbrast de uo pere doon  de l asaut qui fu fait a nentuel sa maison  de l orgueill uos consins  les yy fiz ainmon  ia n eussiez sa niece ne l enor d auignon  dame aye  la duchese a la gente facon . 
 e garniers lor reproche lor pere ganelon  qui porta le mesage au roi marcilion  dont furent mort a glaiue li yy conpaignon . 
e respont l empereres    estez en pais  baron  
ia nen ert fin ne pes  acorde ne pardon  ne nulle deceurance se par bataille non . 
 la cort s en est alee de loon a soison  
blancheflor la roinne e aye d auignon au baron saint geruais tornent a oroison . 
ce fu a une feste du baron saint basile  garniers le fiz doon a faite sa uegile  
la messe li chanta li euesques morises . 
il offri de besans qui bien ualoit yy liures  e aie la duchoise e noches e afiches  encor sont el monstier en saintes filatieres . 
e li fil ganelon e auboin e miles sont uenu au palais quant la messe fu dite  
deuant le roi iurerent  si que francois l oirent  que garniers uot mordrir le roi par felonnie . 
e li dus reiura  por son cors escondire  onques a karlemaine ne quist mort en sa uie . 
e auboin s arma  qui ne se tarda mie  il uesti zz haubert dont blanche fu la tire  e laca en son chief zz uert elme d aufrique - deuant  ens el nazel  reluist une bericle . 
une espee trenchant li caint ses freres miles qu aporta ganelon  son oncle  de marcille  
a son col pent l escu qui fu reinbaut de frise  
hante auoit grosse e roide dont li acier brunie . 
on li a amené le bai de monsenie  e auboins y monte de si grant legerie qu il n i bailla estrier ni arcon n i prent mie . 
qui oist le parage con hautement s escrie    fiz a bon cheualier  ne recroiez uous mie  
car si n estes uaincu  uo geste arez honnie . 
 e respont auboins    seignor  ne l dites mie  
encui saura garniers de ma cheualerie  sanz clers e sanz euesques  a m espee forbie . 
 estez les uous ou pre o lor grant baronnie  e sonnerent lor greilles moult haut  a la bondie tot premerainement uint auboin el chanp . 
e garniers s adouba a loi d onme uaillant  il uesti une broigne fort e roide e tenant  qui onc ne fu faussee par nulle arme tranchant  
il laca en son chief zz uert hiaume luisant qui fu a zz iuif qui tint ierusalant  - cil de la l apeloient matol le fil matant zz paiens le trouua en l ostel abrahant  en zz sarquel uermeil ou ot iut longuement . 
e a caint une espee afilee e trenchant  
en l escu de son col ot paint zz lyon blanc  hante auoit grosse e roide e gonfanon pendant . 
on li a amené rosenet le bausant . 
garniers fu adoubez e bien e noblement  e ses destriers li fu amenez en present  
e li dus y monta tant legerierement q ainz n i bailla estrier n a arcon ne s i prent . 
li cheuaus donne zz saut quant le cheualier sent  
e girars e si honme le siuent bonnement qu il n i ait traison ne nulle estrange gent . 
quant il ist de la porte  si ua dieu aourant  e encline le ciel  e mercie sa gent . 
estez le uous el chanp ou auboins l atent . 
moult par fu grant la noise e li cris e li ton quant furent mis ensenble li cheualier baron . 
garniers uit auboins  si l a mis a raison    uassal  uos m auez mis en grant torblacion  
uos e uostre parage doint diex maleicon  quant m apelastes onques de nulle traison  
e por coi le pensastes  di  encrinmé felon  que ie la mort querisse l empereor karlon certes  ie ne l feisse por or ne por mangon . 
uos e uostre est plain de traison . 
 e respont auboin    nous le uous mosterron . 
 il broche le destrier des tranchans esperons  e garniers le fauuel qui li cort de rendon  que des escus percierent le taint e le lyon . 
auboin fiert garnier par tel deuision que del flanc li trencha par deseure l arcon  
e garniers le refiert en guise de baron  que parmi le coste li met le gonfanon e le bon fer tranchant de la lance zz troncon  e que deriere au dos li pecoie l arcon  si trancha au cheual l eschine e le crepon . 
le cheual trebucha souz auboin adon  e auboin se drece  petit iut ou sablon . 
grant honte ot quant cheu le uirent li baron  e de ce que il ot perdu son aragon  
par mautalent iura le cors saint semion qu il en rendra garnier moult apre guerredon . 
il a traite l espee qui li pent au giron  qui fu bonne e tranchant  plus luisant d un glacon . 
puis apela garnier par contralioyson    par dieu   dist il    garniers  ia ne uos celeron  on uous soloit tenir a mont hardi baron  
la proece n est pas en tel la cuide lon . 
prest le sui de monstrer a droit e a raison . 
mon cheual auez mort par fine traison  
par celui saint apostre c on quiert el pre noiron  se uous ne descendez delez moi el sablon  a ceste moie espee dont a or est li pon aura uostre cheual zz autel guerredon . 
que de die soit maudit  qui souffri passion  la main du cheualier e le bras e le pon qui lait son auersaire e ocit l aragon  
mes se uos descendez lez moi  ie l uos pardon . 
si seron pie a pie  ainsi nous abatron  
si n iert une bataille de failli chanpion  que uos auez trouué en moi tel conpaignon qui ia fera dolent dame aye d auignon . 
e uengerai de uos le roi de monlaon  que uosistes mortrir iadis par traison  
mes ie le uengerai ainzque nous departon . 
se uos estes leupart  ie uoel estre lion  or a chacun a point trouué son conpaignon . 
  par ma foi   fet garnier    e ie descendrai don  ie croi que ce sera a uo maleycon . 
 a ce mot descendi li dus de l aragon puis l atacha lez lui  a zz arbre selon  e a traite l espee dont a or est le pon  or sera la bataille cors a cors el sablon . 
si en soit diex au droit par sa redenpcion  
a genoillons se met dame aie d auignon  e proie damedieu qui souffri passion qu il garisse de mort garnier le fiz doon e enuoit male honte as parens ganelon  qui sus li orent mis  a tort e sanz reison  que il deuoit mortrir l empereor karlon . 
dame aie la duchese se fu agenoillie  par deuers orient a sa face drecie . 
damedieu le poissant moult doucement deprie qu i li gart son seignor qu il ne perde la uie . 
auboyn uint a lui par mont grant felonnie  e a haucié l espee qui luist e reflanbie  a garnier de nentuel a fet une enuaie . 
grant cop li ua donner sor la targe florie que garniers seur sa teste ot por le cop lancie  desoz la bougle d or la li a pecoie  une piece enporta a l espee forbie  
de la feri l espee sor l iaume de pauie  a l iaume n a mefet la monte d une alie  
lez la senestre espaule est l espee glacie  yy mailles enporta de la broingne treslie  du trumel de la cuisse enporte une partie  si que li sanc tot cler contre terre en rougie  
l esperon li coupa bien plain doi e demie  
l espee fiert a terre de si grant escuillie grant demi pie l enbat dedens la praerie . 
tot chancela garniers  mes il ne chei mie . 
quant son neueu le uoit  girars chiere hardie  ne fet a demander se au cuer li annuie  
a li meisme dit  basset  a uois serie    he  
garniers de nentuel  quele la t a paiee  
se ne uos en uengiez  par dieu le fiz marie  ie morrai de corroz  a ce ne faurai mie . 
ie uos requis orains  en la sale uoutie  que por uous conbatisse a l espee forbie . 
pleust au roi des ciex e sa mere marie que ie fusse por uous sous uo targe florie  
ie cuit que la bataille fust assez tost faillie . 
 francois en ont parlé e la cheualerie  s auboyn ne fust nez de si fele lingnie  n eust tel cheualier iusques en tabarie . 
dame aye d auignon a la color changie  e proie damedieu  le fiz sainte marie  qu i li gart son seignor que li glos ne l ocie . 
dame aie d auignon a la color muee quant elle d auboin a ueu la colee . 
damedieu reclama  e la uirge honoree  qu i li gart son seignor dont ele est espousee e confonde auboyn a la male pensee  e toute sa lingnie soit de feu alumee  qui ont par tantes fois douce france troublee . 
par eus fu mort roillans a la chiere menbree e le conte olliuiers c est uerite prouuee e tous li yy per de la terre honoree . 
  sire diex   dit la dame    plaise uos e agree  si con de mon seignor uos sauez la pensee  que il en ait l enor  hui en ceste iornee . 
 e garniers de nentuel a la bone pensee  qui auoit du gloton asenti la colee  e si uoit entor lui de gent tel assenblee  e il ot la murmure  le brait e la criee  plus li est de la honte qu il n est de la colee . 
auboyn recuida recouurer de uolee  mais garniers li donna seur l iaume d aquilee grant cop e merueilleus de sa tranchant espee  
le cercle li trancha qui fu de bonne ouuree  e li glos auboyn a la teste tornee  
par ce li fu la teste quant a ce cop sauuee . 
par desous le haubert descent la bone espee  yy mailles li trancha de sa broigne safree  e l en y a tailliee toute la gironnee . 
par deuers le trumel l espee est rendiflee . 
garniers l en abat ius une tel charbonnee du braion d une truie n eussiez tel denree  
l esperon li trancha  en terre fiert l espee  pres de pie e demi est en la terre entree . 
auboyn chancela  a male pensee  e de l un des genous est cheu en la pree  
dont sa geste fu moult corocie e troublee . 
si en parlent li per de france la contree  
li uns a dit a l autre    uirge beneuree que feistes de dieu la saintime portee  metez pes en ces yy si uos plest et agree  car se li uns des yy y a la uie outree  on ne uerra mais tel en france la contree . 
 dame aye d auignon esgarda la colee que garniers a donnee auboyn de l espee  e de l un des genous fu uolez en la pree  
la mere damedieu en auoit merciee . 
quant auboyn li glos se sent adomagier du cop que li donna le fiz doon  garniers  par force e par uertu du brant forbi d acier  qui l a fet d un genoill a terre agenoillier e par les yy narines li fet le sanc raier  li glos en a tel duel le sens cuide changier . 
dont iura damedieu  le pere droiturier  que se il ne se uenge  ne se prise zz denier . 
a ce mot enpoingna le brant forbi d acier  tost e deliurement est uenus a garnier . 
le cop qu i li donna li uoloit uendre chier  bien li cuida la teste a premier cop tranchier  mais garniers tent encontre son escu de quartier  e li glos y feri de l espee d acier con cil qui de l espee se sauoit bien aidier . 
parmi trancha l escu conme zz rain d oliuier  
d iluec a fet l espee sor le hyaume glacier  que les flors e les pierres en a fet trebuchier  le cercle li trancha - n i ualut zz denier du cuir e des cheueus li enporte a l acier  le sanc uermel li fet de la teste raier . 
se ne tornast l espee el poing au pautonnier  enfreciques es dans n i lessast que trenchier . 
plus de yy pies est reculez garniers . 
a ce mot auboyn li conmence a huchier    uos  garniers de nentuel  ie croi a mon cuidier que karles uous a fet a tel aconpaignier qui uos fera encui si fort escot paier dont conuendra dame aye d auignon lermoier  e trestous uos parens  si con i ai en cuidier . 
tu pues par zz sol point ta uie respitier  rent moi ynelement ton brant forbi d acier  e te clainme uaincu  uoiant maint cheualier . 
moi e mon grant  qui tant fet a proisier  irons a karlemaine por toi merci proier . 
ie li dorrai eincois de besanz zz sestier que ne te perdoint s ire a petit de targier ce que tu confessas de li tuer l autrier e que tu le deuoies par poisons engignier . 
fai lai ysnelement  ie le te lo  garniers  
e se tu ce ne fais  saches sans mencongier ia te porfendrai tot de m espee d acier  que dieu ne saint ni herbe ne t i ara mestier . 
 garniers a d auboyn la renporne entendue  e si a la colee bien du gloton sentue  
le sanc uoit de sa teste cheoir sor l erbe drue . 
or sachiez que garniers en a grant ire eue . 
adont fiert auboyn de s espee molue  
li glos li a la targe a l encontre tendue  li dus garniers li a par le milleu fendue . 
sor le cercle de l yaume l espee est descendue  ensement li trancha con fust une laitue  
par si tres grant reidor l espee est descendue que la senestre oreille li a du chief tolue . 
dont li a dit garniers a la fiere ueue    par dieu  sire auboyn  m espee auez sentue . 
encor ne l auez uos pas a droit conneue  
mes se il plest a dieu e la uirge asolue  uos la connoistrez miex ainzque nuit soit uenue . 
mar auez contre moi traison esmeue  
il uous uausist miex estre en ynde la perdue . 
au premier larrecin que ferez  de uenue serez tantost pendu  ce est chose seue . 
uos n auez c une oreille  l autre uous ai tolue . 
uo loiaute sera encui aperceue  e la grant tricherie de uous reconneue . 
si soit l ame de moi du cors dieu asolue que onques traison par moi ne fu meue . 
 auboyn a grant duel quant la parole entent . 
s oreille uoit a terre  dont a le cuer dolent  onques mes n ot tel duel en trestout son uiuant  
il iura damedieu  le glorieus poissant  que se il ne s en uenge  ne se prise noiant . 
uenus est uers garnier moult enragiement  de sa tranchant espee le fiert si roidement amont sor son escu que tres parmi li fent  e de l yaume du chief une piece ensement . 
s or ne tornast l espee el poing au soduiant  il eust mort garnier  dont fust domage grant . 
mes l espee torna si conme en resortant  fors du poing li uola malgre son nes deuant  
adont fu auboyin esbahi durement . 
repenre la cuida  mes trop ala tariant que garniers de nentuel l auoit leuee auant . 
la soue met ou feurre  l autre ua paumoiant  a auboin escrie    dans glos  n irez auant . 
ca me lerez la teste se diex le me consent . 
 mes auboyn estoit hardis e conbatant  uers son cheual s adrece qui se gesoit el chanp  e a pris une mace qui a son arcon pent . 
mes achart e handre  qui furent si parant - cil furent fil maquaire se l estoire ne ment cele part sont uenu a yy de lor gent  
ia ociront garnier se dieu pitie n en prent . 
si eussent il fet sanz nul delaiement se ne fussent les gardes qui bien gardent le chanp  qui honme furent karle e furent plus de yy . 
a l encontre lor sont saillis ynellement  la mellee conmence e la noise s estent . 
tost en orent le pis li felon soudoiant  yy en ont mort a l enconmencement  e les yy en prison furent mis laidement . 
karles iura la barbe qui au menton li pent que il ne beura mes ne clare ne piment tantqu il ara fet d eus tout son plain iugement . 
auboyn e garniers furent encor ou chanp . 
auboyn fu ou chanp  qui fu frere milon  e fu cousin maquaire e neueu ganelon  qui fist en rencheuaus la male traison dont furent mort a glaiue li yy conpaignon . 
li glos tint une mace de cuiure e de laton que il ot aportee pendant a son arcon  
par mautalent en fiert garnier le fiz doon  desor son elme li donna tel fraion que si fu estordis garniers le fiz doon que il est d un genoil cheu a genoillon . 
se li glos recouurast  mort eust le baron  
mes garniers se dreca sanz nulle aresteson  e a haucié l espee qui ia fu au gloton . 
auboyn a feru  car ne het se lui non  ainsi conme diex uolt  le roi de tot le mon  que le poing li copa  dont ie fis mencion  a quoi il tint la mace  
si li en fist mongon . 
a terre chiet li glos tres enmi le sablon . 
de celui cop a ioie dame aie d auignon  elle ne fust si liee de tot l or d aragon . 
auboyn une piece se iut en pasmeson  e quant il resperit  si dist en sa raison    ne me touchiez uous plus  gentil fiz de baron  e ie confesserai toute la traison par quoi ie uous auoie merlé au roi karlon . 
faitez moi ci uenir karle de monlaon . 
 e les gardes ont dit    uolentiers le feron . 
 karlemaines uint la  o lui le duc naymon e des barons de france assez e a foison . 
e l emperere apele auboyn le gloton    uassal   dit karlemaines    di ta confession . 
por quoi merlas a moi garnier le fiz doon  ha  
sire   fet li glos    le uoir uos en diron . 
ie mis sus a garnier la mortel traison qu il uos uoloit ocire d espee ou de poison  e si uos dirai  sire  par quel condicion  ie le cuidai ocire en ce chanp a bandon  e si cuidai auoir dame aye d auignon . 
ie l eusse donnee a mon frere milon qui la deust auoir par droit e par raison  
por tant que uos iadis l en feistes le don  bien la deut auoir par droit e par raison . 
car sachiez que mon frere est loial e preudon  ni onques n i pensa nule rien se bien non  
il n a culpe en ce fet que le celerion ce fet me fist enpenre aquart e hondrion  ceus que uos auez mis hui en uostre prison  
par ceus ai ge perdu e l oreille e le pon . 
e uos  soiez honnis  empereres karlon  se uos ne lor rendez de ce fet guerredon . 
ie me rent por uaincu par deuant maint baron  
por ce ne di ie pas que cuide auoir pardon  ne a l ame de moi nulle remission . 
se ie uois en enfer  selon m entencion  ie trouuerai laiens mon oncle ganelon  pinabel de sorence e mon parent guion  nous seron moult grant geste en cele region . 
mes ie descorpe bien mon chier frere millon . 
se l ame de moi ait au iugement pardon  mon frere n i pensa onques riens se bien non  
le fet esuint par ceus c on a mis en prison  e par ensement que le celerion  barons   dit karlemaines    prenez moi ce gloton  e me faites les yy geter de la prison qui mistrent sus garnier la male traison e le uoudrent ocire  
si est droit e reison que chacun d eus en ait tantost son guerredon . 
or tost si les menez tous yy a monfaucon  
que par l ame pepin mon pere  le baron  ie ne mengerai mes de char ne de poisson si aront lor deserte d auoir lor guerredon . 
 e cil ont respondu    uolentiers le feron . 
  barons   dit karlemaines    bien est raison e drois de ceus qui ont mespris la ueniance prenois . 
auboyn se confesse  si con uous entendois  que ce li firent faire li gloton maleois qui sont en ma prison . 
par dieu qui fist les lois  il en seront destruit  tant weil que uos sachois  
e auboyn ou eus  li felons maleois . 
mes millon n i a coupes  si con uous entendois  
son frere le descorpe  si est raison e drois que ne li soit iames reprochié de francois . 
  sire   dient li per    uos en ferois uo chois . 
 adont sont amené li gloton maleois  
auboyn deuant toz fu atelez encois  lui e les maus glotons trichieres maleois  ne furent trainés ne pendus c une fois . 
e mille fet trosser pres d un mui de mensois  a karlon les tremet qui de france fu rois . 
karles prist le present  mes ainzque soit mois  se damediex n en pense  le conperra li rois e si fera garniers de nentuel  le cortois . 
or uient bonne chancon  mesque uos entendois  
iames par iouglaor nulle meillor n orrois . 
li rois fet le present e penre e estoier que li enuoia mille  le felon pautonnier . 
en iceli present auoit maint bon denier que puis conpera karles  si fist li dus garniers  si con porrois oir a petit de targier . 
karles a por milon tantost fet enuoier  e li manda li rois qui a france a baillier uiengne parler a lui en son palais plenier . 
e millon si a fet  qui ne l osa leissier . 
li rois l asist lez lui en son palais plenier  puis li a dit li rois  oiant maint cheualier    miles   ce dit li rois    ie sai sanz mencongier uos estez d une geste ou il a maint princier  e si auez sous uous tel terre a iusticier dont uos poez mander de gent yy millier . 
por la grant loiaute que i oi de uos noncier  que n auez ou fet corpes de cest estor premier de quoi on a destruit maint uaillant cheualier  de ce fet uous clain quite de bon cuer e d entier  
descorpé uos en a tel que ne weil noncier . 
uos ne uos deuez pas corocier s on fet a zz mauues sa droiture paier . 
e ie deffens a tous en mon palais plenier que le uous doie nus nullement reprouier . 
ie uos conmant con rois  e deproi e requier que uos d ore en auant soiez amis garnier  le seignor de nentuel que ie par ai tant chier  
entre uos yy e nayme soiez mi conseillier . 
par si faite raison con ia m orrés noncier  ie uous afi con roi que la prime moillier que uos uorrois auoir en mon pais plenier  por qu elle n ait mari  loiaument  sanz trichier  que ie la uous dorrai de bon cuer e d entier . 
e soiez bons amis plus que n estiés yer . 
  sire  ie m i acorde   ce dit le pautonnier  dont les fet deuant lui karlemaines baisier  
mes ce fu pais sanz foi  si con m orrez noncier  que puis en fu ocis en traison garniers . 
a icele parole ez uous zz messagier qui monta les degres du grant palais plenier  
karlemaine demande  on li ua enseignier  e li mes deuant lui se cort agenoillier . 
ia dira tel parole a petit de targier qui moult corouca puis le gentis dus garnier e aye d auignon  sa cortoise moillier  si con porrois oir a petit de targier . 
le mes uint deuant karle en la sale pauee  qui ot fet sa iustise d auboyn la iornee  dont sa lingnie est moult corocie e troublee . 
por quant au duc garnier orent fet l acordee  mes ce fu une pais de traison forree . 
li mes a une leitre au roi el poing plantee  
e karles la fet lire  quant la cire ot froee  a zz sien chapelain qui li a recordee . 
a karlemaine a dit    n i doi faire celee  rois enseys uous mande colongne la lee que felon sarrazin li tolent sa contree . 
por diex  secorez lai si uos plest e agree . 
en conuant li eustez  iadis une iornee  que se de sarrazins sa terre estoit gastee  uous le secorriés  uos e uo gent armee . 
  tot ce fu uoir   fet karles    par ma barbe merllee . 
 au messagier a dit    escoute ma pensee  ua  di a ton seignor ainz quinzainne passee li ferai ge secors  par la uertu nonmee  o moi yy yy de bonne gent armee . 
par garnier i sera m oriflambe portee  milon uenra o nous a iceste assenblee . 
  ire   ce dit li glos    si soit con uous agree . 
 adont fu la gent karle ynelement mandee  plus de yy yy mile a on sa gent esmee . 
karlemaines conmande que l ost soit aroutee  a garnier de nentuel l oriflambe a liuree . 
dame aye d auignon a li dus apelee    alez a auignon  ou uos serez menee  
foucon e guinemers a la chiere menbree e girars de riuiers a la bone pensee uos menront a nentuel  si uos plest e agree  a yy cheualiers de mesnie priuee . 
  sire   ce dit dame aye    si soit con uos agree . 
 au partir de garnier mainte lerme a ploree . 
karles esmut son ost  sa gent sont aroutee  o lui s en ua millon a la male pensee . 
amauguin e senson ot dit a recelee que de lor gent yy yy soit tantost aprestee  qui s iront enbuchier ens el bois de ualpree . 
yllec sera dame aye saisie e atrapee  e la gent qui l amainnent soient a mort liuree . 
e il ont respondu    il nous plest e agree . 
quant uous serez dela  en cele autre contree  pensez conment garniers ait la uie finee . 
dame aye d auignon uous sera bien gardee  
si tost con reuenrez en france la loee  nous feron tant a karle  par la uirge honoree  que dame aye sera uo mollier espousee . 
 
