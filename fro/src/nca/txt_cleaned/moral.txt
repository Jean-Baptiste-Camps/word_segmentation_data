ki cest secle trop siut ne uait pas droite uoie 
quar ioie d icest secle c est uns uenz n est pas ioie 
mut est de poure gent qui trop fer s i aploe 
kar onkes n est si plaine qu il a derrains n anoe 
mais la ioie celeste n est pas d iteil maniere 
ne uait mie caniant et auant et arriere 
tote est plaine de bien tot ades est entiere 
oi deus cum bur fut neiz qui tele ioie at chiere 
ki cele ioie at chiere de uaniteit n at cure 
uolentiers ot parler de la sainte escriture 
n at nule uolenteit de maluaise apresure 
ne ne fait ne ne dist nule rien senz mesure 
li deu sers qui la ioie del ciel at encouie 
il soi guardet d orgulh d auarisce et d enuie 
grant mal quidet auoir fait s une foiz dist folie 
deu aimmet deu desiret quar a lui sol s afie 
deus cum dulce amurs est de deu a enameir 
cum desireiz desiers de deu a desireir 
bur fut neiz cui deus uult de s amur enflameir 
car s amurs fait l amur del pechit oblier 
ne poroit raconter nuz hom en nule guise 
la digniteit de l anrme qui de deu est ensprise 
car deus mimmes il fait en li sa manandise 
et permanoir li donne ades en son seruise 
d iceste dulce flamme qui l anrme espurge et saine 
ardoit si docement marie magdalaine 
nule riens ne ueoit k ele ne li fuist uaine 
senz l amur de ihesu de cui ele astoit plaine 
uns liures est mut genz que rois salomons fist 
esperitaz chose est de quantqu il i ecrist 
faiz est de la sainte anrme et de deu ihesu crist 
qui de li fait s amie si cum li liures dist 
la list hom comment deus de l anrme fait s amie 
comment il li promet lui et sa druerie 
de quelz aornemenz ele est apparillie 
cant il en son palais par la dextre l enguie 
queil sunt li uestiment dont l anrme est aorneie 
uestue at pieteit cariteit affiubleie 
cente est de casteeit de iustise acehmeie 
chalcie de bone oure de sauoir coroneie 
deus at chiere iteile anrme plus n aimmet nule chose 
cant de s amur la uoit tote enuiron enclose 
ueriteit uos uulh dire et tres bien dire l ose 
la sainte anrme est li sieges u ihesus soi repose 
l anrme at ioie et repos en cui deus uult manoir 
mais onkes n est si sainte ne de si grant pooir 
ke deu puist en cest siecle si cum il est ueoir 
k ele s en est partie donc li lait il sauoir 
quant l anrme del saint homme lo secle et lo cors lait 
et tote descombreie uers paradis s en uait 
nul angele n at en ciel qui grant ioie n en ait 
de la sue uenue deus mimmes liet s en fait 
piement la rezoit et dulcement l apelet 
 ueneiz  fait il  m ammie amurs de turterele 
n at en uos ke blameir uos estes tote beele 
entreiz en nostre cambre la u ioie reuele  
c est la cambre u li angele ne finent de chanteir 
nuz hom ne puet la ioie ki la est raconteir 
la ioie ne puet dire boche ne cuers pensseir 
bien auront esploitiét qui la poront entreir 
mais la ne uient l om mie si cum ie quid dormant 
ia n i seront ueut preceos recreant 
ne cil qui a luxure soi uunt abbandonant 
tremmelor lecheor ne glot ne beuerant 
la ne seront larron ne robeor ueut 
qui prendent les usures ia n i seront connut 
ne qui la poure gent apressent receut 
tuit seront fors chaciét tot seront fors ferut 
cil qui tant soi delitent d ostoirs et d esperuiers 
qui si grant ioie mainnent de chies et de leuriers 
ie cui puiske li secles plus ke deus les at chiers 
ia nul n en conistrat saiz pierres li portiers 
mut poriens ankor dire des altres pecheors 
mais ci les lairons ores s en parlerons alhors 
cant nos dirons d enfer les maz et les dolors 
or returnons arriere si parlons des melhors 
li bons hom qui deu at et la sue amur chiere 
cantqu il fait il esgardet et deuant et derriere 
il ne uult contre deu faire en nule maniere 
par coi car il redote ke deus ne li requiere 
bien seit de quantqu il fait de qantk il at ouré 
ke tot est deuant deu escrit et saelé 
de quantc om ci mesfait se ci n est amendé 
tot iert en l altre secle durement compareé 
teiz hom est qui bien fait car il n ose mal faire 
por poor de l enfier qui si art qui si flaire 
ki fait les doliros ploreir crieir et braire 
ce fait maint pecheor de son pechiet retraire 
et ce ne doit om mie de tot en tot blameir 
car enssi puet li hom lo bien aconstumeir 
et soi de iors en iors en l amur deu fermeir 
k a derrains ne ne uult ne ne s en puet turneir 
se uolenteit auiez d escolteir et loisir 
et a uos ma parole ne deuoit desplaisir 
ie uos reconteroie chose bele a oir 
ke granz biens est lo mal laissier et deu seruir 
deus aimmet mut cel homme qui niant n at mefait 
ne gaires moins celui qui del mal soi retrait 
car il auient souent cil qui lo pechiet lait 
plus sert deu et plus l aimmet que cil qui mal n at fait 
a ce ke ie dirai se bien uoliez entendre 
ge cuit uos i poreiz alques de bien aprendre 
bon confort i puet hom e bon exemple prendre 
comment li hom soi doit de l anemi defendre 
uns hom fut d etyope qui moyses ot nom 
ne di pas de celui qui fut freres aaron 
unkes nulz hom ne uit plus cuiluert plus felon 
si musdre traitor si boscage larron 
por sa grant felonie lo deietat ses sire 
tant par eret maluais ke nuz ne l uos puet dire 
plains astoit de luxure de maltalent et d ire 
ce sunt auerseries dont li hom tost empire 
o li s acompanierent traitor et felon 
par ce k il eret fors s en fisent lor baron 
k entr eaz n eust sanior ne prince se lui non 
com male companie c est de mal compannion 
car cum plus auoir puent li maluais de posteit 
tant funt il plus de mal et plus d auersiteit 
tant seront plus parfont el fou d enfier ieteit 
la brairont la diront  chaitif mar fummes neit  
quant moyses fut faiz des larrons li princiers 
al tolir al tueir fut toz iors li promiers 
car del cors eret fors et des membres legiers 
or oiez deablie ke fist li auersiers 
ilh trespassat noiant une aigue forte et leie 
de l une riue a l atre auoit une liweie 
ses dras ot sor son chief entre ses denz sa speie 
si droit s en alat oltre que poi fist d aualeie 
ankor n astoit a terre que li pastres lo uoit 
qui la gardoit berbis que moyses queroit 
lors soi prent a la fuie car bien lo conissoit 
et a teil barbarin qui soi combateroit 
kant moyses ne uit lo pastor que fist il 
quatre multons aert si repasset lo nil 
ensi auoit nom l aiwe n i redotet peril 
la u souent noiét sunt homme cent et mil 
puis manioit de la char tant qu il uult l atre uent 
si en achatet uin et blanc pain de froment 
dis et uit hanas biut de uin tot erranment 
et puis cinquantes liwes corut isnelement 
ce fist tot en un ior et puis si repairat 
la u il l atendoient a ses hommes ralat 
iteil uie et peor par maint ior demenat 
or diromes auant comment deus lo saluat 
un ior oit de deu un saint homme parleir 
oit de paradis la ioie deuiseir 
les granz dolors d enfier et les tormenz nomer 
maintenant li commencet ses corages mueir 
 eei las  fait il  pechieres et tres maleuros 
par k es tu si despers et si malizious 
as oit cum est laiz enfers et pouros 
mercit beaz sire peres ihesu deus glorious 
kaitis maleuros por coi fui ge engendreiz 
par coi fui ge nurriz par coi fui ge porteiz 
s a moi est li tormenz de l enfer destineiz 
uraiement porai dire chaitis ke mar fui neiz 
dignes sui ge d enfer mais deus est merciables 
ses matalenz n est mie s on soi repent durables 
pius deus fai k en tes oures des or mais soie stables 
ke m anrme n assorbisset en abisme diables 
al conseil de prodommes uolentiers m amendrai 
et az pechiez del secle ia mais ne returrai 
solunc la tue aiue uolentiers toi serurai 
se ie toi relenquis ia mercit ne me fai  
apres iteiz paroles de la soi departi 
uait criant et plorant  merci sire merci  
toz les deliz del secle maintenant relenqui 
en un enclostre a moines main a main se redi 
deus cum doit hom prisier bon homme precheor 
nuz hom ne puet faire oure en cest secle mellor 
ke conuertir et faire iuste de pecheor 
et returneir a uoie ceaz qui sunt en error 
cil sainz hom fist lo ior bonne oeure et grant uertut 
par cui parole deu moyses reconut 
mais li bon precheor ke sunt or deuenut 
par foit des bons n est guaires mais des altres est mult 
cant moyses uer deu ot sa uie turneie 
ilh auoit si cum moines uestue cote leie 
ne manioit mie mut de salmon a peureie 
ne ne li criut en gros li colz ne la uentreie 
lo cuir n auoit il mie deliet et roselant 
ne n aloit pas ses uentres par deuant lui crolant 
hom ne soloit ia mie gras deuenir iunant 
mais or n est pas meruelle li secles uait muant 
anzqu il deuenist moines s astoit il gros et gras 
mais ne demorat guaires se fut maigres et las 
les pechiez k auoit faiz ceaz n oblioit il pas 
beaz deus cum tost s amende de cui tu mercit as 
puis fist un habitacle u toz iors demora 
onkes plus sainte uie hermites ne mena 
ce ke il auoit fait nule ore n oblia 
segurs soit qui s amendet ke mercit trouera 
un ior uinrent a lui armeit quatre larron 
ki pas ne l conissoient briserent sa maison 
mais il ne l pot soffrir or oiez del baron 
toz les loiat ensemble solz senz nul companion 
kant bien les ot loiez en son col les leuat 
en en l enclostre a ses freres toz quatre les portat 
si cum un fais de strain deuant eaz les ruat 
tuit en ont grant meruelle oiez cum il parlat 
 sanior tresque iu sui turneiz al deu seruise 
ia mais n iert hom par moi tueiz ne femm ocise 
ensi cum uos saueiz et la letre deuise 
cez hommes demeneiz a uostre comandise  
ne lor fist plus de mal cil furent desloiét 
cant moysen connurent mut s en sunt meruillit 
tot maintenant guerpirent lo mal et lo pechiet 
cum bone larrenie dont il ont deu guaniét 
cum plus grant desier at li hom de bien ourer 
et li anemis uoit ke s anrme uult salueir 
donc soi poine li fel de lui a encombreir 
penser li fait folie se plus ne l puet greueir 
ilh li remet deuant ce ke faire soloit 
plus souent li amainet tot ce ke plus amoit 
de ce lo lase plus dont plus soi delitoit 
la batalle de l anrme ne seit qui ce ne uoit 
cant a la bone uoie fut moyses turneiz 
d iteiz temptations fut maintes foiz tempteiz 
si souent fut lo ior et la nuit plus asseiz 
ke par poi qu il ne fut al secle raturneiz 
de la planteit del uin souen li souenoit 
kar mut en soloit boiure cant il al secle astoit 
luxure senz mesure nuit et ior l assalloit 
c eret temptations qui mut lo tormentoit 
mais prodom ke doit faire cant il sent tel batalle 
forment soi doit combatre quelz malz qui lui assalhe 
ne doit auoir dotance ke ia ihesus li falhe 
cellui ne faut il unkes ki par lui soi traualle 
kant li maluais desiers uient l omme en son corage 
et li fel d anemis li conselle la rage 
main a main s en departe gart qu il ne s i atarge 
quar s il trop i demore tost i aurat dammage 
iteil batalle mainet moyses mut souent 
encontre golenie par ieuner se defent 
kant luxure l assat al trauillier se prent 
l oreir n oblioit onkes ce li aidat forment 
laidement li faisoit ses anemis songier 
por ce ne se uoloit unkes dormir culchier 
quant il plus ne pooit endurer lo uoilier 
al mur tot en estant se soloit apoier 
belle astoit sa constumme d ensi a reposeir 
c un poi auoit dormit recomezoit l oreir 
unkes li anemis ne l pot uisous troueir 
kar uiserie est chose qui mut fait a blameir 
li anemis est mut cuiluers et artilhos 
cant il uoit et des mains et del cuer l omme uisous 
plus tost li fait le mal penseir cum plus est sous 
mais ci encontre astoit dans moyses uisous 
quar el grant ermitage teilz ermites auoit 
qui plus pres de cinc liwes gotes d aiwe n auoit 
danz moyses par nuit a son col lor portoit 
si faisoit il cascon qui mestier en auoit 
or oiez granz meruelle ke deus noz sires fait 
car ceaz qui plus lo seruent plus trauilier les lait 
c um puet quidier ke il nule cure n en ait 
mais por ce qui lui aimet de lui ne soi retrait 
tant dulce et bone chose est de deu a seruir 
qui lui at enameit ne s en puet departir 
n at cure de mesaise ne grant paine a soffrir 
mais solement a lui puist a derrains uenir 
ceste parole est uoire si cum uos puis mostrer 
quar quant li culuert uit qu il ne s en uolt turneir 
de deu danz moyses ne a lui raturneir 
de maltalent d enuie de duel quidat creueir 
cant il uit qu il uer deu si affermeiz astoit 
ke nes une sole ore de lui ne se partoit 
treske la uolenteit changier ne li pooit 
pensat ke de son cors compareir li feroit 
de ce k auoit esteit ses serianz et ses druz 
et or l auoit laissiét astoit mut irascuz 
mais uencuz ne puet estre cui deus uult estre escuz 
contre la force deu ne ualt nule uertuz 
li gentiz moyses soloit la nuit toz solz 
porteir l aiwe as hermites qu il sauoit besinos 
telui a quatre liwes telui trois telui dous 
de ce auoit grant enuie li fel malicios 
une foiz deuoit de l aiwe al puc puisier 
quant li culuers uoit qu il se doit enclinier 
fiert lo d un grant tineil parmi les rains derrir 
si ke par mort lo ruet emmi lo canp planier 
fiz de sainte marie ihesu rois glorious 
ke tu fais de meruelles ke tu es meruilhos 
por kes at si grant posteit sor tes angnieaz li los 
celui tormente il plus qui de toi est sonious 
mut est de maluais hommes qui onkes ne font bin 
altrui tolent le lor et poi donent del sien 
souent dient  za done  onkes ne dient  tien  
nequedent il ne soffre qu il lor desplace rien 
tant ont de lor deliz d auoir tant d abundance 
qu il n unt de lor pechiez nule reconissance 
trop funt d auerseries et pechent a fiance 
ceaz n auient onkes malz ne de mal n unt dotance 
mais li hom qui bien fait qui nostre sanior crient 
qui nului ne fait tort qui droiture maintient 
cil soffret tant de mal tant de mal li auient 
c om puet dire  obliét l at deus deu n en souient  
mais de ce ne soi doit nulz bons hom emmaier 
car deus il est mut sages onkes n ot consillier 
d aiwe et de conseil n ot il onkes mestier 
tot est bon qanqu il fait nulz ne l puet mesprisier 
il lait or les maluais lor desiers acomplir 
n auront mais plus de ioie ci les lait or ioir 
ne demorront ci gaires la les couient uenir 
u li chaitis ne puent ne uiure ne morir 
le bon omme cui deus uult auoir et salueir 
en cest secle lo lait un petit tormenteir 
cum il uenrat en l autre qu il n i ait c amender 
car lo pechiet couient ci u la compareir 
bur fut nez en cest secle cui deus chastiier uult 
car celui aimme il plus cui il plus batre suelt 
et cil qui liez en est et en bien lo recult 
c est cil qui deu aurat et qui perir ne puet 
estre en cel saint homme ancor tel chose auoit 
cui deus ueoit en lui mais il ne l i sauoit 
et par ceste mesaise expurgier lo uoloit 
de teil tache qu il mimes en lui ne conissoit 
nos siwons trop lo secle trop sumes enz plonchit 
car se nos ueons homme riche et bien aaisiét 
tot maintenant disommes  cestui at deus aidiét  
se malement li uait  tot l ait deus obliiét  
mais teiz est en mesaise cui ihesus pas n oblie 
les bons messaaisiez ne deiete deus mie 
messaise fait souent l omme amendeir sa uie 
lo mal li fait laissier del secle et la folie 
e ia ne guerpirat deus en nule maniere 
celui qui s amur at plus ke lo secle chiere 
mais trop auons aleit fors de nostre riuiere 
ce laissons or ensteir si returnons arriere 
forment ot moysen li anemis feru 
por ke deus lo soffrit bien l aueiz entendu 
tot cel an ieut malades senz force et senz uertu 
ne s en correzat onkes ne deu ne desconu 
com il gisoit malades si l aloit reuisdeir 
uns sainz hom ie l oi ysidorus nomeir 
il li dist  beaz duz frere trop uos poeiz penir 
nuz ne doit senz mesure ne uoilier ne iuneir 
por niant en parleiz  moyses li respont 
 ne moi retrairai ia tant cum uencut seront 
li felon d anemi qui tant de mal moi funt 
se floible et mol moi sentent ankor pis me feront  
deus cum forment il eret de l amur deu enspris 
cum droitement astoit del saint espir apris 
bien sauoit s il n auoit toz les uisces ocis 
k il ne seroit pas dignes d entreir em paradis 
 or proierai a deu  dist sainz ysidorus 
 ke cez maluaises penses ne toi greueront plus 
des or mais auras pais ce t otroiet ihesus  
sainz hom fut cui si tost oit deus de lassus 
de cel ior en auant deus si lo deliurat 
ke puis ne ior ne nuit se bien nom ne songnia 
ne nule male pense tres puis ne l encombra 
ci finat sa batalle en deu soi reposa 
elz deliz de cest secle pas ne soi reposoit 
kar bien auoit proueit ke uaniteiz astoit 
mais en l amur de deu si fort soi delitoit 
ke penseir ne parleir d altre rien ne pooit 
puis li otriat deus force et uertu si grant 
ke nos redotons plus moisses qui uunt 
k il cremist les diables n en i awist ia tant 
u qu il fuist main a main s en turnoient fuiant 
si poons nos auoir de deu grande sperance 
car li hom cant il at en deu uraie creance 
del cuer at fait ses oures et en lui at fiance 
li anemis lo fuit et at de lui dotance 
sainz gregoires lo dist qu il n ose a lui uenir 
quar puisqu il uoit en l omme manoir lo saint espir 
comement l oseroit donkes li culuers asalir 
la u li sainz hom est lors l en couient fuir 
de saint martin list hom qu il une foiz aloit 
deliureir un malade cui deables lassoit 
lor s en fuit li fel cant il sot qu il uenoit 
et cil remeit deliures qui en la paine astoit 
ki si sainte gent sunt qui tant ont esploitiét 
k il ont lor anemi uencut et dechaciét 
de la mercit de deu qu il atendent sunt liet 
et plorent que li siecles si longement les tient 
souent plorent li saint qui en cest secle sunt 
a la foid par pechiet dont il en poor sunt 
car puess estre ne seuent se toz defaiz les ont 
et teiz i at qui plorent por ce k a deu ne sunt 
souent et dulcement plorent por deu amur 
plorent por ce qu il sunt trop lonc de lor sanior 
mais teiz dolz teilz plorers uient de grande duzor 
iteiz larmes descendent de ceste grant dulzor 
bieneuros celui qui teiles larmes a 
aza filhe chaleph por iteil sopiraa 
cant la halte riuiere sun pere demanda 
bien uos diront li sage que ce signefia 
se ce uos uoliens or despondre et demostreir 
trop lonc de nostre uoie nos couenroit aleir 
et poures sui de sens n en sauroi prout parleir 
qui sages est de letres bien lo seit deuiseir 
ice ke cele damme son pere demandoit 
por la mercit de deu sainz moyses auoit 
la sue companie tot ades desiroit 
et ploroit dulcement k ensemble lui n astoit 
tres l ore qu il uer deu son corage turna 
al mal qu il soloit faire ainc puis ne returna 
setante ans et cinc ans al secle demora 
et sexante desciples en sem mostier laissa 
anssi qu il soloit ia les maluais auneir 
si soi pennoit il ore des bons a assembleir 
dont lor faisoit mal faire tolir ocire embler 
mais or lor aprendoit deu seruir soi salueir 
car a l amur de deu qui se uut approchier 
ne li est mie asseiz la male oure laissier 
mais bien face et lo bien doit altrui anuncier 
et soi doit il salueir et les altres aidier 
de ce soi soloit mut danz moyses pener 
bone esperance auoit de mercit a troueir 
mais solz ne uoloit mie em paradis aleir 
tant soi pennoit d altrui cum de soi a salueir 
et de lui n auons ore gaire plus a conteir 
mais ke deu rendit l anrme nului n en stut doter 
bon exemple i puet prendre qui se uult amender 
car n iert ia si forfaiz ne puist mercit trouer 
mercit trourat senz falle qui mercit requerra 
queil pechiet qu il ait fait lors qu il s en recrera 
s amendise en uult prendre ia deus n es demandra 
s il les uult oblieir deus les obliera 
saueiz comment deus suelt les pechiez oblieir 
se des maluais desiers nos uoliens consireir 
et puis as bones oures de tot lo cuer turneir 
ne poons pas ensemble deu et lo mal ameir 
cui deus donet droit sens certes mut puet hair 
iteiz oures qui font l omme et deu departir 
c est dure departie qui l anrme fait morir 
et torment en enfer senz nule fin soffrir 
ki des paines d infer seit alkes sermoneir 
il puet les desuoiez a uoie raturner 
si cum ie uo uulh dire si uoleiz esculteir 
dames entendeiz i ie uul a uos parleir 
dire uulh d une damme qui fut de grant beateit 
beateit aiment mut dammes et mut lor uient en greit 
mais cil qui lo couiene des beles dames seit 
bien seit que mut font choses ke nostre sire heit 
se beateiz trueuet cuer uain et de legerie 
tant li fait plus penseir d orguilh et de folie 
tost puet estre engeniez qui en beateit s afie 
beateiz trespasset tost ui est demain n irt mie 
bealteiz done a la femme de teil chose fiance 
dont ia se beateiz n eret n auroit nule sperance 
par ce k ele at trop grant en sa beateit fiance 
cors et anrme et auoir met souent en balace 
de parenz soi fait femme et d auoir dangerose 
mais plus est por beateit ke por eil orgillose 
sa bealteiz la fait estre de pechiet conuoitose 
ne sai rien ki plus soit a l anrme perillose 
ce ne uulh ge ia dire ke deus la bele hace 
et ke por sa beateit nostre sanior desplace 
mais ki trop s en orguelhet qui n at soing k ele face 
c est cele que deus heit cui sa speie manace 
et cele qui si est perdue et desuoie 
s il est nuz qui la puist desturneir de folie 
mut at bien son labor et sa uoie enploie 
grant lowier en aurat en la celeste uie 
mainte anrme pecherise est en enfer ieteie 
se malz maistres ne fust qui ia ne fust danneie 
teil i at s a lui fuist la uoie deu mostreie 
lo mal eust laissiét a deu fust raturneie 
ki les berbis deu gardent lent sunt et perizos 
des saluemenz des anrmes ne sunt guaires sonios 
muit est mueiz li secles li tens mut perillos 
car teiz diut estre pastres qui est deuenuz los 
se ci endroit uoliens la raison aguisier 
asseiz poriens troueir ke rere et ke trenchir 
mais a un plus sage homme comandrons cest mestir 
ki sachet lo soros bien conoistre et talhier 
car li redois roncins soi lait bien estrilhir 
et d une part et d altre mais s on lo uult torchir 
la u li maz li gist donc lo uerriez drecier 
fiert des piez mort des denz la ne se lait torchir 
bien seit ke ie uul dire et dont ie uul parler 
qui bien i uult entendre mais laissons l or ester 
a ce dont uoliens dire tens est de returner 
celui doit hom aprendre qui lo uult escolter 
d une damme uul dire qui fut d egipte neie 
par la bealteit qu ele ot fut perdue et dampnee 
s uns sainz hom ne l eust a uoie raturneie 
boriois et cheualier l auoient enameie 
car il n auoit si bele en tote la contreie 
d or et d argent astoit et d orfrois acehmeie 
si cum sunt damoiseles cui li secles agreie 
trop sauoit uer s amur ses iouenenzeaz atraire 
par beles contenances par bele chiere a faire 
mais male amurs est chose maluaise et de male aire 
ne s en puet qui s i prent s a paine nom retraire 
por s amur sunt maint homme en pourete chaut 
tuit li uinent en greit de chascun fait son drut 
ele n eschiwe moine ne conuers ne rendut 
las por pechiez de feme qu il est de gent perdut 
ki plus eret hardiz par li soi combatoit 
de maltalent et d ire li uns l autre ocioit 
li ami en ploroient mais ele s en gaboit 
mais ne puist estre femme qui si maluaise soit 
ia ne fust si maluaise se ne fust sa beatez 
et uos qui beles estes por deu quar i penseiz 
bealteiz est frailes chose por deu uos en gardez 
ce sachiez c anemis plus perillos n aueiz 
bealteit ne doit hom mie lo frain trop lonc laissir 
sagement li puet hom les eles retalier 
orguez a la beate se uult acompanier 
cil dui ne finent onkes de mal a consilhier 
li orguelz put sorduire l omme en mainte maniere 
de parenz d iretages de dras de pluisor tiere 
mais feme n at chose plus que sa beate chiere 
ce la fait estre fole ce la fait estre fiere 
ce li fait deu laissier et lo secle enameir 
donc meit tote s entente en son cors aorneir 
anzk ele uoist a messe la couient a mireir 
acemeir lo pipet lo sobrecil plomeir 
asseiz seit hom de coi ele soi leue et froie 
de quel chose rogist et dont ele blacoie 
engardeiz grant folie si forment lace et loie 
les braz et les costeiz k a grant paine soi ploe 
mais bien sachiez par uoir cant ele si s afaite 
pres de li est li fel qui ce conselhe et traite 
onkes ne s en depart mais tot ades la guaite 
et lo mal li conforte et del bien la dehaite 
apres la fait si dure tres ke uer li s acline 
ke del pechiet ne quiert ne conseil ne mezine 
tant la maine a derrains k en males oures fine 
ensi uient li malz arbres de la male racine 
isi sorprent diables les femmes et les homes 
ensi auoit sorprise celi dont nos parlommes 
et sa grant felonie puiske nos conissomes 
grant meruelle est que nos si fer nos i tenommes 
bien sauons qu il ne quiert se nostre encombrier non 
nostre torment desiret nostre dampnation 
deus cum male auenture cum par est durs li hon 
qui si a uelh ouert uait a perdition 
ki tant at de sauoir qu il bien et mal entent 
et contre deu soi drece tot aouertement 
et bien seit qu il mal fait et si ne s en repent 
ei las il iert ieteiz el plus aspre torment 
or esgardeiz de l home et de sa grant folie 
ki celui siut qu il seit tot plain de felonie 
ki ne quiert altre chose mais ke l anrme en ocie 
asseiz est morte l anrme qu il at en sa bailie 
cil qui sage homme sunt qui seuent sermoneir 
cil ensenient comment li hom soi puet saluer 
nos mimmes en poriens ke poi ke soit parler 
mais a nostre chemin nos couient returneir 
la dame dont ie di male uie menoit 
uns sainz hom oit dire les malz k ele faisoit 
pasnucius ot nom mut sainte chose astoit 
et mut lo saluement des anrmes desiroit 
uolentiers laboroit por altrui a salueir 
n aloit pas sermonant por auoir asembleir 
ne uoloit philateres ne reliques porteir 
bien seuent qu il demandent qui les suelent porter 
teiz i at s il n astoit por amur al donier 
ia n es uerriez parole ne sermon commencier 
mais cant il quident alques de prot porcacir 
cui ke ke place en cui nom eaz couient prechiier 
icil qui prodom est sachiez que mut m agree 
et ke ie mal en die ainc ne l ou en penseie 
mais teiz est puisqu il at la burse alques enflee 
ce ke puet soit de l anrme a deu soit commandee 
li bons pasnucius uoloit mielz esploitier 
ci ne uoloit il mie rezoiure son lowier 
de ci k en l atre secle lo uoloit respitier 
car ci lo pert hom tost la ne soi seit cangier 
de cascun a salueir forment soi trauilhoit 
a deu senz companion pas aleir ne uoloit 
bien sauoit deuant deu cum plus en amoinroit 
tant seroit miez uengnianz et deus plus l ameroit 
pensat s il cele feme uer deu turneir pooit 
mains hom qui par sa culpe cors et anrme perdoit 
et lo pechiet laissier et salueir soi poroit 
chascons enuer qu il puet de ce pener se doit 
ilh eissit de l enclostre ses uestimenz caniat 
d orguilhos dras del secle son cors aparilhat 
son palefroit amblant cointement acemmat 
uint a l osteil la dame deleiz li s aiostat 
ne s i trauilhat guaires tost s i pot acointier 
car il faisoit semblant k a li uolsist pechir 
en la chambre l en mainet cant ele ot son lowir 
lowiers at fait mainte anrme en enfer trebuchir 
la cambre ert mut bele mut gentiment paree 
la litiere de pailes et d orfrois acehmeie 
ele mime astoit fierement aorneie 
por teilz acememenz est mainte anrme dampnee 
kant sa cambre li ot et son beal lit mostreit 
 par foit  fait il  beaz est et bien l aueiz pareit 
mais s il estre pooit ge uoldroi plus priué 
ne uoldroi por cent salz c um m i eust trouét  
ele dist  ci poeiz segurement seoir 
zaenz ne uos estuet nule pour auoir 
ne reciureiz damage ne de cors ne d auoir 
se deus non de lassus nuz ne uos puet ueoir  
 uoire  dist li sainz hom  saueiz uos deu nomer 
saueiz uos ke deus soit k il nos nos puist esgarder 
oil  dist ele  sire i en ai oit parleir 
bien sai ke deuant deu ne se puet nuz celeir 
bien sai cil qui deus seruent ke mut ioie aueront 
il auront tant de bien ke plus n en uoldrot 
et li maleuros qui tot ades mal funt 
nulz ne poroit adire les malz qu il soffront 
bele filhe  fait il  tres que uos ce saueiz 
mut grant meruelhe m ai ke teil uie menez 
meruelle est ke li cuers uos est si endureiz 
ke uos si a fiance uos et altrui perdeiz 
cele nature est mut maluaise et de male aire 
k om desire a gesir ades el tai qui flairee 
se cil uont en enfer qui bien ne uulent faire 
u iront qui del mal ne se uulent retraire 
si cum li liures dist chascuns son fais portra 
se cascuns par sa culpe grant paine soferra 
qui soi pert et altrui chaitis ke deuenra 
il est plus durs ke pierre qui de ce pour n a 
se li ons om uoit l autre chaoir et trebuchier 
et pietiez ne l en prent ne ne li uult aidier 
l escriture tesmoniet qu il lo comparra chier 
kar il pot ne ne uolt son proisme radrecier 
ki son proisme n aiwe s enfers celui tormente 
il est li miens conselz ke par tens soi repente 
ki a perdition des altres met s entente 
ia deus senz amendise morir ne li consente 
las comment respondrat ne frat droit par altrui 
qui ne porat respondre ne droit faire par lui 
donc dirat mais a tart cum mal bailiz ie sui 
or me reuient deuant ke ie si maluais fui 
c a grant painne porat cascuns son fais porter 
ki altrui fais portrat cument porat dureir 
maleuros celui ki ne s en uult gardeir 
et ancor pis celui qui altrui fait dampner 
mainz hom fust bien deliures et escapez de mort 
senz peril fust uenuz et a riue et a port 
se ne fust malz ensemples et par maluais confort 
se deus en prent ueniance quidiez qu il face tort 
sachiez ke de toz malz serat prise ueniance 
mais keke li hom facet s il uient a repentance 
en la mercit de deu doit auoir grant fiance 
il lait mut de son droit par uraie penitance 
li liures dist un mot c um puet bien redoter 
a poines soi porrat li iustes hom salueir 
ke frat donc li pechieres u se porat torneir 
certes n at point de sens qui ci ne uult penser 
ki tres bien uult penseir a tot ce qu il at fait 
et ke deus pas n oblie nes lo petit mefait 
nes les petites penses senz ueniance ne lait 
grant meruelle est se donkes del mal ne se retrait 
ki altrui et lui mimes trait en perdition 
qui s enioist de ce qu il ne fait se mal non 
ki de tote u de robe at plaine sa maison 
d altres menuz forfaiz comment rendrat raison 
certes keke nuz diet raison en stourat rendre 
se deus mercit n en at se tot son droit uut prendre 
ne angele ne archangele ne nos poront defendre 
chaitif ke sumes dur qui n i uolons entendre 
deus nostre sires est si beaz si delitables 
sor totes creatures si genz si desirables 
de si fine bonteit si pius si merciables 
en ses promesses urais en ses dones durables 
mais li anemis est si laiz si pourous 
sor totes creatures orribles et hisdous 
trop plains de felonie culuers enuidius 
enginieres senzfoiges plains d orguil mencinnios 
or oiez grant dolor et grant male auenture 
cum nos sumes chaitif et de male nature 
ke tot ce sauons bien et si n en auons cure 
mais ce sachiez ke deus en prendrat sa droiture 
kascune mue beste conoist son encombrier 
li mallars fuit l ostoir l aloe l esperuier 
ia ne uerrés berbis uer lo lou aprochier 
ge ne ui onkes lieure conioir lo leurier 
mais solement li hom cui deus si uolt formeir 
qu il seust et poust bien et mal deuiseir 
tot ades siut lo mal et lo bien lait aleir 
plus soi tient al diable qui plus lo uult greueir 
den est ce grant meruelle de l homme et grant folie 
bien seit ke li diables est plains de tricherie 
soi art et soi engien uunt tot par boiserie 
tot ce seit bien li hom ne ne s en garde mie 
et tresque deus lo uoit de si maluais corage 
qu il ades heit son prot et aimet son damage 
k il ne fait onkes bien en trestot son eage 
den est ce grant meruelle qu il del uengier s atarge 
saueiz por ke il ne prent main a main sa ueniance 
ce fait il par mercit et par mut grant soffrance 
il uult ke li pechieres uiengniet a reconissance 
par ce donet il respit et met tot en soffrance 
mais la sainte escriture dist tot plenierement 
ke cil sofferrat plus de paine et de torment 
cui deus lonc respit done et pas ne se repent 
la mort del pecheor ne desiret deus mie 
anz uult qu il laist lo mal et amendet sa uie 
tot ades at sa main uer lui apparilhie 
et se l uult reciuoir mais qu il laist la folie 
deus nos appele ades nos n i uolon aleir 
et cantk auons forfait nos uult il pardoneir 
ia tant n iert correciez ne se uulhet acorder 
mais nos n en auons cure ne n i uolons penser 
ki porroit raconteir teil bonteit teil duzor 
comment poriens ia auoir mellor sanior 
ia tant n auront meffait uers li li pecheor 
tot maintenant qu il uulent ront sa grace et s amor 
ia n iert nulz si pechieres ia n aurat tant mefait 
cant il se prent al bien et del mal soi retrait 
a deu est acordeiz tresqu il lo pechiet lait 
apres la penitance n en orat ia mais plait  
kant la damme oit si lo saint homme parleir 
toz li cuers li fromist et commence a ploreir 
et angoisse et pours li fait colur mueir 
 poroi ge donc  fait ele  ancor mercit troueir 
ie ne fis onkes chose qui deu uenist en gret 
lasse i ai mon eage si malement useit 
lo tens ke deus m auoit par li seruir presteit 
tot l ai en males oures perdut et aloweit 
ensi cum uos m aueiz doctrineie et aprise 
se deus at si s entente sor noz pechiez assise 
ke de chascun forfait uult auoir amendise 
ge cuit nuz ne porat garir en nule guise 
li pechiet funt les anrmes del regne deu partir 
et s es funt en enfer senz nule fin morir 
laenz seront toz iors n en poront mais issir 
et comment porat donkes la chaitiue garir 
uos dites ke pechiez fait la dampnation 
et fait estre en enfer en la laide maison 
u n at nule mercit nule redemption 
se ce est uoirs comment fait deus des pechiz pardon 
par ma foi bele filhe ne uos ai pas menti 
ci fait deus ses pardons si cum ie uos ai di 
ki l altre secle atent bien lo sachiez de fi 
ia mar en proira n i trouerat merci 
ki est de granz pechiez crimineiz encombrez 
et s il est senz confesse cant il murt enz trouez 
cil serat trop parfont el puiz d enfer ieteiz 
n en facet hom mais proiere ia n en iert racatez 
por ce ne soi doit nuz d amendeir astargier 
en sa uie doit l om bien faire et mal laissier 
de ci k en l altre secle s il le uult respitier 
donc est tart d amendise dont ne li puet aidier 
mais en cest secle est il s il uult tost acordeiz 
s il uient a la mercit ia n iert arrier buteiz 
anz serat tant plus tost enuer deu acordeiz 
cant il pot lo mal faire s il est al bien turneiz  
la damme li respont  si m aueiz chastiie 
ke de uostre conseil sui tote aparilhie 
ne moi comandreiz chose que ie ia contredie 
mais k acordeir moi puisse al fil sainte marie 
bien sai ke par ma culpe ai sa grace perdue 
se par uostre conseil moi puet estre rendue 
ke ie a derrans ne soie dempnee et confundue 
buer entrastes zaenz bur ui uostre uenue 
trop m at li anemis meneie et entreprise 
soi art et soi engien m auoient si conquise 
ke ie astoie subiete tote a sa commandise 
mais mercit deu ie sui or en melhor point mise 
si ai tote m entente enuers ihesu assise 
ke des or en auant uulh estre en son seruise 
et se ge moi depart de lui en nule guise 
bien uul ke droit en prendet tot solonc sa iustise 
mais ankor uul ke uos un petit m enseniez 
de ce ke ie ne sai uul ke uos m adreciez 
puet estre pardoneiz senz confesse pechiez  
li sainz hom li respont  bele filhe or oiez 
ki at fait adulterie u musdre u traison 
u altre lait pechiet qui crimineiz at non 
s il en puet ne ne uult faire confession 
bien sachiez ke ia deus ne l en ferat pardon 
li hom qui uult mercit enuers deu recoureir 
il ne doit nes un sol de ses forfaiz celeir 
ia tant qu il ne uolrat ce ke lui nuist mostrer 
ne porat mercit ia ne mecine troueir 
la plaie laist ueoir ia ne soit si purrie 
car cum plus est flairanz cum plus est enuiecie 
tant at mellor mestier de socurs et de mie 
keiz puors qu il en eisse ouertement la die 
cant il at dit qu il est et nafreiz et feruz 
apres li couient dire comment il fut uencuz 
en quel liu en quel tens et par cui abatuz 
s il se fut floiblement u forment combatuz 
diet por mal a faire se mut se trauilhat 
s il alat lo mal querre u li maz le trouat 
et puis cum longement teil ueure demenat 
et en quantes manieres son cors i delitat 
tot ce doit regehir s il se uult deliurer 
se de quantqu il at fait soi uult bien deliurer 
par message ne l doit ne par escrit mostrer 
mais trestot boche a boche li couient deuiser 
deus aidiez  dist la damme  ne seroit dont assez 
mais ke tot simplement fust li pechiez nommez 
ki si uienie a confesse u fut onkes trouez 
pou en est  dist li sires  suer mais or escolteiz 
soit altrui loial femme promise u esposeie 
soit moines soit conuers u soit nonne sacree 
cum plus est haltement la persone ordinee 
tant funt il plus de mal et plus de resoneie 
se iors est d abstinence u feste commandeie 
si li lius est beneoiz u la glise sacreie 
ce fait lo pechiet creistre et plus serat dampnee 
la maleurose anrme qui ne s en est gardeie 
ancor est une chose dont mut creist li pechiz 
car cum plus est li om de male oure liez 
et cum plus la desiret cum plus i est fichiez 
tant est il plus de deu qui ce heit eslongiez 
por ce que gries chose est de teil chose mostrer 
et angoisse et granz hontes de tot ce deuiser 
por puet li urais confes plus tost mercit trouer 
ki nule rien ne uult de ses forfaiz celeir 
cant li hom dist lo mal et comment il le fist 
il soffret grant angoisse can il teil chose dist 
et mut li est granz hontes cant tot ce regehist 
mais ce oste lo pechiet et defait et 
ki a confession uult purement uenir 
les pechiez qu il at faiz ne doit mie partir 
l une partie za za l altre regehir 
tot doit dire a un home n en doit rien retenir 
teilz est cant il uult dire les maz de sa folie 
hontes li est qu il tot a un sol home diet 
une part l en dist il une altre une partie 
ne fait prout qui ce fait ne senz orguil n est mie 
senz orguil n est il mie tant ke en teil corage est 
et uraie humilitet n at mie ki teiz est 
ne uult mie qu il paire si maluais cum il est 
mais cum plus soi fait iustes tant plus pechieres est 
de uraie penitance poroit hom asseiz dire 
et grant liure de uraie confession escrire 
commandees les at par grant bien nostre sire 
kar bien set ke li hom tost chiet et tost empire 
par sa floibleteit puet li hom tost trebuchier 
mais par confession tost se puet redrecier 
or engardeiz de l homme se deus ne l at mut chier 
ki si gentiz mecine li deniat ensenier 
si ne serat ia nuz de pechiet encombreiz 
ke par ceste mezine n en soit tost deliureiz 
nuz ne uit senz pechiet nuz n est senz pechiet nez 
se confessions n eret nulz ne seroit salueiz 
la confession est si granz dons donneiz 
se z auient ke li prestres ne puist estre troueiz 
et l om est a son proisme qui ke soit confesseiz 
se de urai cuer l at fait n en puet estre dampnez  
dont li respont la damme  mut bien aprise sui 
mais dites moi qui n at ne prestre ne altrui 
s il murt desconfesseiz quez roiz irt de celui  
ce li dist li bons hom  mercit aurat ce cui 
s il est solz ne ne puet faire confession 
il soi puet repentir par teil contricion 
teil dolor puet auoir et teil conpunction 
ge cuit que deus li fait de ses pechiez pardon 
mais ne doit pas atendre nuz hom si longement 
car en gran peril muert qui si tart se repent 
et qui del repentir lo derrain ior atent 
qu il donc bien se repentet n auient mie souent 
car qui en males oures at ses iors despenduz 
et les deliz del secle tot ades parseuz 
quant il muert et il est al derrain ior uenuz 
del repentir n est dignes car mal s est contenuz 
et qui tot ades est de mal aconstumeiz 
a derrains deuient si despers et endurez 
nes quant il uoit k il est a la fin amenez 
n at soing lo quel il soit u perduz u dampnez 
por ce i at mut de ceaz qui nule cure n ont 
de confession faire teiz i at qui la funt 
de la boche parolent mais pas lo cuer n i ont 
tot z auient ke del bien aconstumét ne sunt 
cant li useriers gist et il quidet morir 
deuant li fait sa femme et les enfanz uenir 
son auoir li ensengnie mais ne s en uult partir 
et quidiez qu il ait dont cure de repentir 
teilz est qui auoir at qu il l at par tricherie 
de robeir l at conquis de tort de larenie 
a derrains cant il uoit ke plus n est de sa uie 
n at uolenteit del rendre car ne se repent mie 
telz est a sa soniant si fortement aloiez 
nes kant il uoit qu il est toz a la mort iugiez 
ne s en uult departir si par est desuoiez 
ki ce funt ne se duelent gaires de lur pechiez 
et por k il ont lo cuer al secle trop aclin 
et peior uie mainnent que iuiu ne sarracin 
ne si ord ne sunt mie cheneliu barbarin 
por ce les soffret deus uenir a male fin 
maluais defins est chose la plus male eurose 
ki onkes poust estre et la plus perilhose 
ei las cum mar fut l anrme qui de ce n est soniose 
et de la derraine ore qui si est pourose 
la derraine ore mainnet a ioie u a torment 
et del bien et del mal fait l encommencement 
ki bons hom est cele ore et desiret et atent 
mais riens plus ne redotet qui pechieres se sent 
la bone gent soi hastent del monde a relenquir 
ne finent ne lo ior ne la nuit deu seruir 
bien uulent grant torment et grant painne soffrir 
mais ke deus lor consente a bone fin uenir 
quar li defins fait l anrme en ciel a deu aleir 
u en enfer la fait plonchier et tormenteir 
senz deu n est nule chose qui tant facet a ameir 
ne nen est riens el monde c um puist tant redoter 
qui unt en ihesu mise lur uie et lur fiance 
et de sa graze perdre ont sonie et redotance 
se par lur floibletet les auient mescheance 
a derrains les fait deus uenir a repentance 
por ce doit bien li hom nostre sanior seruir 
kar s il est em peril ne l lait mie perir 
et bien seit ke tost puet l omme mesauenir 
ses amis at esteit por lo lait repentir 
deu denoiat sainz pierres mais il s en repentit 
deu auoit il ameit et por li consentit 
mais mut mal definat iudas qui se pendit 
saueiz por coi ce fut car mal ot deu seruit 
beaz sires ancor me dites puet om faire amendance 
d on pechiet tant c om n at d un altre repentance 
dulce amie  fait il  ce sachiez a fiance 
ki de toz ne s acorde perduz est senz dotance 
deus dist as pecheors del mal uos consireiz 
et de tot uostre cuer a moi uos returneiz 
ma bele suer uostre anrme se perdre ne uoleiz 
a la parole deu purement engardeiz 
quant deus lo cuer nommat et il lo tot i mist 
ne uolt pas ke li om en part se repentist 
en part laissast lo mal et en part s i tenist 
mais il uolt k a s amur finement reuenist 
et a l amur de deu ne puet nuz reuenir 
tant qu il de la male oure ne se uult repentir 
ne pas ne s en repent s il ne s en uult partir 
et s il ne s en depart ne puet a deu plaisir 
qui mercit uult auoir et a deu returneir 
senz uraie repentance ne se puet acordeir 
ne li uult senz s amur deus sa graze doneir 
et s amur n at il mie tant qu il uult mal ourer 
e senz l amur de deu ne puet sa grace auoir 
mais s il l amur deu n at bien lo sachiez par uoir 
keilz biens qu il onkes facet tant k el mal uolt manoir 
al saluement de l anrme ne li puet riens ualoir 
ysayas redist laueiz uous soiez net 
qui est ce qui ce fait qui tot lo mal ius met 
et retenir n en uult ne grant ne petitet 
et puisqu il l at laissiét mais ne s en entremet 
qui urais repentanz est trestot lo pechiet lait 
mais qui a la foiz mal et a la foiz bien fait 
ne quidiez ia por ce qu il la grasce deu ait 
perduz est kenk il facet s il tot lo mal ne lait  
dont li respont la damme  ie n ose contredire 
ce ke uos aueiz dit mais i auoi oit dire 
ke nul bien nun suet metre en oblit nostre sire 
et la maluaise gent soffrent por deu martire 
ki por deu sofret paine qui por deu soi traualle 
ki les poures aiuet qui de son pain lor talle 
ke nuz biens ne perist ce quidoie senz falle 
bele suer  dist li sires  uos aueiz bien parleit 
car solunc la scriture solonc la ueriteit 
ne seront ia nul bien perdut ne oblieit 
en cest secle u en l autre seront gueredoneit 
ki bien font et lo mal ne uulent tot laissier 
de lur biens u ke soit reciuront lor lowier 
mais a la ioie deu ne poront aprochier 
se del mal ne soi uulent en lur uie enlongier 
por ce qu il toz les maz qu il poroient ne funt 
et por deu s en retraient quel lower en auront 
en la painne d enfer mains mains de mal soferont 
mais n auront ia repos ne ia deu ne uerront 
tant cum li om mal fait s est il deu anemis 
or i penseiz uos mimes s il n at lo mal ius mis 
seroit dont droiture ke deus fust ses amis 
et c a tot son pechiet entraist en paradis 
por le uos di ma damme qui uult s anrme salueir 
de toz maz doit son cors et son corage oster 
altrement ne soi puet enuer deu acordeir 
ne puet s il n est toz nez en paradis entreir 
mais l omme pecheor ne doit nulz dechacier 
nuz ne li doit lo bien qu il fait desconsillier 
bien face ne s ancor ne uult lo mal laissier 
priet deu qu il li uulhet son corage changier 
se li malz hom bien fait ne l en doit nuz blamer 
ne por lo bien qu il fait del tot assegureir 
bien li facet hom sauoir ke bon fait bin ourer 
mais se toz maz ne lait s anrme ne puet salueir 
solonc ce que uos dites  la dame li respont 
 moi semblet ke tot cil qui altrui auoir ont 
a tort et a usures salueir ne se poront 
se promiers n ont rendut ce ke mal conquis ont 
damme  dist li sainz om  n i aueiz pas mepris 
ce ke toloit embleit et a usure est pris 
ne lait onkes nului entreir em paradis 
se promiers n at rendut ce que mal at conquis 
et s il ne l at dont rendre tant se doit plus pener 
plus doit iuner uoilier et plus souent oreir 
mais s il rendre lo puet ne ne l uult restorer 
a tot altrui auoir ne puet en ciel monteir 
s il ne l rent n iert ia quites ke uos diroie plus 
car de tort ne uult rien nostre sires ihesus 
ia ne porat monteir en paradis lassus 
se deuant ne s acorde se cest fais ne met ius 
ci deuroient entendre li sanior li baron 
qui robent qui guerroient qui ne funt se mal non 
las comment rendront il de tant forfait raison 
tres c uns doniers de tort maine a perdition 
perilhose chose est mal auoir gaangnier 
car solunc ce qu il creist solonc ce l at om chier 
ne cil qui l at ne l puet s a paine non laissier 
bien est fors de teil laz qui se seit deslacier 
bien soi doit hom gardeir de robeir de toloir 
quar grief chose est del rendre grief s en fait departir 
hom puet en une fosse legierement salhir 
mais n en puet qui est enz s a paine non reissir 
teilz est cant il est riches deuenuz tot d usure 
de tolir de robeir d altre male auenture 
des or en auant uul fait il tenir mesure 
granz pechiez est n ai mais d iteil guaanie cure 
donc prent il a laissier ce ke faire soloit 
mais l usure retient et ce qu il at toloit 
uent achate et reuent si en fait son esploit 
et por qu il plus ne tot bien salueir se croit 
mais tant qu il at et use lo bien qui siens n est mie 
ne quidiez qu il ne facet pechiet et felonie 
il en fait son delit cil cui ce fut mendie 
trop est simples qui quidet ke deus teil mal oblie 
ki del mal soi retrait bien fait il uoirement 
et del bien faire at il bon enconmencement 
mais ce qu il at conquis a tort se tot ne rent 
ne li prometet nulz de s anrme saluement 
il mainet son delit de ce qu il at toloit 
li proures cui ce fut murt de fain et de froit 
ne li uult mercit faire nes cum ploreir lo uoit 
puis si priet ke deus merciables li soit 
ne li desconseil mie a deu mercit proier 
ne almones doneir ne aleir al mostier 
mais s il deuant ne uult l altrui chose laissier 
dont serat mut de gent  dist la damme  perdut 
ce ke li sanior tolent cant serat tot rendut 
s il ne sunt  dist li sires  a confesse uenut 
ensi cum dit uos ai ne uerrunt ia ihesut 
chiers sires  dist la damme  cum plus uos oi parler 
tant moi delite plus de uos a escolteir 
mais se uos plaist ancor uul un pou demandeir 
par demandeir puet om aprendre et amendeir 
s il moi stuet toz les maz ke i ai faiz regehir 
et a confession de mes pechiez uenir 
de la centeme part ne moi puet souenir 
car comment poroit hom tot par cuer retenir 
de ce dont moi souient ferai ma penitance 
ke deuenront li altre dont ie n ai ramembrance 
bele suer  dist li sires  aiez en deu fiance 
ne uos estuet auoir de ce nule dotance 
kant cil qui soi repent a confession uient 
de quantqu il at el cuer se niant en retient 
de ce qu il regeihist et dont lui ne souient 
lo claimet deus tot quite s il al mal ne reuient 
s il auient  dist la dame  ke puis l en resouienie 
droiz est  fait il  ke lors a confession uengnie 
et solunc lo conseil del prestre soi maintienie 
ia ne serat perduz mais c al mal ne reuienie 
bealz sire et se li prestres ne l seit bien consillier 
s il ne li seit la droite penitance chargier 
irat il a un altre qui lo sache adrecier 
ki bons hom soit qui sachet loier et desloier 
ie uos oi  fait li sires  sagement demandeir 
car ki de ses forfaiz soi uult bien deliureir 
qu il puist apres la mort senz tache a deu aleir 
bien doit a plus sage home la uoie demandeir 
teilz est qui s entremet de plaies a saneir 
qu il ne seit guaires bien la mezine trouer 
et tresqu il ne puet l omme de son mal releueir 
bien doit un altre querre mais qu il lo puist trouer 
por despit ne por ire ne doit il eschiweir 
son pastor qui s anrme at entreprise a guardeir 
mais s il uoit qu il lo uulhet en la fosse ieteir 
k ensemble lui chaoir miez lo uient returner 
tresqu il at a son mie la plaie demostreie 
et bien uoit ke par lui ne puet estre saneie 
se santeiz par altrui li puet estre doneie 
par raison ne uait mie ie cuit cui ce n agreie 
teilz murt par enferte qui bin garir poroit 
qar cil ne l seit saneir qui saner lo deuroit 
et s il ce puet entendre ne n en quiert altre roit 
s ensi est afoleiz n est affoleiz par droit 
ki de ce paur at se uoit querre un plus sage 
qui sachet del mestier et qui en ait l usage 
puis metet en sa main son cors et son corage 
k il puist par son conseil recoureir son damage 
diet tot purement de quantk il at forfait 
n est pas urais repentanz se nes un en retrait 
de quantc um li commande se uolentiers ne fait 
uolentiers ferat tot mais ke dolant cuer ait 
ki uult que deus le claimet de toz ses pechiz quite 
plus chiere at penitance fort et grant que petite 
ce fisent li bon homme qui deuinrent hermite 
si c um trueuet lisant des sainz moines d egypte 
ki urais repentanz est onkes ne li anoie 
de kantk om li commande mais uolentiers l otroie 
ben seit ke penitance lo descombre et deloie 
et apres son trauail en paradis l enuoie 
ki se uult purement enuer deu acordeir 
quant deus uoldrat lo cors et l anrme deuiseir 
ke senz nul contredit puist dont mercit troueir 
bien li couient celui la main droite porter 
uoist la u il seit de bonne gent l escole 
facet lor appresure oiet la deu parole 
de uanitet soi gart de iuiu et de karole 
onkes ne s entremete de chose qui soit fole 
kar cant l anrme s en uait s ele n est tote pure 
sachiez ke paine aurat mais si fort et si dure 
ke ne l uos poroit dire ne hom ne escriture 
k iert donc de ceaz qui n ont de penitance cure 
cil qui lo pechiet laissent et confession font 
s en cest secle lo mal tot amendeit non ont 
si cum ie dis en l atre grant torment soferront 
mais a derrains repos et mercit troueront 
meaz uient en pou de tens ci lo pechiet defaire 
k en l atre secle mal et longe paine traire 
meaz uient un pou iuner et porteir lainne u haire 
k en enfer longement morir crieir et braire 
uos estes  dist la dame  bons hom et droiz hermites 
les paines de cest secle moi semblent mult petites 
euers celes d enfer solunc ce que uos dites 
bur fut neiz qui serat de toz ses pechiez quites 
bur fut neiz qui se puet en cest secle amendeir 
si c um ne li puist rien en l altre demandeir 
certes bien se doit hom trauilhier et pener 
lors ke l anrme s en uait k a deu en puist aler 
et treske uos m aueiz la uoie bien mostree 
se ie n i uulh entreir bien doi estre blameie 
mais se deu plaist por ce ne serai ia dampneie 
comandeiz que ie face ie sui tote aprestee  
li sainz hom li respont  ne puis ci mais ester 
od moi en l ermitage uos en couient aleir 
kar la uos porai miez penitance doneir 
alons en  dist la damme  n auons ke demorer 
bele suer  dist li sires  ie m en irai deuant 
et uos uenreiz apres ne demoreiz niant 
faites isnelement n aleiz pas atariant 
souent rezoit damage qui trop uait atariant  
ele dist  doneiz moi trois de respit 
en apres si ferai cantke uos m aueiz dit 
se deu plaist n oreiz mais de moi noise ne crit 
trop ai seruit al secle et a deu trop petit  
apres iteiz paroles li sainz hom soi leuat 
eissi de la maison en son liu s en ralat 
et la damme ke fist niant ne demorat 
de quantke pot auoir maintenant assemblat 
quatre cent liures d or auoit ele d auoir 
celz fist enmi la rue deuant la gent ardoir 
nule rien n en retint de quantque pot auoir 
lors eissit de la uile n atendit nes lo soir 
mut soi puet hom de ce k ele fist meruilhier 
car l auor qui fut ars poist miez emploier 
u a poures doneir u refaire mostier 
maint homme bessignios en poust radrecier 
mais bien puet hom la dame escuseir et defendre 
car cui li sainz espirs uult estruiere et aprendre 
souent fait et dist choses qui gries sunt a entendre 
et dont om ne puet mie si tost la raison rendre 
cui li sainz espirs uult enstruire et doctrineir 
meruelhes li fait dire et meruelles oureir 
et por kes il ce fait s um ne l puet deuiseir 
meruilhier s en puet hom mais ne l doit nuz blameir 
ceste damme auoit ia nostre sanior mut chier 
et la graze de deu la pot bien ensenier 
si que maintenant sout ke faire et ke laissier 
ia ne frat se droit non cui deus uut adrecier 
pusc estre ele quidoit ke maz fuist et folie 
se ce ne fust perit dont eret perie 
kidoit ke deus haist iteil ganierie 
dont tant maz eret faiz et tante auerserie 
mais ce laissons esteir returnons a la uoie 
pis faire k ele fist ia deus ne nos otroie 
tant fist ke recourat de paradis la ioie 
si cum nos uos dirons mais qu il ne uos anoie 
kuant ele ot tot l auoir perdut et ensilhié 
dont ele auoit tant fait de mal et de pechie 
al liu uint u li sires li auoit ensengnié 
requist son abitacle si qu il li ot ditié 
il la fist maintenant en une piere entreir 
puis comandat l uis clore et defors saeleir 
et chascun ior li fist un poi de pain ieteir 
par une fenestrele et de l aiwe liureir 
si fut la maisencele tot enuiron fermeie 
qu il n i remeist pertuis ne chambrete priueie 
et cant ele ce uit un pou en fut turbleie 
car n astoit pas d iteil litiere aconstumeie 
et dist al sanior  sire ciz lius est mut fermeiz 
n i est remeis pertuis ne anglezons priuez 
bien entent  dist li sires  ce ke uos demandeiz 
de mellor n estes digne ne mellor n i aureiz 
uos n estes mie digne de mellor reciuoir 
teil l auez deseruit teil lo deueiz auoir 
chiers sires  dist la damme  certes uos dites uoir 
or moi doinst del soffrir ihesus force et pooir 
bien lo sai beaz duz sire beaz sire bien lo sai 
laidement ai uescut laide maison aurai 
digne sui de gesir en flairor et en thai 
mais por amur de deu a greit lo sofferrai 
tot prendrai a bon greit n ai mais de mon cors cure 
par la molle litire prendrai la terre dure 
por uin et por clareit prendrai de l aiwe pure 
par les ditiers pain d orge et de cel a mesure 
mais sire or m aprendez comment ie doi oreir  
il dist  uos n estes digne pas de deu a nomeir 
ne digne n estes mie uoz mains al ciel leueir 
lo ciel ne les estoiles ne deueiz regardeir 
ades uers orient uostre cors encligniez 
et par ceste orison nostre sanior proiez 
et si dites souent gardeiz ne l obliiez 
sire qui moi formastes de moi mercit aiez  
de quantke li sainz hom la damme commanda 
fist ele uolentirs ainc riens n en trespassa 
en cel petit buiron toz trois anz demora 
ke nes une foie tote ne soi dreza 
tot comparat laenz de quantque fait auoit 
et cant la terre dure un poi li desplaisoit 
et la maluais odors de laenz li greuoit 
des granz paines d enfer lors li resouenoit 
dont disoit en son cuer  grief demoreir ci fait 
mais pires est enfers et mut i at plus lait 
se deus por ceste paine de quantke i ai forfait 
moi uoloit pardoner n en querroi melhor plait 
cant li deliz del secle li reuenoit deuant 
ses palais ses iardins u s aloit delitant 
dont disoit a soi mimes tot ce ne uat un guant 
mut sunt de paradis li delit plus uallant 
ne ioie ne delit ne doit nuz hom nomeir 
ce k en infer lo fait morir et tormenteir 
ne ne redoit hom pas ce torment apeleir 
dont om puet en la ioie de paradis entreir 
et par tant se ie dis  grant ioie oi ia  ie ment 
car i en perdi et deu et tote bone gent 
ne ne reuul pas dire ke ie or soffre torment 
car apres ceste paine la mercit deu atent 
ne fut pas bune ioie ce dont ie deu perdi 
ne n est pas male paine ce dont i atent merci 
merci beaz sires deus beaz sires deus merci 
faites moi bien combatre enuers mon anemi 
faites moi enuer lui auoir force et ualur 
qu il ne soi puist de moi gabeir al derrain ior 
et cant a lui seront liureit li pecheor 
ke ie a cel ior puisse estre segure et senz cremor 
dedenz son cuer la dame ensi parleir soloit 
ne mie de la boiche car deu nomeir n osoit 
sa petite orison onkes n entroblioit 
u a ades la penseuet u ades la disoit 
kant ensi ot trois ans compareiz ses pechiz 
et les deliz del secle uencuz et iusticiez 
li sainz hom en ot dol et si l en prist pitiez 
car mut eret ses cors peneiz et trauiliez 
mult uolentiers l eust de laenz deliureie 
mais ne sauoit s ele eret uer deu tote acordeie 
bien sauoit ke tant plus nostre sanior agreie 
la gemme qui plus est polie et esmereie 
bien sauoit ke lo lin dont hom uult cansil faire 
couient mut trauilhier batre trieleir et traire 
s om uolt lo drap si blanc ke nule rien n i paire 
souent lo stuet laueir metre a l aiwe et retraire 
l or c um uult asseoir en la corone al roi 
couient mut estre fin pur et de bone foi 
ne tant ne quant ne doit auoir de theche en soi 
s il n est urais li rois dist  ostez le ensus de moi  
ce faisoit lo saint home penseir et repenseir 
l une foiz la uoloit de la pierre ieteir 
l autre disoit ancor l i couient demoreir 
car trop tost de la plaie puet hom l emplastre oster 
ce ke prodome font doit hom bien engarder 
a lur faiz a lur diz doit hom mut bien penser 
car por ce les lait deus bien dire et bien ourer 
ke par lur bon exemple nos puissons amendeir 
entre droit et mercit si atempreir se doit 
li prodom par mercit qu il n oblie lo droit 
et lo drot si maintienie que merciables soit 
or se face humle et piu or se face aspre et roit 
li iusteciers soi doit tenir en doble guise 
s il n at mercit ne puet faire lo deu seruise 
mais bien se doit gardeir ke merciz tant ne l brise 
ke par misericorde laist aleir la iustise 
den oistes uos unkes de moyses parleir 
mut sot bien cez dos choses maintenir et garder 
cant li fil israel furent passeit la meir 
un ueel fisent d or se l prisent aoreir 
de ce fut deus forment et a droit correciez 
la les eust toz mors et en enfer plonchiez 
de la pute gent fuist tot maintenant uengiez 
s il ne fuist moyses cui en prist granz pietieiz 
 beaz sires deus  fait il  ne te correcier mie 
ne fai mie a ton pole solonc sa felonie 
se tu ci les ocis egipte en sera lie 
u cest mal lor pardonne u tu me toz la uie  
por amur moysen deus soi rapaisenta 
mais or oiez meruelles cil qui tant deu pria 
ki perdre par son pople la uie desira 
maint milhier en un ior ocire en comanda 
 aleiz si uos uengiez  fait il az fiz leui 
 tueiz les pecheors aleiz en tot parmi 
gardeiz n i espargniez ne parent ne ami 
ki mercit les ferat ia deus n en ait mercii  
quant uint et trois milliers orent de gent tueit 
donc lor dist moyses  bien aueiz ui oureit 
bien aueiz ui seruit nostre sanior en greit 
tuit estes ui de deu benoit et consecreit  
auez uos entendut cum moyses fut beir 
cum fut roiz cant il diut lo forfait amendeir 
cum fut pius cant por eaz ne finat de ploreir 
et par lur saluement uolt sa uie doneir 
ce ke sainz moyses donc fist corporelment 
tot ce doit hom or faire spiritueement 
ki lo pople deus et qui bien garde i prent 
les pecheors ocit ge uos dirai comment 
li armeit sunt li prestre lor parole est l espeie 
dont la maluaise uie doit estre ades blameie 
bien est li pechieres cant sa uie est mueie 
cant la male constume de lui est tote osteie 
tot ades doit li prestres son poble castiier 
cant plus uoit les maluais encontre deu drecir 
tant doit miez de sa speie et ferir et trenchier 
forment se doit peneir por le mal abaissier 
por sanior ne soi doit ne por amis coisier 
blameir doit lo larron lo robur l userier 
lo delit del boriois l orguil del cheualier 
la folie des femes des dammes lo dongier 
dire lor doit  ce faites ce deueiz uos laissier  
puis lur doit penitance si cum droiz est cargier 
ki si seit lo maluais ocire et iustecier 
ki si fiert ki si talhet sachiez que deus l at chier 
de si faite batalhe li saint home apris 
bieuros celui qui si serat ocis 
car encontre deu uit en cui li malz est uis 
toz iert morz qui serat en males oures pris 
dene uit malement cui li maz abelist 
et cil dene muert bien ki le mal relenquist 
c est une gentiz morz c est ce ke sainz poz dist 
 ge ne uif pas  fait il  en moi uit ihesu crist  
den est bien mors al secle qui mal par mal ne rent 
ki ne soi uult uengier qui pas ne soi defent 
ki tot soffret por deu qui tot en bon gret prent 
oi deus qui ensi muer cum il murt sagement 
ci doit faire morir et ensi doit ocire 
cil qui lo saluement des pecheors desirent 
cui ke place et cui non la ueriteit doit dire 
par nului ne soi taiset ia ne soit si halz sire 
al forfait amendeir soit fors proz et uallanz 
mais del mal qui faiz est soit en son cuer dolanz 
teilz talhe altrui sa plaie qu il li fait dolor granz 
mais se saner li puet liez en est et ioianz 
al malade doit hom la mezine mostreir 
ne s a bel ne li uient se li doit hom mostreir 
asseiz uient miez l enfer tot senz son gret saner 
ke por un petit d aise morir u afoleir 
mais qui uolentiers fait ce ke li mies uult 
asseiz at plus grant aise et plus tost garir puet 
et se cil est bons hom qui mecineir le suelt 
il est dolanz del mal dont li enfers se duelt 
ce ke or uos dirai ne dirai senz dolor 
cant ie tres bien i pens a paine ke n en plor 
trop est de maluais mies par lo secle ui cest ior 
car cum plus est d enfers tant ont ioie granior 
plus aimet li malz mies lo mal ke la sante 
car a la sante prent mut mains k a l enferte 
cant il seit un riche home malement agreuét 
 or me uat bien  fait il  un gras lieure ai trouét  
ce ke ie di pot hom entendre simplement 
mais teilz dist une chose qui une altre i entent 
ki lo cors seit saneir mies est uoirement 
et mies qui les anrmes a gardeir entreprent 
soit d anrme soit de cors ki lo mal seit osteir 
bien li puet hom par droit nom de mie doneir 
et ki iustise tient puet l om ensi nomeir 
oil car il est mies por lo mal enmiedreir 
pusc estre qu il uos grieuet et nos uos anoiomes 
de ce ke si souent de nostre uoie eissomes 
mais or ne uos anuit car tost i reuenromes 
un poi irons auant puis si returneromes 
or parlons dont de ceaz qui tinent la iustise 
ne uul ke uos quidiez ke ie les bons mesprise 
mais li pluisor ont si sor auarisce mise 
lor entente qu il funt mut pou del deu seruise 
bien sai k il n est iustise ki de par deu ne soit 
soit rois soit cuens soit dus mais ke bin tenie droit 
s il soi painet del mal osteir puisqu il lo uoit 
grant lowier en aurat nulz mescroire ne l doit 
ki la iustise tinent ke plus sunt grant sanior 
bien soient awoeit escheuin ou maior 
mais par droiture faire ke plus ont de labor 
tant auront deuant deu plus de bien et d onor 
mais s il sunt d auarisce et de mal appresseit 
ce ke nostre sire at por grant bien commandeit 
por maluaises constumes ont tot a mal turnét 
ne ne funt onkes gaires dont deus lor sache greit 
esgardeiz teilz i at se c est biens ke il fait 
se il seit un prodomme qui del sien alkes ait 
mandet les escheuins fait commandeir son plait 
fait celui acuseir qui niant n at forfait 
dont trait a son conseil hardreit et uiuiien 
 cist hom est  fait il  riches si ne nos donne rien  
cil li respondent  sire nos en penserons bien 
ia si n eschaperat ke nos n aions del sien  
cant il sunt contre lui grant piece combatut 
et cil at bien son droit cum prodom maintenut 
a derrains dist hardreiz  ataint l ai et uencut 
por coi car il mist ius senz congiet lo festuil 
s il en doit nul droit faire meteiz l a iugement 
uolentiers  dist li maires  or dites baldement  
dont dist li escheuins  droiz est bien m i assent 
faites droit beaz amis or za plege u argent  
ne paur n unt de deu ne cure de s amur 
qui tolent a la gent par teil engien le lur 
lo derrain iugement n auront gaires melhor 
ke cil qui deiugerent a tort nostre sangnior 
ainc deus ne l commandat ainc bons hom ne l escrist 
s uns hom par auenture a un mot mepresist 
ke s onor par teil culpe et son auoir perdist 
teil droit trouat diables qui teilz plainz abelist 
ie ne sai qui le quidet ie ne sai ki lo croit 
mais ie ne l puis mescroire ke diables n i soit 
a teil plait u li hom ne puet auoir son droit 
s alkes del sien ne donet ke rien facet d esploit 
piece at qu il est escrit mais nuz n i uult entendre 
qar ce c um ne uult faire n at hom cure d aprendre 
li iusteciers ne doit par droit faire rien prendre 
et s il a tort le prent quidiez qu il ne l doit rendre 
li fous dist l escriture lur ardrat lor maisons 
ceaz qui uolentiers prendent maz lowiers et maz dons 
les maisons sunt li cors u enz nos demorons 
c est li tormenz d enfer li fous dont nous parlons 
li iugeor qui prendent trop uolentiers lowier 
cil desirent tenzons male amur desturbier 
quant uoient piez colpeir uelz creueir chies brisier 
 n aiez cure  funt il  ci nos creissent donieir 
ci at de nostre prout car nostre est la iustise 
ia senz nostre congiet n en iert acorde prise 
nos rachatrons noz gages anzke pais i soit mise 
quel part ke li chien cuerent nos cornerons a prise  
ei las qui ensi gangnient ke male gaagne i funt 
ki si faiz lowiers prendent cum maz lowiers prendront 
l escriture tesmoniet cil qui posteit sunt 
les tormenz en enfer posteiz soferont 
mais li lai qui pou seuent et en liure ne uoient 
n est mie grant meruelhe qu il a la foiz deuoie 
s il entendoent letres u entendre i pooient 
espoir des malz qu il funt alkes s atemperroient 
mais qui en liure uoient et l escriture entendent 
ki les comanz deu seuent et qui les nos aprendent 
et cez mimes maz funt qu il a la gent defendent 
de ceaz dist sainz dauid k en enfer uif descendet 
bien uat uis en enfer qui lo mal fait qu il uoit 
ki lo list a ses uez qui lo mostre a son doit 
mais comment qu il lo sachet keiz om qu il onkes soit 
perduz est s il lo seit et s il ne s en recroit 
keke li altre facent enuers deu mut mefunt 
ki la iustise tinent et posteeit en ont 
soient clerc soient lai se lo mal ne defunt 
car cumandeit lor est et raison en redront 
ensi ke oranz dis den est ce granz dolors 
ke si at auarisce apresseiz les pluisors 
ke ce dont il poroient ioie auoir a toz iors 
ce les fait en enfer ardoir senz nul sorcurs 
mais qui la iustise aimet cil aurat grant lowier 
quar de droit iugeor ont poure gent mestier 
por droit faire a chascun soi doit bien trauillier 
par dons ne par promesses ne se laist embrisier 
por amur ne laist onkes lo droit ne par manace 
et celui qu il iustiset bien soi gart qu il ne l hace 
l ome doit il ameir li pechiez li desplace 
del forfait soit dolanz mais la iustise en face 
et soit ce qu il tiegniet bien droite la balance 
nequedent doit auoir en son cuer la pitance 
et se cil est dont teilz qu il lo porte en soffrance 
segurs soit ke ia deus n en frat altre ueniance 
bien seuent li saint homme quele est la deu iustise 
d un forfait ne uult deus prendre c une amendise 
bien seuent s en cest secle n en est droiture prise 
ke l anrme en iert en l atre a plus grant raison mise 
por soi fait a la foiz li sainz hom dur et roit 
celui qui forfaiz est por tient il en destroit 
et tot par grant amur car bien seit et bien uoit 
ke la paine qu il sofret li turne en bon esploit 
nos uos poriens de ce si longement parleir 
ke saint pasnuciom poriens trop oblier 
bien puet l om a la foiz fors de la uoie aleir 
mais cil s enlonget trop qui n i seit returneir 
returnons dont arriere a saint pasnution 
mut uolentiers ietast la dame de prison 
bien sauoit ke soferte auoit grant passion 
mais ne sauoit s ele eret ancor deliure u non 
bien sauoit li sainz hom quant moyses tua 
tant homme pecheor ke ce signifia 
onkes par autre choses la dame n enferma 
ne se par son bien nom tant ne la trauilha 
mut auoit grant dolor del mal k ele soffroit 
et nequedent soffrir grant paine li faisoit 
ce k ele eret laenz mut forment li pesoit 
mais il ne sauoit mie s ancor deliure astoit 
dont pensat qu il kerroit saint antoine l ermite 
ki manoit el desert de la terre d egipte 
il li pooit bien dire se la dame eret quite 
car plains eret de deu et del saint esperite 
c est uns om par cui deus tamain miracle fist 
et par ses bones oures tamaine anme conquist 
li bons pasnucius cel saint home requist 
et cantqu il auoit fait de la dame li dist 
sainz antoines fist lors toz ses freres huchier 
et si les commandat et iuneir et uoilier 
et mult soniosement nostre sanior proier 
ke ce k il demandoit lor deniast enseingnier 
ke par sa grant mercit lor uolsist demostreir 
s om pooit cele damme de la pierre ieteir 
u cum lonc tens ancor l i couenroit esteir 
anzqu il la uosist quite de ses pechiez clameir 
ki ne uult correcier deu en nule maniere 
ki son seruise fait et qui s amur at chiere 
celui suet deus oir et fare sa proiere 
esi c a ses desciples promist za en arriere 
il dist a ses desciples  qui en moi uult manoir 
ki uult mes comanz faire tot solunc son pooir 
et uraie creance at bien lo sachiez par uoir 
qanqu il moi proierat tot li ferai auoir  
bien seuent li saint homme dont il doient proier 
et bien seit nostre sires dont il lor doit aidier 
quant il demandet chose bone et qui at mestier 
toz est deus apresteiz et pres de l otroier 
ki por lo deu seruise iur et nuit soi traualhe 
qui ne se uult partir de lui ki ki l assalhe 
ki por s amor conquerre ades est en batalhe 
kank il uult puet proier deus li donrat sen falle 
mais nos qui n auons cure de mal a relenquir 
ki ne uolons por deu rien faire ne sofrir 
comement cuidons k il doit noz proieres oir 
tant cum nos ne uolons lui ameir ne seruir 
por ce di ge qui uult que deus sa priiere oie 
promier se doit peneir ke s amur li otroie 
quar s il est amis deu de quantqu il a lui proie 
mut uolentiers li donet et pas ne li anoie 
li moine saint antoine meneuent sainte uie 
entre eaz n eret auarisce et orguez ne enuie 
ce ke li uns haoit n amoit li altres mie 
deus cum sainte chose est de sainte companie 
tot comunalz chose eret quanke laenz auoit 
alteil aiwe li uns que li altres beuoit 
mellors herbes ne feues lur maistres ne manioit 
ne sor plus bele nate lor abeiz ne gisoit 
l amur de deu auoient plus ke nule rien chiere 
quantke deu desplaisoit tot metoient arriere 
por ce fut apresteiz de faire lor proiere 
fist ce qu il li proierent oiez en quel maniere 
la nuit cant il faisoient a deu lur orison 
li uns des freres uit mut gente uision 
dont om sot k a la dame auoit deus fait pardon 
et ke de ses forfaiz ne rendroit mais raison 
bons hom astoit li freres amis deu fins et urais 
por ce li mostrat deus sa glore et son palais 
la uit tant de delit tant de bien et de pais 
de la se lui leust ne se departist mais 
deus li laissat ueoir un liu si precious 
si bel si delitable si gent si glorious 
la sunt li ami deu et li bieneurous 
ki sunt de deu seruir en cest secle songnious 
enmi cel bel palais enmi cel paradis 
auoit de mut gente oure un gentil pailie mis 
et par desor auoit un roial siege asis 
ainc rois ne amazors n ot nul de si grant pris 
li ors et li argenz qui eret en la chaiere 
rendoit plus ke soloz ne lune de lumiere 
cascuns des piez seoit en precioses pierres 
ainc nuz ne uit oure ne tante gemme chiere 
les estoiles del ciel si gent ne resplendoient 
ne teil clarte ne funt cum les gemmes faisoient 
trois gentiz damoiseles qui mut beles astoient 
manoient el palais qui cel trone gardoient 
d icele grant bealteit ke li sainz om ueoit 
grant delit et grant ioie et grant meruelle auoit 
et d asseiz engardeir saiesier ne soi pooit 
ke mais ne s en partist forment lo desiroit 
paulus ot nom li freres cui deus ce ensengnia 
quant il uit si grant ioie liez en fut si parla 
 mes maistres sainz antoines sor cest siege sera 
dignes est de teil glore nulz altres ne l aura  
ne demorat gaires apres qu il ot ce dit 
del plus halt ciel lasus uns angles deschendit 
n en pot mie ueoir mais dire li oit 
ke si grant glore auoit la dame deseruit 
 sainz antoines  fait il  un altre liu aura 
tant at fait enuer deu ia ne l obliera 
mais thaisis la dame ci soi reposera 
ciz beaz sieges est siens car bien deseruit l a  
lo matin at paulus as freres reconteie 
la gente uision ke deus li ot mostreie 
et mut en ont trestuit grant ioie demeneie 
de ce ke la dame eret uer deu tote acordeie 
bien lor fut demostreit par teile uision 
ke deus li auoit fait de ses pechiez pardon 
et bien deuoit eissir des or mais del buiron 
cui deus auoit doneie en ciel teil mansion 
ne deuoit en la pierre demoreir des or mais 
cui deus aparilliét auoit si bel palais 
droiz eret k ele awist des or en auant pais 
n at nul mestier el fou li ors qui est toz urais 
de ce qu il ot oit grant ioie demena 
pasnucius et lors a son liu repaira 
brisat l uis de la pierre lo sael 
une altre en fust mut lie mais la dame en pesa 
kant il entrat el liu et il l en uolt osteir 
ele li dist  beaz sire ancor i uulh esteir 
laissiez me ancor zaenz se uos plaist demorer 
plaie qui parfunde est puet hom trop tost saner 
de mut granz plaies sui et de pluisors nauree 
ge cuit la plus petite n en est ancor saneie 
si grant fait et si grief m auoient appressee 
ne cuit ke ankor soie del menor deliureie 
teilz est plains d enferte qui sante quide auoir 
et petite mezine ne deniet reciuoir 
mais puis couient la plaie et talhier et ardoir 
poindanz pulre et ardanz herbes sus asseoir 
des granz tormenz d enfer uos oi sermoner 
tant uos en oi dire ke n es puis oblieir 
miez me uenroit cent ans en cest buiron ester 
k un tot sol petit iuer en enfer demorer 
laissiez moi s il uos plaist a moi mimmes combatre 
ceste chaitiue char me laissiez ancor batre 
se ie bien en pooi tot lo runin abatre 
bien uoldroi zaenz estre ankor trois ans u quatre 
ke donc si li cors gist or a la dure terre 
cui chat s il sofre un poi de batalle et de guere 
nuz ne puet trop grant paine en cest secle soffere 
por la graze de deu et por s amur conquerre 
bele suer  dist li sire  n aiez trop grant cremor 
ne deueiz pas cuidier si dur nostre sanior 
tres bien puet estre fiz et segurs de s amor 
ki de toz ses forfaiz est en uraie dolor 
nostres sires n est mie trop aspres ne trop durs 
legiers est a ploier n est pas pierre ne murs 
ki urais repentanz est et cui li cuers est purs 
de la mercit de deu puet estre bien segurs 
deus uult bien ke li hom uraiment se repente 
il ne desiret mie ke om trop se tormente 
del racordeir fait il u corte u longe atente 
solunc ce qu il conoist del corage l entente 
tost soi puet racordeir qui del mal se repent 
et qui en l amur deu s afiche uraiement 
deus ne met pas lonc terme a son racordement 
maintenant li pardone cant il lo urai cuer sent 
grant pechiet fist sainz pieres cant il deu denoia 
et bien sauons de fi ke deus li pardona 
bien auons oit dire c amerement plora 
mais n est ancor escrit s altrement l amenda 
nos trouomes lisant del saintisme larron 
ki ihesum reconut emmi sa passion 
plus de bien ne fist onkes et deus li fist pardon 
et lors uers paradis en fist son companion 
toz iors auoit esteit et lerres et maluais 
mais por k il deu connut et repentanz fut urais 
tot maintenant entrat od lui en son palais 
ne sofrit plus de paine ne plus n en aurat mais 
deus uult bien ke cascuns uienge a reconissance 
et solunc lo pechiet facet la penitance 
mais si tres grant force at la uraie repentance 
cui deus la uult doneir saz est senz redotance 
si cum i ai de saint pierre et del larron conté 
dont deus nos at exemple et grant confort doné 
sen grant torment de cors sunt maint home salué 
ki furent en la uraie repentance troué 
et bien sai ke uos estes uraiement repentie 
et uostre penitance aueiz si acomplie 
ke deus uos at s amur et sa graze otroie 
esgardeiz se bien est uostre paine emploie 
bien sai ke deus uos at tote quite clameie 
uos estes a sa grace finement acordeie 
sire  fait ele  a uos me sui ge commandeie 
ge n ai cure u i ailhe mais soie salueie 
se uos uoleiz zaenz toz iors mais demorrai 
et se uos comandeiz maintenant en istrai 
et lo bien et lo mal uolentiers sofferrai 
nes un de uoz conmanz ia ne trespasserai 
bien lo seit nostre sire puiske zaenz entrai 
de mes pechiez ploreir nule hore ne finai 
totes mes males oures en mon cuer assemblai 
ades les engardoie ainc n es entrobliai 
de trestoz mes forfaiz faisoi une assembleie 
et mut fer les tenoi ades en ma pensseie 
la ueue del cuer n en ert unkes osteie 
mut reis entrecessoit des larmes l aualeie 
bele suer  dist li sires  ki de mal soi retrait 
ki demandet mercit droiz est ke mercit ait 
et cum plus est dolanz de ce k il at forfait 
tant est plus tost deliures et deus mercit li fait  
dont l ostat de laenz et cant il l en geita 
ne mais ke quinze iors al secle demora 
cui ele ot bien seruit buen defin li dona 
li cors remeist en terre l anrme a deu s en ala 
li message ihesu et sa cheualerie 
l enporterent lassus a mut grant seniorie 
encontre uint des angeles la sainte companie 
et si la presenterent al fil sainte marie 
ki poroit raconteir de deu la grant pitiet 
del saluement des anrmes il mimmes se fait liet 
il l assist sor son trone c auoit aparilhiét 
cum bur fut neiz cui deus en si halt siege assiet 
deus cum lie est cele anrme et cum bieneurouse 
cui deus uult manandise doneir si gloriose 
mut se puet faire lie mut puet estre ioiose 
cui deus apele amie cui deus dist  c est m espose  
deleiz deu est la dame dont nos uos auons dit 
or est en plaine ioie or est en plain delit 
lie est ki por s amur lo secle relenquit 
or en at buen lowier k ele bien lo seruit 
proions la sainte dame ke par nos uulhe orer 
a deu nostre sanior ke si nos laist oureir 
ce ke forfait auons nos consente amendeir 
ke ueas al derrain ior puissons mercit trouer 
et uos cui nos auons ceste uie conteie 
deus uos doinst ke la uostre en puist estre amendeie 
deus doinst k ensi aiez la parole escolteie 
k alcune male teche puist de uos estre osteie 
c om uos dist alcun bien uolentiers l entendez 
keilz hom qu il onkes soit a ce qu il dist pensez 
s il uait la droite uoie uolentiers lo siweiz 
pensseiz ce ke uos estes et ke uos deuenreiz 
frailhe chose est de l home mut at poure uigor 
mut at curte duree il resemble la flur 
ki ui est demain chiet il changet cascun ior 
unkes ne uit senz paine senz traual senz dolor 
ie ne sai dont li hom se facet bat et liet 
ki nez est en dolor et conciuz en pechiet 
tote sa uie est paine cant plus se fait haitiét 
se tresuat cum uns uenz a la mort prent congiet 
ke deuient dont la chars ki si fut orgalhose 
flairant corongnie et laide plainne de uers errose 
cant ele gist ius morte n est riens plus pourose 
meruelle est k ele est unkes ne lie ne ioiose 
la morz trait apres li et abat tote gent 
nulz n en puet escapeir tot enmaine et tot prent 
toz nos couient uenir a cel definement 
mais se plus n es de nos donc nos uait malement 
ne seroit nule chose se nos si definiens 
se nos apres cesti altre uie n auiens 
il est une altre uie se uenir i poiens 
mult auriens la de ioie car la ne falt nuz biens 
cui nostre sires uult cele ioie doneir 
tant at de bien ke plus ne l en stuet demandeir 
se deus moi uoloit ores alkes de sens presteir 
de la ioie del ciel uoldroi un poi parleir 
bin sai folie fait et trop grant hardiment 
ki de ce uult parleir qu il mimes bien n entent 
mais solonc mon quidier ne forfait pas granment 
celui qui moins en seit qui ensenie et aprent 
nuz n est de si grant senz ne de si grant sauoir 
nuz n est si emparleiz qui puist dire lo uoir 
de la ioie ke deus frat ses amis auoir 
mais cascuns doit loeir deu solonc son pooir 
de paradis la ioie dire nuz hom ne puet 
estable est et durable ne cangier ne se suet 
tant at qui laenz est que plus ne li estuet 
nule rien ne li falt il at de quantqu il uult 
grant ioie ont or les anrmes qui en paradis sunt 
mais l escriture dist c ankor granior auront 
ke nuz ne l doit mescroire les anrmes reueront 
as cors qui en la terre gisent et purrit sunt 
donc frat deus grant meruelle si cum dist l escriture 
al cor qui gist en terre flairant et pureture 
donrat deus gloriose et nouele figure 
k il n iert nule plus bele ne plus genz creature 
li cors qui si est or perezos et pesanz 
solonc sa uolenteit iert legiers et sallanz 
la clarteiz del iuste home iert si bele et si granz 
ke si ke li solez iert clers et reluisanz 
s auoc la grant bealteit qui li iustes aurat 
deus qui puet cantqu il uult teil posteil li dorat 
de quantqu il uoldrat faire tot li otrierat 
ne de sa uolenteit rien ne contredirat 
icele ore iert az anrmes mut chiere et desiree 
cant de lor cors et d eles serat la rasemblee 
car donc serat li anrme entierement lowee 
cant al cors iert sa ioie et sa glore donee 
entre lo cors et l anrme mais batalle n aura 
deus ki fine pais est fine pais i metra 
l anrme encontre lo cors rien ne consellera 
ne li cors enuers l anrme mais ne se drecera 
or soi fait enuer l anrme et orguillos et fier 
or ne finent il onkes entre eaz de guerroier 
mais donc ne li ferat neise ne encombrier 
n i aurat c amendeir n i aurat c adrecier 
cant l anrme del saint homme iert en son cors remise 
quant el fin or serat la gentiz gemme assise 
dont la uraie pais iert qui deus nos at promise 
et uraie ioie ensi ke li liures deuise 
nulz ne poroit penseir cum grant ioie il auront 
qui deu nostre sanior face a face uerront 
mut desireement ades l agarderont 
ne de lui a ueoir saisier ne soi porunt 
ce dont la sainte gent sunt or en bon espoir 
dont nuz hom ne puet or se petit non sauoir 
dont poront uraement si cum il est ueoir 
n auront mestier de croire dont lo sauront par uoir 
deus fait uiure et s est uie de totes riens qui sunt 
por uiuront uraiement qui la uie uerront 
et cantke fut et est tot finement sauront 
kar deu qui tot conoist uel a uel conistront 
deus est uraie lumiere si cum dist l escriture 
qui enluminez ert de la lumiere pure 
nule riens ke deus fist ne li serat obscure 
anz uerrat tot ensemble cascune creature 
por sauoir por ueoir n irat ne za ne la 
de demandeir d aprendre mestiers ne li sera 
kar ensi cum ie di qui deu uoit qui deu a 
et tot uoit et tot et seit cantke deus conmanda 
si cum i ai dit cascons tot uerra tot saurat 
et cank il uolra faire deus li otrierat 
mais li biens k il auront pas igueilz ne serat 
kar solonc son merite chascons la ioie aurat 
mais tot auront asseiz tot seront grant sanior 
tant auront d abundance ne demandront mellor 
deus lur donrat teil ioie ne damandront granior 
qui la menor aurat mut aurat grant honor 
as altres aurat tot ce qu il en soi n aurat 
tot ausi altrui ioie cum la sue amerat 
en son bien plus k en l autre ne soi deliterat 
altrui biens serat siens li siens altrui serat 
entre eaz iert sainte acorde entre eaz iert sainte amors 
por l amur qu il auront iert lor ioie graniors 
l amurs toz iors durat et la ioie toz iors 
n est nule sole chose mellors entre pluisors 
la u teile amurs iert et teile companie 
nule anrme n i aurat qui si soit ensalcie 
ke tote la plus basse ne soit ioianz et lie 
ne ia ne demandrat plus halte seniorie 
a teil ioie a teil bien ia termine n aurat 
quar cele ioie est deus qui ia ne finerat 
et deus qui la ioie est tresqu il toz iors durrat 
ki deu at qui ioie est ioie toz iors aurat 
de si halt bien ne puet nuz hom asseiz parleir 
en ceste morteil uie ne l puet nuz deuiseir 
ki lo bien de cest secle poroit tot assembleir 
lo menor ki la est ne poroit resembleir 
ki plus auroit de senz mil foiz ke salemons 
se li faldroit parole se li faldroit raisons 
et toz iors soi poroit trauilier em pardons 
ne diroit cum deus est pius et larges et bons 
s il en sa boche mil et mil lengues auoit 
et s il a toz iors uiure toz iors parleir pooit 
les biens ke deus ferat ses amis ne diroit 
del dire nos tairons nes pensseir ne l poroit 
si riche honor si halte deus qui porat conquerre 
coment montrat si bas est en terre 
ki aurat toz iors pais sens batalle et senz guerre 
s altre uoie n i at paine en couient sofferre 
mais est ce dont grant paine ne l puet hom endurer 
de bonteit de concorde de pais a enameir 
ki haime et enuie en son cors uult porteir 
certes ne nuit ne iuer ne soi puet reposeir 
esgardeiz se gris cose est de deu a seruir 
il ne comande rien c um ne puist bien soffrir 
mut plus dulce chose est d amei ke de hair 
et de donneir mult menres trauaz ke de tolir 
escolteiz s il uos plaist se ie di ueriteit 
toz li secles lo uoit toz li secle lo seit 
k a plus grant paines uiuent qui funt ce ke deus het 
ke cil qui soi trauallent de deu seruir en gret 
or uoiez de l aueir s il unkes en pais uit 
il n est unkes en ioie n en repos n en delit 
c est uns des maluais uisces si c um trueue en escrit 
deus qui toz les malz heit k il l a plus enhait 
auarisce est uns maz qui nule ore ne fine 
cum plus at plus demande ne seit auoir termine 
cest mal ne puet saneir ne puisons ne mezine 
tot li altre mal uinent de sa male racine 
auarisce fait l omme et nuit et iuer uoilier 
estre lo fait larron robeor usurier 
en fou le fait entreir et en aiwe plonchier 
les olz li fait creueir et les membres trenchir 
ele fait son seriant plus qu il puist consireir 
grant fain li fait soffrir et grant froit endurer 
batalle ne estuer ne li lait redoteir 
hardit le fait en aiwe et en peril de meir 
mais a nostre sanior qui bien s i uult tenir 
asseiz plus en grant s il uult le puet sofrir 
ne de fain ne de froit ne li couient morir 
ne en fou ne en flamme ne l comande a sallir 
et li orguez que fait ke puet hom de lui dire 
ce rest giers une chose que mut heit nostre sire 
li orguez fait morir l anrme et le cors empire 
li orguez est uns maz qui toz les biens empire 
la uie a l orguillos ke plus est fole et uaine 
tant at plus de grauance tant sofre plus de painne 
trestote est en trauail et de malaise plaine 
asseiz meaz se repose qui humle uie mainne 
li orguez fait robeir li orguez fait tolir 
por un cop uult orguez quatre foiz referir 
li orguez fait turnois et guerres maintenir 
bien seuent qui la uont qu il i suelent soffrir 
uns hom de sainte uie qui deu sert humlement 
en trestote sa uie ne soffre teil torment 
ke fait uns cheualiers en un turnoiement 
ki les membres i perdent bien seuent se ie ment 
kant hom lo cheualier fiert parmi la boele 
et hom li fait uuidier a grant honte la sele 
en tant siet li bons hom toz solz en sa capele 
et senz nul grant torment cantet sa miserele 
orguez at maz serianz et male companie 
ire uait derrier lui et deuant lui enuie 
a dextre et a senestre uaniteiz et folie 
ke ke li altre facent cil dui ne l laissent mie 
cil funt la fole gent et sallir et dansceir 
la soi lasset li folz tant qu il ne puet aleir 
mais d en tant li bons hom qui ne se uult lasseir 
siet coiz et pense a deu u il en ot parleir 
ki altrui uult ocire musdrir u derobeir 
grant pour et grant paine li couient endurer 
par nuit lo stuet uoilier par bons sen uoie aleir 
l une foiz at trop chaut l autre stuet trembler 
se dont sa uolenteiz ne puet aleir auant 
s il ne puet a chief traire lo mal qu il uait querant 
dont quidet creueir d ire dont frit de maltalant 
 li diable  funt il  nos uunt or encombrant  
ki si est enfleiz d ire qui ce uait porcazant 
et teil male auenture uait querre et demandant 
il soffret tant de paine et malaise si grant 
mais hom est deuant deu qui ainc n en soffrit tant 
bien l aueiz entendut qui lo secle maintient 
et solunc la folie del secle soi contient 
mut souent plus de mal et de paine li uient 
ke celui qui deu sert et qui a deu se tient 
ne soi doit nuz hom ne despereir 
la mercit deu puet hom legierement troueir 
n est pas si gries la uoie c um n i puist bien aleir 
ne li cielz n est si halz c um n i puist bien monter 
mut at d ommes al secle qui bien riche gent sunt 
ki de ce k auoi doient nule besonie n ont 
nule ore ne descauz ne en lanies ne uunt 
nequedent en la ioie de paradis seront 
se c est uoirs ke ie dis qu iert de la rige gent 
ki ont si grant planteit de l or et de l argent 
ki uiuent si suef senz paine et senz torment 
s il ensi uunt a deu dont lor uait belement 
c om puet a si grant aise lo regne deu auoir 
ki tant par deu soi painent n ont gaires de sauoir 
li apostle guerpirent lor cors et lor auoir 
tot por ce qu il poissent la glore deu auoir 
li martyr soi laissont ardoir et detrenchier 
em bolant aiwe cuire et tot uif escorcier 
as urs et as leons lor menbres deschirieir 
tot par lo regne deu qu il auoient tant chier 
li hermite guerpirent lur bien lor heritage 
relenquirent parenz et amis et uinage 
par l amur deu manoient tot sol en l ermitage 
et grant paine sofroient en la terre saluage 
li autre sainte gent qui furent et qui sunt 
mut tormentent lur cors et mut de traualh ont 
mais se cil uunt a deu qui riche al secle sunt 
qui deu seruent por coi tant de paine se font 
queil mestier at li hom tant de paine a soffrir 
et les aaisemenz de son cors relenquir 
tresc um puet si suef nostre sanior seruir 
et senz nul grant torment a sa mercit uenir 
se deus moi uoloit ores alkes de sens doneir 
ke poisse cest nuet sagement denoeir 
cest afaire uoldroie uolentiers deuiseir 
comment li riches hom soi puet tres bien saluer 
oiez cant li hom doit de cantk il at guerpir 
en quele ore il ne doit nule rien retenir 
et kant il doit por deu paine et torment soffrir 
et s altre ne puet estre por s amur doit morir 
s il est en teil point mis et il ne puet cangier 
et lui couient u deu u quantqu il at laissier 
tot doit anzois guerpir ke ihesum renoier 
anzois soi laist ardoir u les membres trenchier 
mais cant il puet en pais nostre sanior seruir 
et om ne l destraint mie de deu a relenquir 
dont puet bien ce qu il at par raison retenir 
ne ne l en couient mie s il ne uult departir 
mais la sainte escriture redist et se l deuise 
qu il couient a laissier u deu u la 
quar qui la richise ainmet et s entente i at mise 
ne puet ne deu ameir ne faire son seruise 
queil part nos turnons ore ke dirons ci endroit 
s or sauiens bien parleir boen mestier nos auroit 
car mut seroit gries chose et mut mal nos iroit 
se nuz qui alkes at salueir ne se pooit 
dont seroent dampneit noe et abrahans 
ioseph qui en egipte fut riches et poissans 
moyses aaron et sainz iob li sofrans 
li iustes samuel et dauid li ualhans 
cist furent ami deu et riche gent astoient 
de tot lo bien del secle grant abundance auoent 
et toteuoies deu si a son greit seruoient 
ke souent i parleuent et souent lo ueoient 
entre les crestiiens el nouel testament 
sainz sixtes fut a rome uns de la sainte gent 
cil sains hom en la glise auoit or et argent 
qui puis fut toz as poures doneiz par saint laurent 
mais la sainte escriture couient mut bien entendre 
car ne seit se bien non ensenier et aprendre 
et s om bien n i prent garde tost i puet om meprendre 
et ki bien ne l entent en error puet deschendre 
ele dist c om ne puet richise et deu seruir 
et qui la richise ainmet deu li couient hair 
et s il deu uult ameir richise doit guerpir 
u de l un u de l altre lo couient departir 
uoions se ia poriens ceste guerre acordeir 
or dist c om ne puet mie richise et deu ameir 
or mostret ke li riches se puet mut bien salueir 
deus nos consente al uoir se lui plaist asseneir 
altre chose est ameir altre chose est auoir 
nuz bons hom nuz sainz hom ne doit ameir auoir 
se deus li uult doneir tres bien li list auoir 
mais unkes ne se doit delitier en auoir 
ki trop aimmet l auoir c est cil qui l auoir sert 
qui pitiet de poure de nut de descouert 
ki a altrui mesaise n at unkes l uelh ouert 
c est cil qui l auoir ainmet et l amur de deu pert 
ki por desier d auoir guerpist la deu droiture 
qui lo conquiert a tort a pechiet a usure 
ki tant ainmet l auoir ke par lui se pariure 
teiz hom ne puet ameir deu en nule mesure 
ki tant est conuoitous et tant l auoir desire 
ki de ce dont mestiers li seroit se consire 
qui tant lo garde enclos qu il musist et empire 
serianz est a l auoir li auoirs est ses sire 
ki si sert a l auoir il ne puet deu seruir 
qui si aimet l auoir lui couient deu hair 
d iteil auoir lo stuet u de deu departir 
tant qu il ensi se tient ne puet a deu uenir 
enkor est teilz auoirs qui de est uenuz 
et qui n est a altrui ne robeiz ne toluz 
ki cel mimmes trop ainmet il en iert confunduz 
et si le puet useir qu il en serat perduz 
ie uos dirai comment qui d auoir se fait fier 
qui en est orguilhos qui en mainet dangier 
ki repartir n en uult ceaz qui en ont mestier 
sachiez qui ensi l at qu il lo comparrat chier 
de ceaz rest qui n ont cure d assembleir grant richise 
donent tot quantqu il ont dient que c est frankise 
mais si ont lur entente sor uaniteit assise 
ke de ce qu il despendent poi uien al deu seruise 
tost donent un garzon cheual u palefroit 
pelizon engoleit u mantel a orfroit 
mais lo poure qui muert deuant lor uelz de froit 
ne denient regardeir ia n iert si en destroit 
et celui qui les iambes seit contremont drecier 
ki sor la halte table seit faire lo perier 
ki les altres fait rire qui bien seit rechinier 
celui oure hom la porte celui maintient om bien 
mais lo message deu lait hom la fors esteir 
nului n en prent pietiez bien l i lait hom crieir 
et souent li fait hom cel mimes compareir 
quant li iugleres uult salhir u uieleir 
 ua  ce dist li portiers  ribauz mal aes tu 
mes sires uult oir canteir ke cries tu  
altre bien ne fait hom lo message ihesu 
mais ce sachiés par uoir qu il lor iert chier uendu 
teil i at qui tost pert cent solz a une assise 
et ne uoldroit doneir un poure en nule guise 
dons se poist defendre ne de uent ne de bise 
et quidons nos ke deus n en doit prendre iustice 
celui qui l auoir deu alowe folement 
et l aueir qui ne donnet nului rien mais tot prent 
ausi bien l un ke l autre metrat deus en torment 
car cil l assemblat mal et cil mal le despent 
mais li honestes hom qui deu aimet et deu crient 
al doneir al tenir totens mesure tient 
bien seit de quantqu il at ke de par deu li uient 
quant il uoit son message uolentiers le ritient 
bien seit de quantqu il at ke deus li at donét 
et par ce ne l uult il despendre en uaniteit 
uolentiers lo despense si ke deu uient en greit 
kar malement l alowet ki ce fait ke deus heit 
sanz polz dist ke li hom se doit bien trauilhir 
par oeure qui bone est li list bien gaanier 
dont il ceaz puist ki sunt bessignos adrecier 
bien gaaniet ki si gaaniet dont altrui uult aidir 
mais cui doit hom aidier et cui doit om doneir 
celui qui seit as tables et as escas ioueir 
ke maintenant en puist a la tauerne aleir 
ki bien sachet les uns et les altres gabeir 
ceaz qui seuent les iambes encontremont ieter 
qui seuent tote nuit rotruenges canteir 
ki la mainie funt et sallir et danceir 
doit hom a iteil gent lo bien deu aloweir 
kantk il funt cantk il dient tot turne a lecherie 
pardoneiz moi cest mot se i ai dit uilonie 
n en puis mais car mut funt pis ke ie ne uos die 
c est une gens ke deus at dempneie et maldie 
ensi ke l atre gent ne uont il ne ne rient 
or sallent or uielent or braient et or crient 
trestot turne a pechiet cantk il funt cantk il dient 
ce sunt cil qui les anrmes destruient et ocient 
d un mot ke ie dirai ne uos correciez mie 
il resemblent la truie ki de boe est cargie 
s ele uient entre gent de son greit u cacie 
tuit ont del tai lor part a cui ele est froie 
de si fait afaire est lor constume et lor uie 
ki en eaz soi delitent senz pechiet ne sunt mie 
mais cil ki les en lowent cil funt la deruerie 
car cum plus lor done hom plus funt de deablie 
ce c um souent lor donet n es lait lo mal laissir 
mais tot cil qui lor funt par lor auoir pechir 
sachiez ke plainement en auront lor lowier 
car del mal ke cil funt il en sunt parcenier 
ki a teile gent donent n ont ne sens ne sauoir 
car en granz maz les funt et en pechiet chaoir 
et a deu respondront bien lo sachiez par uoir 
de ce k en uaniteit ont doneit son auoir 
tot est perdut de quantc um donne en uaniteit 
mais ce k om done as poures tot est a deu doneit 
car li bon poure sunt membre deu apeleit 
ki deu membres honoret il at deu honoreit 
deus at l auoir a l omme par lui seruir presteit 
par orguil et mal faire ne li at pas presteit 
qui poures en aiwet mut sert bien deu en greit 
mult aimet deus teil homme et souent l a mostreit 
mult par est grant almone de poures herbrigier 
floible et strange malade leueir et recolchier 
ki aconstumeit l at sachiez ke deus l at chier 
granz biens est et sains polz le soloit mut prisier 
quant il auoit lo pople apris et doctrineit 
apres le somunoit c awissent pieteit 
souent les disoit  faites ce ke uos ai mostreit 
et ades uos souienge de l hospitaliteit  
ki les poures herberget qui soffret fain et soit 
ki de ce les adrecet dont besignios les uoit 
sachiez par ueriteit ke mut fait bon esploit 
car teile foiz auient qu il deu proprement uoit 
oiez ke sainz gregoires reconte en un sermon 
uos lo poeiz bien croire ne diroit se uoir non 
ce dist un prodom eret de grant compunction 
ki souent reciuoit poures en sa maison 
cant les ueoit uenir encontre se drezoit 
dulcement i parleuet suef les asseoit 
al mangier al culchier il mimmes les seruoit 
deus cum il s ensalcieuet qui si s umilioit 
cant il ueoit un poure deu quidieuet ueoir 
contre lo deu message ne gardoit nul auoir 
a derrains li laissat nostre sire sauoir 
ke deus mimme soi lait teile hore est reciuoir 
un ior auoit les poures si com faire soloit 
apeleiz a sa table lors esgardet si uoit 
entre les altres un ki bon homme sembloit 
et doneir li uolt l aiwe si k a constume auoit 
li poures tint ses mains et si s aparilla 
et li bons hom arriere un petit se turna 
por prendre lo uaisel mais cant se returna 
ne pot mie ueoir del poure za ne la 
et cant il uit teil chose forment s en meruilla 
et ce k estre pooit pensat et repensa 
mais la nuit en apres nostre sire i parla 
et de ce dont il eret en penses l adreza 
 en mes membres  fait il  souent receut m as 
mais ier en ta maison moi mimmes herbriias 
or fai ce ke tu fais et ne t anuiet pas 
ge sui ihesus de cui tu buen lowier auras  
ci poeiz bien ueoir ke mut bone oure funt 
qui rezoiuent les poures et merciable sunt 
les maz et les pechiez les almones defunt 
ki uolentiers les donent grant merite en 
del gentil saint martin aueiz uos bien oit 
tot auoit deu doneit cant son mantel partit 
et en guise d un poure deu mime en reuestit 
bur le fist car nul bien ne met deus en oblit 
la nuiz qui uint apres cant sainz martins dormoit 
uit la clarteit del ciel ouerte u deus astoit 
qui mut haitiement as angeles se xxx 
de ce ke sainz martins si bien uestut l auoit 
 esgardeiz  faisoit il  cest mantel moi donnat 
danz martins qui batesme ancor receu n at  
penseiz i bone gent a ce que deus parlat 
doneiz li uostre almone mut bien la uos rendrat 
pensseiz a saint martin ki ihesu reuestit 
penseiz a cel prodome dont nos uos auons dit 
onkes n aiés nul poure ne mendis en poruit 
sachiez qui les despitent qu il ont deu en despit 
se deus uos uult doneir l auoir si l en rendeiz 
la u plus granz mestiers en est la en donez 
unkes se por bien non nul auoir n asemblez 
por bien faire l aiez qui auoir le uoleiz 
ki ne l at il s en doit bonement consireir 
pusc estre par son bien ne li uult deus doner 
car mut souent suet l omme li auoirs encombrer 
plus deliureement uat ki n at ke porteir 
il est de teile gent ki uolentiers donroient 
lor almones as poures uolentiers les aidroient 
de ce dont il les seuent besignios s il pooient 
granz pitiez les l en prent cant lor messaise uoient 
mais il n est mie poures ki est de teil bonteit 
bien sert nostre sanior et bien li at doneit 
ki appariliét at la bone uolenteit 
senz celi ne li uient nuz seruises en greit 
ne se doit pas defendre nuz hom ne escuser 
k il diet  las coment poroie moi salueir 
ge ne puis nul bien faire ie n ai rien ke doner  
ki ce dist trop est simples ne fait mie a loer 
largement doit doneir ki asseiz d auoir at 
et cil qui poures est doinst solonc ce qu il at 
bone uolenteit doinst qui plus ke doner n at 
et alsi grant merite cum cil qui done aurat 
meruilhose chose est del regne deu sanior 
cant om l at ne puet om auoir chose melhor 
al conquerre n at rien plus uilhe ne menor 
por un uef u par moins conquiert om teile honor 
por un uef l achate om si cum uos ai mostrét 
et ki cel mimmes n at por bone uolenteit 
mais li om qui deu at en son regne enameit 
ades done et ades poi quide auoir doneit 
legierement poeiz sauoir comment z auient 
car li serianz iesu ki lui aime et lui crient 
de s amor a gardeir tot ades li souient 
et tot ades onoret de quantk a lui atient 
car l amurs de iesu ne seit point d uiserie 
oisouse ne pot estre tote est aparillie 
ades de bien a faire unkes ne l entroblie 
car s ele l entrelait amurs de deu n est mie 
se nuz dist  i aime deu et ie uulh deu ameir  
se uoirs est ce qu il dist il pert bin a l ourer 
et se l amurs est uraie ne se puet pas celeir 
car maintenant soi suelt a l oure demostrer 
por ce ne puet estre unkes cil qui deu aime uisus 
mais de lui a seruir ior et nuit est sonios 
ne se trait mie arriere s il uoit un besinios 
bien seit ke trop gardeiz auors est perillos 
un mot dist l escriture dont ilh at grant dotance 
ce dist  qui l auoir at del munde et la sustance 
et uoit son poure frere et ne l en prent pitance 
l amur de deu n at mie et uaine est sa creance  
uoire est ceste parole nulz ne la puet changier 
et grant pour en puet auoir li userier 
et li aueir ke nuls ne puet asaziier 
et tot cil qui les poures n unt cure d adrecir 
kar senz l amur de deu ne se puet nuz saluer 
mais cil ne l aimet gaires qui lo poure ot crier 
et pietiez ne l en prent ne ne l uult regardeir 
et senz conseil le lait et senz aiue aleir 
mais se li om ne doit nule rien retenir 
se lui couient as poures cantqu il at departir 
n est nuz si riches hom qui lo poist soffrir 
car lui et sa mainie l en couient a garir 
ke front dont sa mahnie ke feront soi enfant 
donrat il quantqu il at puis s iront mendiant 
ne se puet hom salueir tant qu il at pain ualhant 
trop auroit ci grif chose et trop aspre commant 
mais la sainte escriture doit om bien engarder 
n i at se grant bien nom qui lo sauroit trouer 
dous afaires i suelent li maistre demostreir 
ki seuent les comanz des conselz deuiseir 
les commanz damrideu conuient toz aemplir 
n en doit nulz embrisier qui s anrme uult garir 
nuz hom qui les despitet ne puet a deu uenir 
mais lo conseil s il uult puet laisier u tenir 
ce sunt commant c um doit deu et son proeme amer 
et son pere et sa mere tant qu il uit honoreir 
quantc om li at meffait tot del cuer pardoner 
et maint altre ke nos ne poons or nommeir 
ce k al conseil atient uos uul or ensenier 
nului ne command om de quantqu il at laissier 
mais s il faire lo uult om li puet consilhier 
k il tot laist et deu seruet tot senz nul encombrier 
nului ne defent hom qu il ne prendet molhier 
om ne defent nului uin boiure et char mangier 
mais s il ot lo conseil s il lo uult otroier 
puisqu il otroiét l at ne l puet desotroier 
s il dist  ie ne moi puis de feme consireir  
si prende une loial et bien se puet saluer 
car li hom ne doit mie la beste resembler 
ki ne seit bien ne mal ne ne conoist sa per 
se li hom dist  ie uul uin boiure et char mangier  
s en prendet de par deu tant qu il en at mestier 
de la deu creature se doit li hom aidier 
mais ke messure en teniet ne puet deu correcir 
bons hom fut sainz gregoires nuz mecroire ne l doit 
mais iuneir en quareme nes un ior ne pooit 
et por ce contre deu niant ne forfaisoit 
car qui miez ne puet faire ne fait rien contre droit 
ki ne puet estre moines ne chascon ior iuneir 
ki ne se puet anz ior chascune nuit leueir 
s entreprendet teil fais qu il tres bien puist porter 
deus rien ne li comandet k il ne puist endurer 
ne doit nuz quantk il at as poures departir 
se sa femme ne l uult et soi enfant sofrir 
s il altrement lo fait ne puet a deu plaisir 
car s il tot done en uoie ne sauront dont garir 
deus mimes de cui uinent tot bon commandement 
ne dist mie  doneiz de quantc a uos apent  
mais  faites uos almones de ce qu il uos rement 
tot done se tu uus uiure parfitement  
si poeiz bien ueoir ke pas n est commandeit 
ce ke deus abandone l omme a sa uolenteit 
ki tot donent par deu mut bien serunt loweit 
mais ki faire ne l uulent ne seront pas dampnét 
et sainz augustins dist  qui uult desheriter 
ses enfanz et por deu uult lor auoir doneir 
un altre qu augustin uoist querre et demandeir  
il n auoit soing d almone dont l oir ueist plorer 
ki sous est et qui n at ne femme ne siwant 
u qu il uult puet doneir qantke il at ualhant 
se tot ne uult doneir il ne forfait niant 
bones oures en facet merite en aurat grant 
granz chose est et mut bone uirginite garder 
et grant afaires est tot as poures doneir 
mais cil qui ne puet mie en si halt mont monteir 
nes s il remant plus bas ancor soi puet salueir 
dit l ai et se l dirai qui ne soi uult peneir 
ki ne puet tot laissier qui ne puet tot doneir 
ce qu il at de par deu puet a mesure useir 
et si puet en la ioie de paradis entreir 
ia n iert nuz hom si halz ne de si grant richise 
mais ke lo pechiet laist et bien tenie iustise 
s il les comanz de deu ne forfait ne embrise 
k il ne se puist saluer ne l croi en nule guise 
rois et contes et dus deus mimes commanda 
or et argent et terres et posteit les dona 
s il sunt trestot perdut doleros plait i a 
ne l puis gaires bien groire ne sai qui lo crera 
ie croi bien qui deu aimet et del mal se retrait 
queil posteit quele onor kel richise qu il ait 
et qu en diriens nos plus k en tenriens nos lonc plait 
ki ki il unkes soit bien aurat s il bien fait 
ie uos poroi de ce bon exemple ensenier 
mais tant uos ai cantét qu il uos puet anuiier 
et li maluais canteres promiers se fait proier 
et puisqu il lo comencet ne l seit entrelaissier 
mais miez uos uient oir nostre petit sermon 
ke les uers d apolone u d aien d auinion 
laissiez altrui oir les beaz uers de fulcon 
et ceaz qui ne sunt fait se de uaniteit non 
et ie ne parol mie a ceaz qui sage sunt 
et ne uul pas aprendre ceaz qui mestier n en ont 
ne sai se li mien uer nului aidier poront 
mais bien croi se deu plaist k a nului ne nuiront 
disons donkes auant ke deus n at unkes cure 
dont li hom s entremetet mais qu il tenie droiture 
teilz use uin et char et chiere uesteure 
plus l aimet deus ke teil ki boit de l aiwe pure 
