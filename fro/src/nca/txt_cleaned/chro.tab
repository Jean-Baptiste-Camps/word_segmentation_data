n i a uiures ne garison 
fors sulement la ueneison 
qui est par la grant desertine 
tote riens lor dit et diuine 
qu ainz sereient mort de mesaise 
que la terre lur feist eise 
  pur ceo te mande c un pais 
li dones qui seit pleinteifs 
dunt il ait uiure e uestement 
auques entre lui et sa gent 
decique reseit enrichie 
iceste terre e replenie 
e que tels fruiz rende e si granz 
qu estre lur puissent suffisanz 
dunt garir puissent e lor eir 
s eisi ne l faiz nul remaneir 
n unt n aueir ne l i porreient 
desque uitaille n i aureient 
si saches bien certainement 
que nul reconciliement 
n aura od tei en itel guise 
se li prelat de seint iglise 
li duc li conte e li baron 
de trestote ta region 
el sacrement seint precios 
que tient crestientez et nos 
ne li iurent lui e sun eir 
la terre tenir e aueir 
des le fluiue d ette en la mer 
si cum li as fait deuiser 
en feu ceo perpetuaument 
e en alo tot quitement 
co est sa requisition 
ueies si si l feras u nun  
li duc robert ne s i rebunt 
a ce premierement respont 
si que l oi tuz li barnages 
  reis  fait li il   or seies sages 
ne conquerras pas si fait home 
ne si haut duc c en est la some 
de tel honor de tel poeir 
s auques ne li faiz son uoleir 
eisi por seruiges rendanz 
dunt de lui seies attendanz 
ne li uoleies co graer 
qu il te fait querre e demander 
si l deiz tu faire pur la quise 
que tu en faz a saint eglise 
de si fait poeple conuertir 
la lei deu creistre e maintenir 
sire mult te deiz esforcier 
cum tu les faces esloignier 
d al deable qu ont seue 
e tuz iorz faite e maintenue 
e cum tis regnes e t onor 
n abaist n auge mais a dolor 
uoilles que sainte iglise ait paiz 
que le mestier deu i seit faiz 
qui en es e pere e auocaz 
deffendere sire e prelaz 
ottreie e done boenement 
si qu a ceo n ait delaiement 
ce que li dux requiert uers tei 
kar io l te lo par dreite fei  
a ceo furent tuit depreant 
e clerc et lai petit et grant 
tant preient le rei e semonent 
et tant bon conseil li donent 
que flandres li gree e otreie 
ne uolt de la paiz se recreie 
mais pur les paluz enpaistroses 
granz parfundes e encombroses 
ce dit l estorie tut pur ueir 
ne la uout rous prendre n aueir 
bretaigne a quise e demandee 
cele li a li reis donee 
e espondue quitement 
en paiz senz nul xxx 
d icest ama rous la saisine 
kar tenanz est a la marine 
de l autre continuelment 
eisi fu fait le graiement 
franque et li dux robert od lui 
cist uindrent a rou ambedui 
retrait li unt l otreiement 
que li reis li fait bonement 
de desus l enterinetez 
de fei que tient crestientez 
baillent ostages as daneis 
ceus qu il requerent des franceis 
puis en unt rou au rei mené 
qui mult fu le ior esgardé 
  uez celui  funt il   senz dotance 
qui enuai trestote france 
e qui a sei la uout suzmetre 
mult l en fist grant quor entremetre 
or poez ueer fier uassal 
par tut a pie e a cheual 
de grant uertu de grant poeir 
de grant engin de grant saueir 
ici a cheualier penible 
e endurant e mautraible 
cist a les trauailz endurez 
dunt oi cest ior ert honorez 
ha damages nos a faiz 
e tantes huntes e tanz laiz 
cum est cil fous qui uout iurer 
ce que uncore a a passer 
nuls ne quidout ceo qu or quidom 
ne qu auenist co que ueom  
les paroles sunt recordees 
e retraites e recontees 
oiant trestuz en audience 
si c unc n i sorst desacordance 
dunt unt franceis rou tant forcié 
e tant semons e tant preié 
costreinz kar ne se uout retraire 
si tut li fu gref e contraire 
es mains le rei mist ses dous mains 
e si uos faimes bien certains 
qu onques sis peres ne sis aiues 
sis ancestres ne sis besaiues 
a home sus ciel ce ne firent 
ne homage ne li offrirent 
par ceo li est si de sauuage 
qu a grant peine s i assoage 
si cum l oure uos est contee 
a li reis sa fille donee 
gille la proz rou a oissor 
e tute la terre e l onor 
qui entr eus ert determinee 
des ette iusqu en la mer salee 
e bretaigne riens n en retienge 
dunt uiure e uitaille lor uienge 
en fieu e en alo deuis 
trestot eisi cum ieo uos di 
en cest dun fait n en cest otreiz 
si cum il est raisons et dreiz 
ne uout le pie le rei baisier 
rous qu il n en ert pas costumier 
iceo n iert ia fait quiqu en peist 
que la sue buche i adeist 
funt li euesque   beaus amis 
de co seez sage e apris 
qui lom tel don done u menur 
cum de fieu de terre e d onor 
si est raisuns qu en la saisine 
l en baist le pie la teste encline  
et rous respont   ce n iert ia fait 
a nul sen ne a nul plait 
que lom me ueie agenoillier 
flechir sozmetre n abaissier 
deuant genoilz d ome mortal 
ne piez baisier n i prendrez al 
tant uos porriez trauaillier 
ieo ne sui mie a piez baisier 
n ai pas le quor que ia atoche 
a piez ma chere ne ma boche  
dunc li ront tant mostré franceis 
que honte i aureit trop li reis 
s il autre chose n en faiseit 
quant rou entent qu il unt dreit 
comande a un soen cheualier 
pur lui le pie le rei baisier 
cil l ad saisi demaintenant 
a sa boche tut en estant 
le porte dreit si l a baisié 
senz ce que point s i seit baissié 
le rei enuersa tut ariere 
de ce fu ris a grant maniere 
noise i sorst grant tel em pesa 
qui autre semblant n en mostra 
charles li reis robert li dux 
e contes desqu a dis u plus 
barons euesques e abez 
e ceus qui furent apelez 
iurerent sus le sacrement 
e sur le nouel testament 
rou fei tenir e a porter 
sa menbre e sa uie garder 
e l onor de son regne en fei 
par le commandement le rei 
eisi la terre par non 
com faite est la deuision 
que il la tienge ait e porsee 
si qu ele ne li seit mais forcee 
n a eir qu il ait durablement 
deci al ior del finement 
si cum si eir sunt a uenir 
si la puissent en paiz tenir 
finablement en fine paiz 
que mais ne lur en seit torz faiz 
si la coiltiuent eisi l aient 
eisi uos di qu eisi s apaient 
eisi se sunt entramaisnié 
mil en plore de pitie 
unques mais si faite esioiance 
ne quid nul ior qu entrast en france 
si cum la chose uos est dite 
e cum ieo l ai troué escrite 
fu cest oure bel acomplie 
bel acordee e bel fenie 
cum bienuoillant e bon ami 
se sunt seuré e departi 
li reis torna en sun pais 
rou a roem ce m est auis 
li duc robert e franque od lui 
cist le cherissent mult andui 
si tres grant ioie out a roem 
c unques maire ne uit nus hom 
de lur cher duc seignor nouel 
mult plaist a tuz mult lor est bel 
franques l arceuesque sacrez 
fiers crestiens e ben lettrez 
fist les couenz toz reuestir 
tuz assembler et tuz uenir 
le baptestire fu sacrez 
saintefiez e aprestez 
il meismes fist le mestier 
ioios de fier corage entier 
rous a en fons regeneré 
el non de sainte trinite 
baptizé l a ce uos sai bien dire 
e fait receiure baptestire 
acout li dux robert ses mains 
des fonz le lieue cum parrains 
sis nons robert li fu posez 
e robert fut puis apelez 
del duc robert robert out nun 
qu en fonz li enposa sun non 
precios dons estre son uoil 
dona li dux a sun fillol 
le ior de cest bapteiement 
trouom qu aueit certainement 
nof cenz e dosze anz a deuise 
que deus ueire naissance out prise 
de la sainte uirge onorable 
qui uers sun filz nos seit aidable 
robert li duc de normendie 
qui s alme e sun cors e sa uie 
done e ottrie a deu seruir 
e a sa seinte lei tenir 
fiers crestiens de ferme fei 
senz suspecon e senz errei 
a ses contes e ses barons 
e ses princes trestoz par nons 
fait batizer e s autre gent 
granz e petiz comunaument 
de ce que a fei apartint 
qui besoigna ne qui couint 
les fist estruire e enseignier 
endoctriner e preecher 
qu il deueient faire e tenir 
que eschiuer e que guerpir 
que aorer e coment creire 
coment regehir a proueire 
ses laiz mesfaiz e ses pechez 
eisi furent tant enseigniez 
qu od benignes ententions 
rendirent lor oblations 
bon crestien e aumosnier 
en la lei deu le dreiturier 
li dux robert a congie quis 
si s en torna en son pais 
li sire normanz terriens 
qui faiz est nouels crestiens 
fait l arceuesque a sei uenir 
  ieo uoil  fait il   par uos oir 
quels eglises de cest pais 
solent estre de maire pris 
queles plus hautes plus celebrees 
queles erent plus honorees 
queles sainz i a plus glorius 
plus aidables plus pretios 
quels i deit lom auer plus chers  
fait l arceuesque   uolentiers 
uos en dirai la uerite 
en ceste demeine cite 
a baieus e a euereus 
qu or tiens por tues et aueaus 
en cestes treis a treis eglises 
qui or sunt poures et desprises 
mais mult furent en grant honor 
de la mere nostre seignor 
la uirge pucele honoree 
fu chascune faite e fundee 
e en son seint non dediees 
cestes furent mult eshaucees 
loinz en la mer a un rocher 
riens plus ne fait a merueillier 
la est l eiglise saint michel 
qui archangele est d amunt del ciel 
e dreit prouost de paradis 
iceste rest de mult grant pris 
ici defors ceste cite 
ra un mostier fait e fundé 
de saint pere le bon baron 
cist ra esté mult de grant non 
uns arceuesques i giseit 
qui d estrange merite esteit 
kar n est dolors mals ne perilz 
dunt par meintes feiz n ait gariz 
ceus qui od fei le reclamoent 
le cors de lui mult honoroent 
tuz li poples tutes les genz 
mais li sodus auenementz 
de uos e de uostre compaignie 
l en fist foir de normendie 
gimeges la sainte abeie 
u primes uint uostre nauie 
la est le temple e le mustier 
de saint pere le bon clauiger 
le bon apostre glorius 
icil leus rest mult precius 
e mult de grant auctorite 
saches que en ta poeste 
a eglises autres plusors 
mais cestes sunt les meillors 
e de plus haute seignorie  
quant li dux a la chose oie 
des sainz requert e uout oir 
quels lom i deit plus chers tenir 
fait l arceuesque   saint denis 
est al siecle mult de grant pris 
greu fu en grece engenoiz 
e puis par saint pere conuertiz 
apres l enueia saint clement 
ca es parties d occident 
pur preecher fei e creance 
par tut le realme de france 
cil qui od deu n orent amor 
li firent mainte deshonor 
e maint ennui maint mal maint ire 
tantque pur deu recut martire 
qui de lui out sa uie escrite 
set que mult est de grant merite 
sire arceuesques  fait li dux 
ne sai qu i atendisse plus 
ainzque departe ne deuis 
a mes homes n a mes amis 
ceste terre e a ma gent 
uoil e coueit premierement 
deu e ma dame sainte marie 
qu en aient si la lor partie 
e tuit li autre saint nomé 
que ieo n en dei estre blasmé 
eisi que deus en seit seruiz 
e que c en seient les merciz 
dunt ce li plaist que la terre aie 
e qu a lui seruir m atraie 
li saint e la uirge marie 
uers lui me seient en aie 
eisi que sa sainte lei tienge 
mei gart e de mei li souienge  
franque respont certainement 
  est de aspirement 
ceo que ieo t oi dire e uoleir 
qu en deu as posé ton espeir 
des quant l oure est acceptable 
s est boen e bel e couenable 
que ces set iorz entierement 
qui sunt de ton bapteiement 
qu en aubes ies cresmal portant 
duinses as set iglises tant 
cum te uendra en uolonte 
eisi que deus t en sache gre  
le premier ior de baptestire 
que ieo uos ai comencé a dire 
dona terres selum sun buen 
sainte marie de roem 
larges e granz e bien asise 
qu il meisme nome e deuise 
sole e quit e establement 
a tenir perpetuaument 
al secund ior qui uint apres 
duna terres e rentes ades 
a baius e grant honor 
a la mere nostre seignor 
a euereus tut ensement 
a l euesquie fist tel present 
tel dun tele saisine e si grant 
qui mult fu puis riche e rendant 
ausi al quart ior en roont 
mun seignor saint michel del munt 
si riche dun e tele partie 
qui mult sist bien a l abbeie 
e al quint ior assez par main 
deu e saint pere e saint oain 
redona tant tut a deuise 
dunt uncor est mielz a l eglise 
au siste ior auant disner 
n i uout gimeges ublier 
saint pere e a saint aicade 
cume s il fust el lit malade 
duna sun don od cors ioios 
grant riche e large e precios 
a saint denis tot par igal 
dune al setme iur brenneual 
od quanque del fieu i apent 
en l uitme si cum nos lisum 
le ior de s expiation 
mist son cresmal dreitement ius 
fors fu d aubes n i esta plus 
dunc comenca a deuiser 
a departir e a doner 
la terre a ses plus hauz amis 
si cum il sunt de maior pris 
si fait ses dons diuersement 
mult bien e mult raisnablement 
quant li dus senz delaiement 
out fait sun aparellement 
e sun conuiue festiual 
n out bon ami ne bon uassal 
qui la ne fust apareilliez 
ioiosement e bauz e liez 
ad gille sa femme espusee 
la out grant feste demenee 
grant despense grant baronie 
de ioie est france replenie 
qu ore seuent que paiz unt durable 
ferme e segure e bien estable 
pru dura li noceiemenz 
plus beaus plus riches ne plus ienz 
ne uos en fu nul contez ne diz 
mult i out aueirs departiz 
e larges duns e granz donez 
quant l afaires fu trespassez 
s a li dux doné seurtance 
e a tuz ceuz paiz e quitance 
qui en la terre remaindrunt 
e qui remasance i prendront 
si sagement l a departie 
que nul n i porte a l autre enuie 
tuit en orent a soffisant 
conte baron petit e grant 
e quant chascuns out sa deuise 
s unt lur entente tote mise 
a la terre de lung gastie 
poure deserte e enermie 
cum coiltiuee fust a dreit 
a ceo tendirent a espleit 
a ceus qui plorent les estors 
ragree or plus les labors 
unc tant ne uoudrent batailler 
qu ore plus ne uiengent gaaigner 
si terre lur plout a destruire 
ore lur replaist plus a estruire 
e a noblement ratorner 
tant par i aiment a ourer 
ne s en lassent ne ne se dolent 
autres quers ont qu il ne solent 
c unc tant n amerent a tolir 
ne as granz desleiz maintenir 
qu or n aiment plus dreiture e pes 
bien ne repos n auront iamais 
desqu ele seit riche e pleinteiue 
si que chascun de sun dreit uiue 
e li dux a ses cheualiers 
qu il mult ama e mult out chers 
e a ceus qui a lui s en uindrent 
qui de la terre orent e tindrent 
dona aueirs e riches dons 
dunt il refirent les cloisons 
les chasteaus e les fermetez 
tost fu li regnes atornez 
puis ne demora pas graument 
qu il tint concile e parlement 
tuit i iosterent si baron 
e cil des soens de maior non 
e li euesque e li abbe 
refurent trestuit mandé 
par lor conseil reisnablement 
e par le lur esgardement 
done e asiet leis couenables 
e dreitures a estre estables 
cum li poples fait e estace 
que li uns tort ne mal ne face 
a l autre que par iugement 
n en ait sa peine e sun torment 
paisible conuersation 
de fei e de dilection 
ueut qu il aient qu ensemble mainnent 
en tel sen que la lei n enfraignent 
as eglises fist peine mettre 
de ceo se uout mult entremettre 
drescier les fist e recourir 
e mainte riche oure bastir 
li beau temple li cher tenu 
que li paien orent fondu 
ceus fist restorer e refaire 
de ses cures fu ceo la maire 
unques n out bien ioie ne paiz 
si n i fu li mestiers deu faiz 
genz sainte de religion 
de bon afaire e de bon non 
uisita e uit uolentiers 
e clers ama e mult tint chers 
sa dignite e sa iustise 
uout qu eust par tot saint eglise 
as citez furent li uilain 
e li ourer e li diain 
as murs refaire e afermer 
e as granz doues recourer 
as riches portaus e as turs 
dunt par le regne fist plusurs 
si refirent il li baron 
tante riche defension 
que sempres furent les contrees 
forz e riches e bien fermees 
en bretaigne raueit bretons 
riches homes mult e felons 
ceus ala mater e pleissier 
que senz orguil e senz dangier 
le seruirent puis a lur uies 
des riches rentes establies 
e del uiure de cel pais 
elargi tant a ses amis 
que uiure en porent noblement 
eisi en sustint tant sa gent 
que lur terres furent charganz 
e pleinteiues e rendanz 
e que refu li gaaignages 
faiz par les terres granz et larges 
quant li dux out tot a chef trait 
eisi cum ieo uos ai retrait 
refist par tut sun ban crier 
e entredire e deueer 
que lerres ne fust consentuz 
ne s il esteit aperceuz 
que celez ne fust a iustise 
apres ra fait autre deuise 
que nuls nul leu de sun labor 
u il aura esté le ior 
soc ne cultre n en ost ne moue 
se emblez en sunt s il n es retroue 
il li restorrera senz faille 
qui cheuaus asnes u almaille 
aura el champ si s laist le ior 
senz garde nule de pastor 
n ait de l perdre pour ne dute 
eisi assiet sa terre tute 
tuz li poples s i asseure 
qu a tuz fait raisun e dreiture 
pur le deue pur l entredit 
que ieo uos ai conté e dit 
out en sa aree degerpiz 
uns gaaignerres ses ustilz 
a sa maison s ala disner 
mais nen osa od sei porter 
pur le deuie que lom ne ueie 
ne soc ne cultre ne correie 
quant la femme uit son seignor 
si repairer de son labor 
senz ses uistilz mult fu marrie 
a merueilles l en contralie 
tence noise grant plait demaine 
le bon home tient en grant peine 
irie e pleine de torment 
quant si l out laidi longement 
a mangier li done a mal aise 
kar ne pot estre qu ele se taise 
entre tanz dis de deslei pleine 
mettra s ele poet trauil e peine 
cum cil li prosdoem sis marriz 
ne seit iamais seurs ne fiz 
de laissier i rien apres sei 
mettre l en uolt en grant effrei 
tut a repost e a celee 
ala dreitement en l aree 
n i laisse oistil ne ferrement 
ne les correies ensement 
osté en a tut e porté 
quant li uilains se fu disné 
as chans reuait son labor faire 
mais donc out mult dol e contraire 
quant ne troua ses apareilz 
tristes e marriz e destreiz 
s en est ariere repairiez 
adonc fud il si laidengiez 
que riens ne l uos saureit retraire 
  uilain  fait ele   de mal aire 
lorsz e enputres e enpoz 
ne sunt or pas li oistil noz 
por le mauuais de uos costez 
les a or autre enportez 
la peresce qui est en uos 
nos en fera or soffraitos 
ceo uos est bel kar fors de peine 
en serrez mais ceste semaine 
a uos tres bien en mauueisir 
ne couendreit pas granz leisir 
se uos ne fuissez si malestruz 
ne fussent or mie perduz 
kar home sages ne ueziez 
n es i eust mie laissiez 
or uos en porrez gesir as denz 
male gote uos seit es denz 
que a el n aurié uos mestier 
e diua  fait il   auersier 
lairras mei or iamais ester 
dun n ois tu le ban crier 
e le deuie e la manace 
e que uous tu donc que ieo face 
ueus tu que ieo me face prendre 
trencher le pie desfaire u pendre 
s as comandemenz establiz 
qui par tot sunt criez e diz 
enchaeie si faitement 
qui m en serreit deffendement 
ceo ne serreit riens qui fust nee 
tuz iorz serras femme desuee 
rou  fait ele   uilain dolent 
pur les paroles de la gent 
s os laisseriez endamagier 
que le uaillant d un sol dener 
n os en fereient de retur 
certes uos moureiz oi cest ior 
au duc uos en couient aler 
cest ouraigne dire e cunter 
cest damage e si uerrom 
cum fait retur nos en aurom 
ne quel amende ceste en uoil 
ainzque mais od uos me despoil 
le uos ferai cher espanir 
tart en serrez al repentir  
por la femme qui se desleie 
s est li uilain mis a la ueie 
al duc en uient al proz al sage 
si li reconte son damage 
sa perte e tut le larrecin 
mais ne l en sait nomer ueisin 
que ait l oure faite e meue 
tut l apareil de sa charue 
li est emblé ceo li retrait 
e li dux n en tient autre plait 
mais un prouost fist apeler 
si li a fait cinc souz doner 
dunt restorer pusse sa perte 
mult s en fist lee la cuiluerte 
quant sout que teus ert sis baraz 
e sis enginz e sis purchaz 
que des cinc souz erent saisiz 
mais d une chose seient fiz 
que si lor ne remaindront mie 
si li dux siet la tricherie 
escharni sunt ie l sai de ueir 
n ainz ne puet pas remaneir 
c est de ceo qu il pas ne s oblie 
kar al preuost de la baillie 
a sur ses membres comandé 
qu a ceus de la ueisinte 
fust la chose cerchee e quise 
e tuit fuissent mis a iuise 
eisi e par tel iugement 
en fust tant fait l enquerement 
que li furs fust aconseuz 
e trouez e aperceuz 
ceus deu conuers de l auiron 
dunt lom pout aueir suspecon 
a fait uenir e assembler 
la chose lor fait demander 
apres iurent n en sunt fator 
ne consentant ne celeor 
par feu portant les en assaie 
unc uns n en out autre manaie 
n autre merci qui en fust quise 
mais n en a nul pris le iuise 
ceo fust pecchez dolors e maus 
kar quites en erent e saus 
ce a li preuost tut en apert 
dit e retrait al duc robert 
qui deu corre ne s amoleie 
pur l arceuesque franque enueie 
  par fei  fait il   resazier 
ne me puis pas de merueillier 
deu deu de crestientez sire 
pur qui ieo recui baptestire 
s il est de cest furt conoissant 
qui l a qui l fist qui n est sachant 
que deit qu od feu saintefié 
en sun seint non glorifié 
ne demustre qui ceo a fait 
sachez de ueir mult m en desheit  
franques respunt   chers dux amis 
de ceo ne seez ia dotis 
li feus n iert ia a cels nuisables 
qui forfait n en sunt ne cupables 
sachez un al feu n adesserent 
uncore cil qui la chose emblerent 
ia si poi n i adesserunt 
que maintenant aparistrunt 
faus quid copable e parioré  
dunc a li dux comandé 
que trestot li abiteor 
de l auiron d iloc entur 
des paroisses e des maisniz 
e de par tuz les plasseiz 
seint mandé nul n i remaigne 
e dist al preuost ne s en faigne 
  el non de ihesu crist ueez 
que li feu seit saintefiez 
u ceo seient quis e cerchié 
cil qui ce unt fait e pechié 
mult uoil deus face demostrance 
de cels qui ceo unt fait senz tariance  
de quanqu il aueit comandé 
fu tost faite sa uolente 
e renuncié co m est auis 
que nen unt nul troué repris 
li dux senz nul autre seiur 
tramet pur le gaaigneor 
dunc li enquert ne li ceilt mie 
tute la uerite li en die 
a qui il laissa en l aree 
la chose qui lli est emblee 
die en ueir qui il les laissa 
ne saueir qui puis i ala 
e li bons hom respont   m oissor 
de ceo ne sui pas menteor  
adunc l a li dux apelee 
  seit mei  fait il   l oure contee 
que as tu fait de cel ator 
que tu emblas a ton seignor 
ou est li socs e les cureies 
garde que tost le me recreies  
cele neia senz rien gehir 
unques ne li uout descourir 
adunc fu longement batue 
tantque la chose a conue 
e descouert tot e retrait 
saueir pur qu ele l aueit fait 
dunc dist li dux a son mari 
  or ne m en seit  fait il   menti 
saueies tu que tricheresse 
fust ta femme ne laronesse 
saueies la tu custumiere 
d embler nule rien d en ariere 
oil sire bien par ma fei 
mais unc ne l uoult laisser pur mei 
sez  fait li dux   cum t ies dampnez 
par dous manieres de decrez 
l un que chef es de ta muillier 
si l eusses a chastier 
de tel oure de tel deslei 
bien le deust laissier pur tei 
e l autre quant le furt saueies 
que tu de rien l en consenteies 
e pur ceo t en estot morir 
que tu ne uousis descourir 
autresi fait il faute e force 
qui tient le pie cum qui escorce 
parconiers es de sun deslei 
si n uoil qu om pende li e tei  
eissi lor fist les oilz bender 
e a forches en haut leuer 
de cruel mort les fist morir 
pur paiz e iustise tenir 
c espoenta les tricheors 
les faus e les deceueors 
n i oserent rien puis embler 
par la terre peust aler 
uns hom chargiez de besanz quiz 
de iorz s il uousist u de nuiz 
seurement ia ne trouast 
qui par mau respit l adesast 
la terre esteit chambre e palais 
por tenir cuitee e pais 
oures qui mult deureint plaire 
beles e dignes de retraire 
fist li dux s eus ne sunt escrites 
tant qui ne uos serreient dites 
mais en fist por esprouer 
qui mult fait bien a reconter 
saueir queu paiz queu quitee 
unt les choses de son regne 
cum faite seurte i unt 
cil qui parmi la terre estunt 
si a gaires des embleors 
des larrons ne des cinsneors 
oiez cument il l esproua 
tant cum li siecles mais dura 
ne sera nuls hom qui cen face 
un ior esteit alé en chace 
pres de roem en bois sus seigne 
eisi cum l estorie m enseigne 
sur une mare en un beau leu 
orent sun manger prest li queu 
la uint a sun disner li dux 
e sa gent od lui tut le plus 
mult en i out ceo sui lisanz 
de mainz plusors diuers semblanz 
la s asistrent la unt mangé 
ioios e e lie 
oiez cum fait espeiriment 
a fait li dux ueant sa gent 
ses armilles qu om bous apele 
od odure preciose e bele 
d or e de pierres grant e gent 
qui ualeient maint marc d argent 
laissa en un chaisne penduz 
eisi que tuit les unt ueuz 
  n i a conseil de remaneir 
par force e par uif estoueir 
m estot a mun uncle aler 
nul autre escard n i sai trouer 
bernart le conte de saint liz 
cil me fera cum a son fiz 
cil ueit m onor tant e mon pru 
cum uncle deit a son neuou 
od lui serai tresqu a cel ore 
qui i aie quis gent qui me secure 
par sun conseil e par s aie 
quid si rentrer en normendie 
que toz ceus metrai a dolor 
qui uers mei i sunt traitor 
l ost de france ferai uenir 
por eus morteument departir 
e l un de l autre deseurer 
prendre escorchier e desmenbrer 
de eus e de tote lor lignee 
sera la terre esneiee 
arse au fu si senz dotance 
ia n iert mais d eus fait remenbrance 
ne n i remaindra le menor 
desleié cuiluert traitor 
qui uit mais ceo senz nul mesfait 
que lor eusse dit ne fait 
me sunt eisi reueit sanglent 
e hainos e mauuoillent 
mult en sunt loinz de paiz aueir 
si deus m en done le poeir  
bernart respondi   sire dux 
ia mar si nos en direz plus 
ne uolez pas celer ne faindre 
a quei lom pot a uos ateindre 
or seuent tuit petit et grant 
quel quor auez e quel talant 
des or conoissent uostre esforz 
qui rien ne uaut assez est morz 
si en france t en uous aler 
cel ne te poum pas ueer 
e sez cumbien nos te siuueron 
deciqu al fluie de ette irom 
ne durra plus nostre conuei 
ne plein pas n irom plus od tei 
kar tuit seuent petit et grant 
qu od rou ton pere le uaillant 
nos combatimes od franceis 
ieo ne sai ne quanz anz ne quanz meis 
mais grant damages lor feimes 
e maint home lor oceimes 
dunt uncor uiuent les lignees 
e les parenz e les maisnees 
uncle neuo fiz e cosin 
cist nos serreient mau ueisin 
si en lur terre nos teneient 
senz faille u il nos occireient 
u chaitif nos tendreient pris 
desqu ies si recreanz e uis 
qu estrange loinz en reprouier 
ueuz mielz uiure d autrui quartier 
huniz eschar d autres curaille 
qu od esforz d armes n od bataille 
tun riche regne deliurer 
e defendre e gouerner 
failliz de quor ce m est auis 
e si s uos laissa lon conquis 
or les uos tolent traitur 
qui ne sunt rei n empereor 
si n i metez autre content 
ne uostre brant n en ert sanglent 
ne uostre escuz saisiz par uos 
mult deiuent cil estre ioios 
qui en uos aueient espeir 
kar mult i unt nori bon eir 
or n i a plus qu el ne poum 
ne ieo ne tuit mi compaignon 
ne querom pas od tei aler 
qu ainceis nos metron en la mer 
si retornerom en noz contrees 
qui pas ne nos serrunt uees 
c iert par sofraite d auoé 
nez senz ualor effeminé 
qui ne nos poez garantir 
e qui auez dote de morir 
contre si faite deshonor 
ne sunt cist uostre traitor 
quidez se uos l osissiez emprendre 
qu il uos osassent sol atendre 
nenal mais pres est de uergoine 
qui en mauueis eir met sa besoigne  
li dux xm ot ces blastenges 
ces reproches e ces laidenges 
s il ert iriez au munt poiier 
or n i parout que corucier 
oiant uilains oiant corteis 
respondi bernart al daneis 
sique li prince e li meillor 
en orent pitie e dolor 
  bernart  fait il   tort en auez 
dunt si laidement me blasmez 
la faille de chascun par sei 
auez tut atorné sor mei 
purquant n i a rien fait n enpris 
dunt a toz n aie conseil quis 
si n i a cel que ia s en uant 
ne un sol ia s en traie auant 
qui die ie uos en semons 
ainz toz pensis et toz enbrons 
en unt esté tuit li meillor 
kar contre un de eus unt set des lor 
s il me eust esté conseillé 
e se il m en eussent aidié 
ia fust la cite chalongee 
e mainte alme de cors sachee 
kar en mei ne remist il mie 
mais n i aura ia cel qui die 
ieo en sui prez d aler aidier 
ne sol ne puis ieo cumencier 
bernart a braz tot en oiance 
m auez dit honte e aasmance 
qui senz ualor effeminé 
m auez oiant tuz apelé 
mauueis d armes e neientage 
ne m i auez gardé parage 
mais sachiét tant en auez dit 
a ce n a mais nul contredit 
ainz les irai sul enuair 
ce ne me pot riens destolir 
qu en sanc uermeil n i baing e teigne 
le fer de ma lance e m enseigne 
ne direz ia que failliz seie 
ne que de ualeir me recreie 
des pariurez seront sanglanz 
mis glaiues d acer e mis branz 
ausi cum desseura sanson 
par force la gule al liun 
desseuerrai ie lor amassee 
ia lor serra l ire mostree 
desqu a petit que i ai uers eus 
sanglanz e pariurés e feus 
s or m atendent ia m i auront  
les oilz e la chere e le front 
a plus d un charbon esbrasez 
  seignors  fait il   si uos or m amez 
si l me faites aparissant  
quant ceo ueit bernart le normant 
qu a itant est l oure poiiee 
qui ne poet mie estre abaisee 
conoist del duc le fer talent 
e la grant ire qui l esprent 
crient uers lui seit mult irascuz 
mult enchaeiz e offenduz 
ceo qu il puet uers lui l asoage 
  dux  fait il   ce uos pri e suplei 
que uos ne uos iriez uers mei 
kar il n est riens uiue oi cest ior 
qui plus de mei aimt uostre honor 
por c en uoudrai tel fais enprendre 
por garder la uos e defendre 
que ia n ert dit el desseuerer 
que de rien en face a blasmer 
mais commander deuez e dire 
riens qui uos en uienge a plaisir 
ainz deuum par tot obeir 
or n i a plus seit esgardé 
e pris e eslit e nomé 
li quel iront ensemble od uos 
ceinz les braz d acier perillos  
quant a ceo orent mis lor poeir 
si ne porent unques aueir 
sus ciel que treis cenz cheualiers 
qui armes aient e destrers 
cist unt le duc aseuré 
pramis e pleui e iuré 
que ceo qu il fera ferunt 
desqu a la mort ne li faudront 
ne un de eus toz n i fera faille 
dunc cheuauchent uers la bataille 
selon la maniere daciene 
e selon la costome anciene 
lor genz e lor conreiz 
dunc cheuachent uers l ost estreiz 
lur enseignes al uent despleient 
sique lor enemis les ueient 
li plosur de eus en unt grant ioie 
kar mult est lur compaigne poie 
si quident que tut seient lur 
ceus ou aueit poi de ualor 
s en rentrerent dedenz les murs 
ou n aueit gaires des seurs 
li dux de ses treis cenz armez 
a treis conreiz faiz a seurez 
as fereors uout primiers estre 
ci fu de sei toz sire e maistre 
ci uout estre gonfanoniers 
oi parra qui ert cheualiers 
l osberc uestu la teste armee 
l escu al col ceinte l espee 
la lance el poin au gonfanon 
sur le cheual bauzan gascon 
fort e isnel e aaisié 
lor a le tornei comencé 
deuant les autres un archee 
toz abriuez lance baissee 
lor uait un cheualier ocire 
dunt si ami orent grant ire 
cil s esteit primes eslaissiez 
d armes coragos e preisiez 
icist se sunt ateint premier 
tant com rendirent li destrier 
l escu out bien le duc percié 
e le fort osberc desmailié 
sique li sanc l en ist del cors 
e cil ne li est mie estors 
kar li dux le ra si ateint 
que tot son glaiue li empeint 
parmi l escu e par le osberc 
siqu es costez perent li merc 
si doleros qu enmi la ueie 
l en deuale de cors le feie 
dunc dist li dux par grant iror 
  teu fin deit faire traitor 
teu la ferunt li autre enpres 
ia ainz ne m eschaperont mes 
encui baisserai lor orgoil 
kar riens tant desir ne uoil  
ainzque li dux feist son tor 
out trait le uert brant de color 
enz el tas d els se uait meslier 
la ueissiez teus cous doner 
que les heaumes lor esquartiere 
encui fera de eus tante biere 
que ia n ert mais ior ne s en plaignent 
e desque les cenz i ateignent 
poez saueir grant bruiseiz 
out sur l escuz a uerniz 
de lances trenchanz e d agues 
les enseignes a or batues 
s en issent des cors degutantes 
descolorees e sanglantes 
od le branz d acer lor remaillent 
si tost cum lor lances faillent 
la char lor tranchent e les os 
si sunt estreit serré e clos 
que riens ne les poet departir 
mult l unt bien fait a l auenir 
l ost unt en deus meitiez fendue 
dunc rest bataille auenue 
u resteient li cent armé 
ia ne sera mais reconté 
que plus tres aireement 
s alast combatre nule gent 
ne prendre issi mortels ueniances 
qu enz el plus granz bruil de lor lances 
lor uunt les osbers desmailier 
e les gros des cors despeccier 
e reuerser iambes leuees 
e detrencher a ses espees 
si durement qu en poi d espace 
en fu si iunchee la place 
qu en sanc i sunt desqu as argoz 
mult s i contienent bien les noz 
oir poez cum faitement 
li dux guillaume e li soen cent 
unt engigniez lor enemis 
de l autre part les unt requis 
la les escrient e asaillent 
e les forz osbers lor desmaillent 
mult les mettent en grant effrei 
adonc auint le tierz conrei 
eisi desiranz de l ouraigne 
que n i a pas diz qui n en taigne 
ci son penon en sanc uermeil 
mais oi n i out si fort trepeil 
des or les unt il fait branler 
e de la place remuer 
des or lor i sort granz esmais 
kar fels e desuez e irais 
lor uunt les noz plus tres hardiz 
que n est li faucs uers la perdriz 
n as feibles bestes li lions 
qui uers lui n unt defensions 
autresi les uunt detrencher 
e se cil sunt buen cheualier 
ne lor i uaut esforcemenz 
ne multitudine de lor genz 
la u plus quident recourer 
la lor uait lon les ches couper 
les cors e les mains e les braz 
que rais e gotes e esclaz 
lor ist de sanc si e deuale 
qu en la pree s enuersent pale 
criement que ia pez n en estorce 
perdent les cors perdent la force 
ne fu d ewe plus arosee 
qu or est de sanc tote la pree 
icil chaples a tant duré 
que des tentes furent ieté 
ne lor en lut nule destendre 
n autre aueir nul saisir ne prendre 
n oistes gent qui en tant d ure 
eisi tot a fais senz demore 
fust mais uencue ne matee 
n eissi deu tot desbaratee 
que ce ne fu pas autrement 
mais deus le fist ueraiement 
qui ceus maintient qui se defendent 
e qui pur lor grant dreit contendent 
ci a li dus bien contendu 
e deus li a maintenu 
que toz ses morteus enemis 
auoi uencuz e morz e pris 
mult riol par la bataille 
sor trestote rien se trauaille 
de lui trouer de faire entendre 
que bien deust la terre prendre 
qu il li offreit graantement 
mais li uilains dit plainement 
que cil par iugement desert 
qui tut coueite tot pert 
rious tot conueitout aueir 
bien en a mostré son poeir 
por c a perdu le tut senz faille 
ke il est uencu en bataille 
honiz e destruiz e confus 
mult l enchauce de pres li dux 
e teus seixante cheualier 
qui unc n orent teu desirer 
nul sus ciel cum d ateindre a lui 
une chose sai bien e qui 
si de ceste poet eschaper 
c iert mais son derier penser 
que d emprendre ne d enuair 
qu au duc uienge terre tolir 
or set cum il a espleitié 
s il pot estre pris ne baillié 
de lui est fait ceo set de fi 
pourus e descoluri 
s est en un grant bois enbatuz 
ne pot estre ateinz ne ueuz 
quis e deschaciez fu assez 
mais unc ne pout estre trouez 
mult par en out li dus grant ire 
oir porriez fiere martire 
uer seigne uunt la gent uencue 
qui de la bataille ert eissue 
fuit a la mort a la mort uient 
nule dotance n es retient 
qu enz nen entrent pur mort receiure 
tant lor en i couint a beiure 
que sol n en eschapa lointains 
cil qui erent trouez as plains 
erent en poi d ure feni 
e si aucun d eus s i gari 
ce fist la selue espesse e brune 
ainceis raia tot cler la lune 
c unques remasist la merueille 
en mainz lieus ert l erbe uermeille 
parmi les cors destrenchez 
out enueié li dux preisiez 
pur les soens querre e pur cerchier 
mais unc seriant ne cheualier 
n i out des suens trouez occis 
neiez afolez e maumis 
dunc out ioie dunc se fist lez 
dunc fu ihesu crist merciez 
que eisi securt e si auance 
ceus qui en li unt esperance 
ne uos serreit pas sempres retrait 
le grant guaain qui ci fu fait 
mais trop i fu desmesurez 
tels aueirs mais n i fu iostez 
tant trefs ne tant bel pauillon 
tant mantel uair tant pelicon 
tant coffre ne tante uaissele 
tante despoille riche et bele 
tant bel osberc tant brant d acer 
tant palefrei e tant destrier 
autres aueirs riches et mainz 
ne fu iamais fait si faiz gaainz 
li leus e la place e la pree 
ou la bataille fu iostee 
ou si grant de els parut la perte 
qui des morz ert tote couerte 
e de sanc uermeil arosee 
fu puis l ert mais apelee 
tozior le pre de la bataille 
une chose uos di senz faille 
que triues ad desormais pris 
li dux de toz ses enemis 
autre oure uoudrunt enuair 
qu essaier li terre a tolir 
fuiz s en est de normendie 
riols li pariur feimentie 
unc ne s i osa remaneir 
ne truis que puis ne sun eir 
i eussent plein pe de terre 
qui a tort prent estrif ne gerre 
tut eisi l en deit auenir 
uers son seignor n i deit faillir 
haitiez ioios e lez e bauz 
s en repairout del grant enchauz 
mais ne semblot pas cheualer 
qui fust eissuz de dousneier 
kar le heaume out tot decoupé 
e le hauberc ensanglenté 
fraint e oschié sun brant d acer 
e si ne pert mie au destrier 
qu il n ait esté es granz meslees 
kar sur lui a granz cous d espees 
fait il   si bernart le daneis 
faiseit que proz e que corteis 
s ire me serreit pardonee 
kar od le trenchant de m espee 
li ai dreit fait s on li mesfis 
uers mes plus mortels enemis 
moillie s en est oi en cent 
tuit li plus sains n ot ne n entent 
al son dit seit a suen uoleir 
li queus en deit le pris aueir 
mult l ai oi esgardé de pres 
nul plus felon ne plus engres 
n en out contr eus set deuers nos 
molt lur a esté damagos 
proz est et hardiz e aidables 
en toz estoueirs metables 
oi ai ueu genz bien aidier 
unques mais treis cent cheualier 
ne recurent si grant honor 
cume li nostre unt oi cest ior 
secoru m unt deus le lor mire 
e ie deu munt seie le pire 
se ieo iamais a nul ior lor fail 
si lor merirai cest trauail 
e ceste fei qu il m unt portee 
que tant cum ieo mais ceigne espee 
ne lor sera fait tort n ennui 
tant dorrai al plus poure encui 
dunt de mielz ert mais a lor genz 
por eus amerai lor parenz 
e escreistrai mais a ma uie 
cenz mile feiz les en mercie  
en mante sen i out parlé 
mais nul d eus n ont acomparé 
a ceo que li dux aueit fait 
kar chascon dit bien e retrait 
que par l esforz de ses dous braz 
unt esté morz uencuz e maz 
le pris l en donent c est bien dreiz 
si aureit il a totes feiz 
qu il uendreient a cheualiers 
plus forz plus hardiz e plus fiers 
ne plus coraios ne mains fol 
ne pendie nul escu al col 
oiez ainzqu il fust descendu 
saueir cum li est auenu 
de fescham uint un cheualer 
a esperon sur un destrer 
qui noueles bones e lies 
li a contees e nunciees 
kar de la gentil dameisele 
sprote la tres proz e la bele 
qu il out prise si cum ie uos dis 
solum l usage del pais 
dunt sis pere ert nez e nurriz 
li aueit deus doné un fiz 
e quant cil l out al duc nuncié 
s auant esteit ioios e lie 
or fu il plus dis milie tanz 
merueilles out des talanz 
eisi auient de grant tristece 
reuient l om tost en grant leesce 
liez ert li duc del champ uencu 
liez ert de l eir qui est nascu 
ces dous ioies sun quor amplissent 
e si uers deu le raducissent 
qu en fait n en oure que il sace 
ne fera rien qui li desplace 
a baius l euesque henris 
saintismes hom e deu amis 
a cestui seit porté l enfant 
ceo comande demaintenant 
e par botun le bon daneis 
le proz le sage le corteis 
la le tienge en funz e bateit 
mult desire ia que fait seit 
richart ait non si seit nomez 
ensi uout qu il seit apelez 
mult fu tost fait ioiosement 
son bon e son comandement 
puis fu a fescham raportez 
iloc fu nuriz e gardez 
e sur tute rien cher tenuz 
plus bels enfes ne fu ueuz 
de sa tres ioiose auenture 
e de la grant desconfiture 
u furent mort li traitor 
e de l occise e de l estor 
chacié fuitif de la contree 
fu liez guillaume longe espee 
essauciez fu e renomez 
e par tot le siecle honorez 
od pais seure et establie 
tint puis bretaigne e normendie 
ioiosement en quitee 
senz guerre e senz auersite 
n i out unc puis si orgoillos 
si riches ne si desdeignos 
qu il li osast dire ne faire 
chose qui li fust a contraire 
li prince e li baron de france 
desiroent sa bienuoillance 
e d estre a son comandement 
e cil de borgoigne ensement 
cil de flandres e li daneis 
et cil d eberne et li engleis 
esteint tuit a sun plaisir 
e a lui amer et seruir 
cil des estranges nascions 
e de lointaignes regions 
des mienuit uers orient 
ueneient a sa cort souent 
qui sor autres ert renomee 
e li nobles dux longe espee 
hautement les honorout 
e tanz riches dons lor donout 
que merueille ert u ceo perneit 
e dunt si fait aueir ueneit 
qui reueis les granz presenz 
les fiers les precios les genz 
qui souent li reerent donez 
e enueiez e presentez 
merueille en peust grant aueir 
nuls de son pris de sun saueir 
n ert au siecle contez ne diz 
si cum reconte li escriz 
en la grant forest de lions 
od ses princes od ses barons 
uout aler chacer au ruit 
si cum ie pens e cum ie quid 
home sos ciel ne riens qui uiue 
ne uit forest plus pleinteiue 
qu ele ert de cerfs e de senglers 
od sei mena barons e piers 
ceus qui lui plout qu il i manda 
ce uout e dist e comanda 
qu om li fist mult grant foilliees 
e loges bien aparillees 
de iunc ionchees e de glaie 
ne sai cum plus uos retraie 
mais riche i fu trop li conreiz 
e riches faiz li apareiz 
hues li dux cil de paris 
forz hom e riche e de grant pris 
e herbert li quons de seint liz 
ienz cheualiers proz e hardiz 
e guillaumes li peiteuins 
qui riches quons ert palains 
icist tuit trei mult noblement 
e od riche contenement 
non od armes ne od conreiz 
qui sur lor riches palefreiz 
od mult cointe apareillement 
pur amor del duc solement 
uindrent a la chace en lions 
od de mult preisiez compaignons 
unc ce quid gent ne fu ueue 
a plus grant ioie receue 
mult lor a grant amor mustree 
li dux guillaumes long espee 
qui uout si pot aler chacer 
curre berser u herdeier 
bien les tint li dux longement 
e si sachez certainement 
qu on el siecle ne fu oie 
genz nule qui meuz fust seruie 
un ior esteit beaus li matins 
quens gwillaume li peiteuins 
uint au duc parler a sa tente 
oiez en quei il aueit s entente 
li dux aueit une sorur 
puisnee de lui et menor 
gerlos la bele l enseignee 
la proz la sage l afaitee 
ceste desirout mult li quons 
od sul treis cheualiers des suens 
en a le duc a raison mis 
fait il   sire oez que i ai quis 
tant est haute chose de uos 
e tant estes preisiez sor nos 
e sor tuz les princes del munt 
qui oi uiuent ne qui oi sunt 
que n os uoil mander ne ne dei 
par message autre que par mei 
ceste oure que querre uos uoil 
qu uos ne l tenissiez a orguil 
uostre seror qui mult est sage 
uoil e demant en mariage 
por aueir od uos aliance 
amor tenemenz e fiance 
dunt nos seion mais a tuz dis 
entre nos deus charneus amis 
n en uoil nule tant que ie sace 
or si tant est que eu uos place 
faire en poez riche contesse 
ne uos en sai faire autre pramesse  
li dux li respunt a dreiture 
par gas e par enueisure 
  ueire  fait il   mais peiteuin 
de pere en fil dit lom en fin 
qu il sunt od armes poi uaillant 
poi hardi e poi conquerant 
auers sur autres genz legiere 
poi estable poi uerteiere 
si sereit pechie e dolor 
que pucele de sa ualor 
de sa beaute de sa franchise 
fust mariee en nule guise 
si mult ben non e hautement  
li quens les paroles entent 
contraires mult a sa besoigne 
merueilles en out grant uergoigne 
n i respont rien ne mot n i sone 
e li dus apres l areisone 
  or sire quens  fait il   laissiez 
e ie m en serai conseilliez 
od mes feeilz od mes barons 
apres uos en ferai respons 
desqu a demain ne tenez mie 
ce que ie di en uilanie 
od uos m enueis e ieu en ri 
si cum souent funt buen ami  
a ceus qui li furent feeil 
prist l endemain li dux conseil 
al duc huun al conte herbert 
mostra l oure tut en apert 
trestuit li unt l oure loee 
d ambesdous parz fu graantee 
ci ne sai plus que ie demuer 
au peiteuin dona sa suer 
as nocailles out grant leece 
e demenee grant richece 
au departir fu li conreiz 
e si granz faiz li apareilz 
de dras de robe e de uaissele 
e de despuille chere e bele 
d or e d argent e de somiers 
e d aueirs precios e chers 
c unques n ala dame a seignor 
plus richement n a maire honor 
cheualiers sages de grant tens 
danzeaus uaslez e chamberlens 
dames e puceles preisees 
gentiz femmes e enseignees 
en mena pru a son seruise 
ici ne uos faz autre deuise 
mais a peitiers l en a menee 
li quons qui l aueit espusee 
en la sale fu receue 
de riches pailes purtendue 
od ioie od feste e od honor 
maint present l en fu fait le ior 
haute dame out en li e sage 
mult en essauca son lignage 
li quens herbert ueit la noblece 
ueit la ualor ueit la proece 
ueit le sen ot la renomee 
del duc willaume longe espee 
cum il est riches de poeir 
e riches d amis e d aueir 
leiaus e uers de ententis 
oiez dunt ert uolunteris 
d une sue fille plus bele 
que dame nule ne pucele 
que lom seust en tote france 
doner al duc senz demorance 
faire en uout mult l asembleison 
par le conseil al duc huun 
li a donee e ottreiee 
e li bons dux l a noceiee 
od aueirs qui non sunt nombrez 
trop granz e trop desmesurez 
que teus ne furent mais oiz 
pris ne donez ne departiz 
s en uint la dame a son seignor 
od si grant ioie od tel honor 
od plus riche apareillement 
ne u plus eust de haute gent 
ne fu pucele mariee 
ne receue ne donee 
a roem el palais hautor 
out grant ioie mené le ior 
que ele i uint premierement 
uaissele e dras or e argent 
i out doné uaillant mil mars 
e autre mil al plus eschars 
eissi fu li dux mariez 
eissi poierent ses bontez 
de resplendisseit 
d onor de iustice e de dreit 
crueus esteit e haynos 
a toz desleiez orgoillus 
aidables ert e secoranz 
a humles e a bienuoillanz 
a totes non creables genz 
ert de buens amonestemenz 
e d atorner les a creance 
aueit ses quors grant esioiance 
maint amena maint en conquist 
al loenge de iesu crist 
sa duchee sun tenement 
ne gouuernout pas solement 
qui totes les affinitez 
qui a son regne erent iustez 
que ami l en erent e feeil 
li home par sunt haut conseil 
nus princes n iert a lui segunt 
que lom seust en tut le munt 
quant alestan li nobles reis 
cil qui ert sire des engleis 
sout e oi la renomee 
del duc guillaume longe espee 
que od franceis s iert aliez 
e qu entr eus ert teus amistiez 
qu il aueit prise de lor regne 
la fille au conte herbert a femme 
mult les aueit a sun uoleir 
de sun neuo qui ert lur eir 
loeis dit le fiz charlon 
cil qui morut en la prison 
se purpensa del duc requerre 
que uers eus li porchacast sa terre 
kar par lui e par sa preiere 
quide le rapeaugent arrere 
ses messages prist enorez 
sages e apris e discrez 
od riches dons e od presenz 
granz beaus e precios e ienz 
si s enueia al duc uaillant 
e cil li furent depreiant 
de par lur naturel seignor 
qui li requiert de grant ducor 
que de son neuo ait pitie 
qui si est de france essillié 
kar ce set bien certainement 
que tot le regne li apent 
pur deu e pur s onor li place 
que uers franceis porchast e face 
qu il l apeaugent a seignor 
e que il li rendent s onor 
kar lor dreit eir est e lor sire 
iceo ne pot nuls hom desdire 
set se par lui n est engignié 
ia par autre n ert purchacié 
face le rei qu a son uiuant 
l en sera il mais redeuant 
d alain qu il aueit eisillié 
de bretaigne fors chacié 
reprie molt qu il li pardont 
que sa terre li rende e dunt 
itant li place e s il tant uoille 
qu en son seruise le recuille 
apres cest grant requerement 
cest dun e cest supleiement 
a pris od franceis parlement 
mult i iosta de haute gent 
tuit i iosterent li euesque 
li baron e li arceuesque 
au conte herbert al duc huun 
qu il plus aueit en suspecon 
parla li dux priueement 
sa uolente e son talent 
li graanterent tot a faire 
n i uoudrent plus estre contraire 
par son purchaz bien le uos sai 
euesque e arceuesque e lai 
e tuit li baron des franceis 
uoudrent que lowis fust reis 
mandé l unt senz porloignement 
e receu mult hautement 
puis fu enoinz e reis sacrez 
e od hautesce coronez 
par deu e par le rei guillaume 
out il la terre e le reaume 
pardun refist au conte alain 
por amor del rei alestain 
e por lui od qu il ert uenuz 
li fu entiers feus renduz 
sa terre rout tote e s onor 
unques puis qu il uesqui nul ior 
ne fist al duc si seruir non 
od quor de bone entention 
n out que cinc anz ce m est auis 
tenu terre reis loewis 
que uers lui furent cil de france 
en ire e en grant mauuoillance 
mult hairent estrangement 
e lui e son seignorement 
maintes laides oppressions 
e maintes granz enuasions 
li firent souent e menu 
sique atant esteit uenu 
que uolentiers li tolissent 
le reaume s il peussent 
cil ne l poeit plus consentir 
kar n i aueit mais del tolir 
e de la terre en fin uoidier 
quant il tramist son messagier 
outre le rim al rei henri 
mander preier crier merci 
que il li fust pere e aidis 
enuers ses morteus enemis 
d amor facent aliement 
e uienge a lui al parlement 
kar riens n est nule qui li place 
que tuit ne li ottreit e face 
de ceste n out soig li reis henris 
ainz dit que ia n erent amis 
ne parole n ert de eus iostee 
fors par guillaume longe espee 
mais se il se uoleit pener 
bien les faire assembler 
e lier d amor enterrine 
leias mais e tenable e fine 
par nul autre n i parlereit 
ni par nul autre n i uendreit 
quant ceo sout li reis lowis 
gregiez destreiz e entrepris 
de laidures de desestances 
e de greuoses meschaances 
mande al duc prie e semunt 
qu encontre lui uienge a beaumunt 
la li a preié e requis 
mult cherement reis lowis 
qu il li aiut uers ceus de france 
qui torné l unt en auiltance 
e en despit de lui parti 
e prie uers le rei henri 
d outre le rim le face bien 
ceo desire sor tute rien 
dit li qu il le fist coroner 
si ne l laist pas desheriter 
tendres fu li dux e pitos 
del rei qu il uit si doleros 
e si aprienz de sa gent tote 
pur ceo qu il ert uers eus en dote 
oue sei a roem l en meine 
en la sue sale demaine 
le fist seruir e honorer 
e si hautement celebrer 
lui e les soens c unc mais nul ior 
ne li fu faite tele honor 
ioiz eisi faiterement 
l i fist seiorner longement 
mais li reis ne s ubliout mie 
de querre li force n aie 
tantque li dux a pris tigier 
un suen mult uaillant cheualer 
de gent semblant e de bel estre 
prince de sa maison e maistre 
de ae esteit n iert pas meschin 
al rei henri utre le rim 
l a enueié si l a requis 
que ceo que li reis lowis 
li ad mandé que ce li face 
kar certement e de fi sace 
que ce prendra il tot en main 
d une chose ert li dux certain 
d estre en amor lié uers lui 
c aueient fait pieca il dui 
de fei porter e d aliance 
par serremenz e par fiance 
s erent pieca entramiié 
e li uns uers l autre ottreié 
tigier qui porta le message 
franc cheualer e proz e sage 
fu mult del rei ienz recoilliz 
e mult honorez e cheriz 
bien fist l afaire son seignor 
mais ainzque uenist al retor 
n al departir n al congie prendre 
ne furent si don de rien mendre 
qu il ne uausissent cent besanz 
al duc s en repaira mananz 
cume son priué cheualier 
son duc son maistre conseiller 
en enueia au duc od lui 
a roem uindrent cist amdui 
iois fu cone e bienuenuz 
e ioiosement receuz 
mult par li a fait bel semblant 
li dux guillaumes le normant 
demande e enquert l achaison 
dunt si hauz hom e de tel non 
ueneit a lui e de si loinz 
e queus en esteit li besoinz 
e cone respunt franchement 
  tu enueias nouelement  
fait il   au duc a mon seignor 
si li as requis par amor 
qu od le rei de france s alit 
sique l uns en l autre se fit 
e que l uns a l autre secure 
quant leus sera e tens e ore 
d un uoleir seient d un acort 
si l un faiseit a nul d eus tort 
que li autres senz demorance 
en alast prendre la ueniance 
mis sire en a puis conseil pris 
si creit e quide e li est uis 
que ce li seit honors e biens 
desque tu cest oure maintiens 
et que par ta main sera faite 
e dite e parlee e retraite 
si s i agree e si l ottreie 
e pur ce ca a tei m enueie 
que tu meinges seurement 
le rei a lui a parlement 
que uos ne la gent que uos merrez 
ne criengiez rien ne ne doteiz 
ne qu os n i uienge meschaances 
me remaindrai ci en tenances 
tenir me faites e garder 
la u uos uoudreiz deuiser 
deci que uos seez repairiez 
sains e saufs ioios e liez 
si l uout mis sire e si l comande 
e trestot eisi le uos mande  
le message l entendement 
e trestot l asegurement 
que li reis si fait par conun 
sun riche duc e son baron 
mande guillaume a lowis 
le ior de lor muete unt empris 
chascun manda sa gent a sei 
od grant herneis e od conrei 
de proz cheualiers out li dux 
od armes bien cinc cenz e plus 
od bons destrers isneaus de pris 
d ermine e de uair e de gris 
ient conreiz e beau uestuz 
ia en cel leu n ierent ueuz 
que lem ne die   c est maisnee 
sor autres gent apareillee  
a cone al buen duc de seisoigne 
qui uenuz ert en la besoigne 
parla guillaume longe espee 
  amis  fait il   des or m agree 
que a baius uos enuei 
deci qu entre mei e le rei 
de uostre seignor repairom 
senz mal senz ire e senz tencon 
qu eisi le m offreiz uos a faire 
ia ne uos ert ire ne contraire  
eissi le uoleit essaier 
qu oscure chose n encombrier 
ne seust sis cors ne pensast 
qu il detenist ne qu il celast 
e cone respont bonement 
  si ueus a ta danesche gent 
m enueie la ou tei plarra 
saches ia ne me pesera  
fait li dux   ami tant uos crei 
qu au plait uendreiz ensenble od mei 
ne me defi de rien de uos  
e cone respont a estros 
  s a baieus me ueus laissier 
ia t amerai e aurai chier 
e si od tei me uous mener 
de ceo me uoudrai mult pener 
cum ie te serue feeaument 
si te di bien certainement 
de rien ne dote ne t esfreie 
la ou ie puisse ne ie seie 
garde serrai par tot de tei 
ceo t aseur bien e otrei  
ci n out autre porloignement 
meu en sunt al parlement 
ce m est auis qu en louneis 
iusterent li dux e li reis 
la asembla la compaignie 
de la fiere cheualerie 
le conte herbert huun le maigne 
ne uolent qu apres eus remaigne 
de l esteient semuns 
mult menerent cist compaignons 
ueient la gent desmesuree 
au duc guillaume longe espee 
tant a normanz tant a bretons 
sorfaiz orguillos e felons 
que ce dient si n unt cremur 
trop sunt poi gent auers la lor 
  s ire tencon sort e meslee 
ne porra estre chose ostee 
que sempres toz ne nos deuorent 
si cume lous qu aigneaus acorent  
des icel ior sunt desseurees 
q unc puis ne furent aiostees 
les osz chascune ala par sei 
les genz le duc e cele au rei 
ne uolent pas qu il s entrasenblent 
que d aucone oure ne contendent 
sor muese esteit li reis henris 
od de la gent de son pais 
tant dun un regne u une terre 
deust tres bien od eus conquerre 
asemblez sunt al parlement 
e si sai bien certainement 
li leus ou plus furent ueisin 
out non ueusegus en latin 
reis lowis que l estre ueie 
le duc guillaume auant enueie 
od treis cenz cheualiers nomez 
est dreit al rei henri alez 
cones li dux est guieor 
cil uint premiers a son seignor 
saluz li rend e amors granz 
de par le bon duc des normanz 
e dist   sire ci uient a tei 
ne me uout laissier apres sei 
tant est uaillanz e proz e sage 
q unc ne tenance ne ostage 
ne uout de uos prendre n aueir 
ne fu mais hom de sun saueir 
di mei  fait sei li reis henris 
  quels est sa terre e sun pais 
sa dignete e sa ualors 
e si est bien grande s onors 
e si l amors e l aliance 
dunt nus dous sumes par fiance 
sereit tenable deuers lui  
e cil respunt   si cum ie qui 
en tut le munt n a cheualer 
qui plus de lui face a preisier 
qu il est sachanz e proz e uice 
de paiz tenir e de iustice 
leiaus larges e dreituriers 
charitables e almosniers 
fors uos que ie mettre n i dei 
si haut quor n a prince ne rei 
de maisnees de compaignons 
sunt tuz iorz pleines ses maisons 
e toz iorz fait seruir sa gent 
en uaissele d or e d argent 
nule cort n est si bel seruie 
ne nule n est si esioie 
nuls d amer pris plus ne se paine 
a toz les iors de la semaine 
quant bien uos sereient retraiz 
nuls n est si iustes en ses faiz 
nuls n a parole plus tenable 
ne plus sainte ne plus estable 
nuls n est od armes plus puissanz 
plus hardiz ne plus empernanz 
gaaigneor e marcheant 
parmi sa terre trespassant 
sunt asseur ne dotent rien 
celes dreitures gardent bien 
que sis peres li a laissiees 
ne sunt par lui de rien baissies 
que uos direie c est ueir la flor 
de tuz princes e le meillor  
a ces paroles uint li dux 
od cinc cenz cheualiers e plus 
conel recut e prist s espee 
de lui a grant ioie menee 
li reis henris mult l a baisié 
e acolé e embracié 
li dux out mult bel appareil 
d un cher samit freis e uermeil 
fu ienz uestuz e atornez 
plus bels cheualer ne fu nez 
e quant il se furent assis 
  sire  fait il   reis lowis 
uos mande amistez e saluz 
il est ice a uos uenuz 
sei alier e sei emprendre 
mais uos li feistes entendre 
que se ia ici ne ueneie 
en autre sen se n i esteie 
ne porreit la chose estre faite 
or me dites que uos enhaite 
uenuz i sui e il del faire 
est apareilliez senz retraire 
sire dux  fait li reis henris 
  mult uoil que nus seiom amis 
mult par uos uoudreie cherir 
e faire tot uostre plaisir 
mult par uos uoudreie honorer 
si cum uos uoudreiz comander 
sui prest demain que l oure face 
si sol tant sai qu ele uos place 
ca l amenez uienge ie l uoil 
ia deuers mei n i ait orguil  
ainzque li dux se fust meuz 
a de uilains moz entenduz 
que saisne e aleman diseient 
qui oue conon contendeient 
tut par eschar e en gabant 
diseient   uez deu duc normant 
cum or mostre sa poeste 
e sa riche e sa fierte 
qui cinc cenz cheualiers ameine 
de poi de chose est en grant paine 
uez por sa gloire demostrer 
ueout il tant or sur lui porter 
cum si n en fussent trei ne dui 
riches de beaus aueirs fors lui  
tut ce diseient a conun 
si en grant la contencon 
li dux mult bien les entendeit 
par les daneis que il saueit 
coneu a lor felonie 
e lor maute e lur enuie 
auques en fu torbez uers eus 
e toz irascuz e tut feus 
mais il n i fist plus demorance 
repairez est al rei de france 
l oure li dit e la response 
e quant le soleil se rescunse 
par lur tentes sunt departiz 
u assez orent lor deliz 
en l endemain n i out tariance 
uenuz en est li reis de france 
oue le duc au parlement 
od tel multitudine de gent 
que ne fu se merueille non 
mais li normant e li breton 
saisirent primes les entrees 
en treze leus unt effondrees 
unc n en porent estre destreinz 
les clostures et les pareiz 
u li reis ert qui s en effreie 
n i a nul des soens qui co ueie 
qui cele ouraigne tienge a giu 
s en li reis en autre leu 
a cone dit au duc saisoig 
  de ceste oure n eusse soig 
ieo quid e crei tot a estros 
que cist plaiz sera trop hontos 
e trop uilains ainzqu il remaigne 
mult crem qu al departir m en plaingne 
genz desleiee e descreue 
s est ci sor mei trop enbatue 
ua di guillaume au duc preisié 
que laidement l unt comencié 
li suen qui sunt de deuers lui 
par si cum nos sumes nos dui 
le pri le coniur e li mant 
qu il ne seit plus por rien suffrant 
que lom me face teus laidures 
bruisier mes us e mes clostures 
kar ne suffereit pas mes genz 
e si en sordreit teus contenz 
od ce qu il s entre sunt sauuages 
e de plusors diuers languages 
ia ne sereient departiz 
si n i aureit mil d els feniz 
od poi d achaison sort grant ire 
e grant dolor e grant martire  
eisi est cil au duc uenuz 
dit cum sis sire ert irascuz 
e la honte que lom li fait 
qui trop par est uil chose et laid 
co qu il l en prie e qu il l en mande 
e li dux a conun comande 
qu il aut a eus e si lor die 
de par le duc de normendie 
que un sol dedenz ne s arestace 
ne que nul de eus ennui ne face 
cil uint a eus dist le lor bien 
mais ce ne lur ualut nule rien 
ne s en isi un seul de eus fors 
ainz i entrerent cil dehors 
tot trebuchoent e fundeient 
sique desuent sei e desleient 
quant cone uit que n en sereit 
au duc guillaume reuient dreit 
  par fei  fait il   poi m aparcei 
que ceste gent seient a tei 
kar uns trestot sol d eaus n entent 
a rien de tun comandement 
ne m oent ne a mei n entendent 
ainceis peceient tut e fendent 
quanqu il ateignent auant eus 
orgoillus e cruels e feus  
mostre que ne pot mais tarzer 
n en seient traiz mil brant d acer 
e espandues mil cerueles 
al duc ne furent mie beles 
ces paroles ne cele ouraigne 
sa grant espee d alemaigne 
u out sis liures de fin or 
entre le heut e l entrecor 
od pierres fines precioses 
e od oures trop merueilluses 
eisi faites si entaillies 
e si sutiuement deboissees 
c unc plus bele arme ne meillor 
n out quons ne reis n emperor 
del fuerre l a li dux sachee 
tute nue li a baillee 
  alez  fait il   si la mostrez 
a ceus qui ia i sunt entrez 
e as autres qui entrer uolent 
e si facent si cum il solent 
mun conmandement senz desdire 
qu il n encheent uers mei en ire 
dites que un sol de ma compaigne 
ne s i estace ne remaigne  
cil prent l espee qui resplent 
qui plus uaut de cent mars d argent 
ariere turne al bruiseiz 
e au tres fier comploteiz 
l espee au duc lur a mustree 
e quant chascun l a esgardee 
od le deuie que cil lor fait 
si n i out unc puis autre plait 
mais de l eissir senz demorance 
od grant pour e od dotance 
que li dux od eus ne s iresse 
mult par out a l eissir grant presse 
nuls n en issi si orgoillus 
uers l espee ne fust hontos 
ne qui par deuant li passast 
parfundement ne li clinast 
paisible e quoi e senz murmure 
reuienent au duc a dreiture 
n i aura mais oi fait desrei 
gardera s en chascun por sei 
iuste li dus senz demorance 
le rei henri e ceus de france 
mult par a l un l autre enoré 
baisié se sunt e acolé 
mult s entremostrent bel senblant 
en une sale riche e grant 
s en entrerent la sunt assis 
la sunt lor couenanz deuis 
de fine amor senz relascher 
ne senz muer ne senz changier 
od ferme coniuration 
de fei e de dilection 
que entraidable se serunt 
uers trestote la gent del mund 
od iteu laz sunt enlacié 
aseuré e afiancié 
si cum la chose est deuisee 
li dux guillaume longe espee 
a si en main ceste oure prise 
que la chose ne seit maumise 
n en aucun sen mais relaschee 
ne quassie ne empeiree 
eisi fu faite l aliance 
ueiant huun le duc de france 
mais quens herbert n i out ses pez 
cist dui en erent mult iriez 
mult lor pesout de cele ouraigne 
mult lor en doelt les quors e saigne 
trop i baissent lor felonies 
e lor orguilz e lor enuies 
des dons de presenz des honors 
dunt il se sunt faites plusors 
ne quer retraire ne parler 
qu ennui sereit de l escuter 
mais dux herman de saisnes nez 
ienz cheualiers e alosez 
uit e esgarda longe espee 
le duc qui sur toz li agree 
kar mult le ueit de ient semblant 
e sage e proz e auenant 
mult ueit en lui sen e mesure 
a la danesche parleure 
le comenca a aresnier 
de ce se prist a merueillier 
li dux e si li a enquis 
ou il aueit ensi apris 
a parler lange poi seue 
en poi des saisnes entendue 
respunt herman   tis granz lignages 
d armes sor toz puissanz e sages 
nobles preisiez e conqueranz 
sor tuz autres poples uaillanz 
cil m apristrent od grant esmai 
e sus mun peis quantque i en sai 
desus tun peis com faitement 
ieo uos dirrai  fait il   coment 
par tantes feiz ne l sai retraire 
m auront fait damage e contraire 
e assailliz mes bons chasteaus 
e pris e funduz des plus beaus 
e les riches preies menees 
si runt troué de granz meslees 
mei pristrent e menerent pris 
longement fui entr eus chaitis 
adonc sor mun peis maugre mien 
apris a parler dacien 
ne l di pur ceo de quor ioios 
ne seie prez e desiros 
de uos mult seruir e amer 
nuls ne s en uoudreit plus pener 
ie n ai aueir ne uos seit offriz  
mult l en rent li dux granz merciz 
entre tanz dis od les saissons 
teneit dux cones granz sermons 
e granz paroles par enuie 
remenbrout li de la folie 
que il aueient dit entr eus 
uers le duc enuiose e feus 
  e  fait il   que uos en est uis 
abaisserez encor sun pris 
semble ceo home qui poi uaille 
en cort n en conseil n en bataille 
n est mie si petiz sis nons 
que des normanz e des bretons 
ne seit hauz dux poestifs 
nobles sor toz e esforcis 
fors nostre rei ne bas ne haut 
nul que lom sache tant ne uaut 
nus tant ne met ne tant ne done 
sis nons par tot le munt resone 
kar de toz princes est la flor 
e le plus bel e le meillor  
dunc respondirent saxoneis 
  proz est e sages e corteis 
par negligence e par enuie 
en auiom ier dit folie 
ne sauion qui il esteit 
ne que il ert ne qu il ualeit 
mais or conoissom senz dotance 
que nuls princes n est de s igance 
ne de son pris ne de son fait  
adunc en a dit e retrait 
chascuns le mieuz qu il en sout dire 
mult out esté grant le concire 
mult i out aueirs departiz 
donez presentez e offriz 
treis iorz seiornerent ensemble 
al quart ce truis e ce me semble 
