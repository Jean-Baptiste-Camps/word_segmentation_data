ki deus ad duneÌ en science 
e de parler bon eloquence 
ne s en deit taisir ne celer 
ainz se deit uolunters mustrer 
quant uns granz biens est mult oiz 
dunc a primes est il fluriz 
e quant loez est de plusurs 
dunc ad espandues ses flurs 
custume fu as anciens 
ceo tesmoine preciens 
es liueres ke iadis feseient 
assez oscurement diseient 
pur ceus ki a uenir esteient 
e ki aprendre les deueient 
ki puessent gloser la lettre 
e de lur sen le surplus mettre 
li philesophe le saueient 
e par eus memes entendeient 
cum plus trespasserunt le tens 
e plus serreient sutil de sens 
e plus se sauereient garder 
de ceo k i ert a trespasser 
ki de uice se uolt defendre 
estudier deit e entendre 
e greuos ouere comencier 
par se puet plus esloignier 
e de grant dolur deliuerer 
pur ceo comencerai a penser 
de aukune bone estoire faire 
e de latin en romaunz traire 
mais ne me fust guaires de pris 
itant se sunt altres entremis 
des lais pensai k oi aueie 
ne dutai pas bien le saueie 
ke pur remambrance les firent 
des auentures k il oirent 
cil ki primes les comencierent 
e ki auant les enueierent 
plusurs en ai oi conter 
ne uoil laisser ne oblier 
rimez en ai e fait ditie 
souentes fiez en ai ueillieÌ 
en le honur de uus nobles reis 
ki tant estes pruz e curteis 
a ki tute ioie se encline 
e en ki quoer tuz biens racine 
m entremis des lais assembler 
par rime faire e reconter 
en mun quoer pensoe e diseie 
sire ke uos presentereie 
si uos les plaist a receueir 
mult me ferez grant ioie aueir 
a tuz iurz mais en serrai lie 
ne me tenez a surquidie 
si uos os faire icest present 
ore oez le comencement 
