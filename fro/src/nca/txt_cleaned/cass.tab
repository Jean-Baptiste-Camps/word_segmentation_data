pour ce que li pluisour ont oy et encore oient 
uolentiers contes desrimez m est il pris talent que ie 
raconte mot a mot sans riens oster et sans riens 
acroistre la uie d un empereeur qui fu iadis en costantinnoble 
uoirs fu que en la cite de romme ot iadis un seneschal 
qui fu filz caton il ot a non marques li seneschaus et ot 
eu a femme la sereur othon de costantinnoble li empereres 
morut sans hoir de sa char et eschay la terre a une femme 
qui estoit sa sereur la quelle auoit non laurine 
celle ot marques le seneschal de romme espousee de la dame issi 
un hoir masle qui ot non laurins icil tint la terre apres la 
mort sa mere et fu cheualiers tres aigres cils laurins 
ot une uaillant dame a femme dont il issi un hoir masle qui ot 
non helyenon cils fu bons cheualiers et loiaus et aigres 
durement il fu empereres apres uindrent li prince du palais et 
esgarderent entre eulz que bone chose seroit que li iones 
empereres eust femme li damoisiaus le fist par le los de ses 
barons et ot la fille au roy de frise moult furent poi ensamble 
quar la dame ne uesqui que yy ans aincois morut d un filz qui 
ot non cassidorus li enfes uesqui et la dame couuint morir 
li empereres en fu moult dolans car moult s entramoient 
de bonne amour li enfens amenda et crut li peres uesqui 
puis longuement et moult fist parler de lui mais atant m en 
ueul ore taire et ueul uenir a ce que la mort qui tout 
prent uint et le couuint morir li pays en fu moult destourbez 
apres la mort de lui tindrent l enfant en grant chierte si ami 
si l ont fait moult richement garder et tant crut et 
amenda qu il fu en l aage de yy ans moult estoit sages et 
plains de bonnes meurs chascuns qui l enfant ueoit le 
prisoit seur toute riens et tant l amoit que tous autres deduis 
il auoit lessié pour li siques il n auoit lieu qu il qu il ne fust 
par tout congneus que uous diroie ie moult fu couuoitiez de 
dames et de pucelles mais onques tant n en ueoit d unes 
ne d autres que il onques y uausist metre son cuer aincois 
s en sauoit tant bien garder que nuls ne le peust sousprendre 
li damoisiaus cercha maint diuers pays et tant ala et tant 
uint que li baron du pays s assamblerent un iour et esgarderent 
entr euls que bonne chose seroit que li damoisiaus preist 
femme il en sont uenu a lui et l ont mis a raison et li 
ont dit que il uouloient que il preist femme 
li damoisiaus se tut touz cois et pensa a 
ce puis leur respondi   biau seigneur uolez uous 
dont que ie preigne femme  il ont respondu que bien en 
estoit temps desoremais quar il ne uouloient pas que 
la terre demourast sanz hoir de sa char li damoisiaus leur 
a respondu que puisqu il estoit ainssi que il estoit 
drois que il par leur conseil en feist et d autre part il 
dist que par le sien conseil uoloit il que on d autre part 
en feist on il ont respondu touz ensamble que c estoit 
toute raisons   dont  dist il   uous prie ie et 
requier que uous ceste chose metez en respit et 
ie uous saurai bien dire l eure et le temps que bon sera  
quant li baron l ont entendu adont n i ot celui qui 
alast au deuant aincois ont dist   sire or soit quant 
il uous plaira  la chose est atant demouree et passa li 
temps li damoisiaus si s est pourpensez que tantqu il auoit 
la pensee que il auoit lors que ia femme n espouseroit quar trop 
amoit uirginite et bien y parut aus oeuures que il 
moustroit quar il disoit   nient ne puist homs pechier en 
luxure  si estoit ce une chose qui moult deuoit desplaire 
a honneste de cors et ceste parole dist il mainte foys et estoit 
repris pluiseurs fois contre lui que iroie ie atargant 
li termes dura lons et passa et tantque aus princes du 
pays anuia moult et sont derechief uenus ensamble et dient 
entr eulz que moult s esmerueilloient de leur 
seigneur comment il ne li prenoit nule uolente de femme prendre 
et tantqu il y ot un sage homme qui dist que sans aucune raison 
n estoit ce pas adont parla uns autres et dit 
  biaus seigneurs ce sachiez que moult est 
sages nostre damoisiaus dont ie uous di que se il a 
autel definement comme il a bon commencement il passera 
touz ses ancesseurs  la parole que cis dist a moult 
les autres meus et ont dist qu il uoudront sauoir 
a leurs sors quel fin li damoisiaus prendra a lui conduire 
il ont fait cerchier des plus sages maistres 
du pays et leur ont dist et promis que on meist 
painne a ce que on seust la uerite de ceste chose 
cil se sont trait ensamble et ont esgardé et 
uirent en la circonstance des estoilles que li empereres 
aroit une femme et couuendroit que li plus gentils homs du 
pays fussent destruit par le sens de l empereris ne ce 
ne pooit estre destourbé 
quant li maistre ont ce seu adont furent il moult 
esbahiz il sont repairié moult pensis et quant li baron 
les ont ueus adont leur ont demandé   quel chiere 
faites uous par foy biaus seigneurs  dient il 
  nous ne poons faire bonne chiere  lors sont cil moult 
engrant de sauoir leur tres grant anui et distrent 
  or tost dites nous ce que uous auez trouué quar nous 
le uolons sauoir  adont parla li uns des maistres 
et dist   nous uous loerions pour le miex que uous 
deportissiés de ce sauoir que nous auons trouué pour ce  
dist li plus gentilz homs de touz   que nous le 
uolons sauoir uous auons nous prié que uous nous en 
faciez sage sire uoire  dist cis   mais quant uous 
le saurez uous en serez tous dolans par foy  
dit cil   se ie deuoie tout maintenant morir si le 
ueul ie sauoir  adont n i ot celui des maistres 
qui n ait moult durement plouré et distrent que se il 
plus auant en parloient ce seroit maugre euls   toutes uoies  
dient cil   le uolons nous sauoir  lors quant il 
uirent que il ne s en pooient escondire si lor ont dit 
tout ce que il ont trouué que il n en ont 
de nule riens menti 
quant li baron ont ce entendu adont n i ot celui 
qui ne soit rougis de mautalent puis leur ont respondu 
touz ensamble se eulz d autre chose les uoloient espoenter 
  sire  dient il   aincois sommes moult dolent 
quant nous le uous auons gehi se nous en peussons aler 
a l encontre mais nous uous auons dit tout uoir  
adont se sont li conte trait a conseil et ont l un 
l autre esgardé et furent moult esbahy   biaus seigneurs  dist 
li uns d euls   ne soions pas esbahis aincois esploitons 
de ceste chose sagement selonc le meschief quar uoirs est 
que nulz ne puet destourner ce que auenir doit si le faisons 
bien il nous couuendra uiure au plus sagement que 
nous porrons et d autre part il couuient que ceste chose 
soit celee quar sor nous et sor ceulz qui apres nous 
uendront couuient cheoir ceste buche si nous en 
deduisons sagement en non dieu  dient tuit li plus 
proisié   il couuient que nulz ne sache ceste 
chose quar se il estoit seu nous en serions mains prisié  
lors ont eu conseil entr eulz comment il porroient esploitier 
pour le miex   biaus seigneurs  dist li uns   ie 
loeroie que nous seussons aus maistres se ceste chose 
porroit estre respitee et il nous en diront ce que 
il en porra estre  
lors furent maintenant li maistre appellé et leur ont 
enquis comment il porroient esploitier que il y metent conseil 
ou autrement il meismes seront destruit li maistre uourent 
auoir conseil de respondre iusques a yy iours   par foy  
dient li prince   et nous le uous donnons en 
tele maniere que nous serons saisi de uous quar autrement ne sera 
ce pas  li maistre respondirent   comment en uolez uous 
estre seur en non dieu  dient il   nous le uous 
dirons il uous couuieng garder prison en un lieu fort 
et seur et la porrez uous sauoir et aprendre ce de quoi nous 
uolons estre sage ou autrement il uous couuient 
morir et si n en poez eschaper de ce soiez seurs 
et certains  quant li maistre oyrent ce si ont respondu 
que dont les meist on en lieu ou il peussent aler et uenir 
on le fist ainssi et furent mené en un fort chastel et y ot un 
trop riche uergier quant il furent ensamble il ont regardé 
et deuisé 
  biaus seigneurs dist 
li uns   moult bel sens est de li conduire iusques 
a la mort naturel c est a dire iusques au iour que on ne 
puet mais uoirs est que cil qui ci nous ont 
mis sont a meschief et ce n est pas merueille uous 
sauez bien et ueez que nuls ne puet aler au 
deuant fors de tant que chascuns de nous yy les puet 
detrier un iour et non plus et se il le pueent 
deffendre l uitiesme il n auront garde de mort et 
ainsi leur disons hardiement car ce est quanques nous 
en poons faire et sauoir  
a ceste chose se sont tuit acordé li iours uint que 
il durent respondre li prince et li baron ne se 
sont pas oublié il en sont uenu yy aus maistres 
et les ont mis a raison li ainsnez parla premiers pour 
touz les autres et dist   biaus seigneurs moult nous 
sommes traueilliez par uos prieres si comme drois est 
nous auons esgardé ce que on puet faire de ceste 
chose il couuient tout premierement que uous tout le 
debat et contredit metez a ce que li empereres ne pregne 
femme et se ainssi est que faire le couuiengne uous n 
en poez aler au deuant autrement que uous dirons quant 
ce uendra la et adont uous aiderons nous de tout nostre 
pooir uoire  dist dont li uns des princes   couuient 
il dont que nous muirons en tele maniere sanz nule 
deffense sire  dist li uns des maistres   uous aurez 
yy iours a souffrir sanz plus et de ces yy iours nous uous 
porterons entre les yy par nostre sens or esgardez 
se entre uous yy porrez detrier le huitiesme iour 
et se uous celui poez detrier l empereris sera arse 
et destruite  
quant cil ont le maistre entendu si ont demandé aus 
autres yy se c estoit ueritez que lor compains disoit 
il ont respondu que ce feroient il estable moult furent 
li prince de costantinnoble lie quant il ont 
ce entendu atant l ont laissié ester et ont 
l un l autre asseuré de tout leur pooir que 
ceste chose seroit celee en lieu et en temps atant 
sont departi et ala chascuns en son affaire li damoisiaus 
qui de tout ce ne sauoit riens estoit un iour en la 
cite de costantinnoble en son palais entour lui furent 
des plus proisiez de tout l empire et tant que paroles 
coururent entr eulz et y ot un gentil homme qui nouuelement 
auoit oy nouueles de iherusalem et disoit que li 
caliphes de baudas auoit guerre au soudan de babyloine 
li damoisiaus entendi ce et enquist moult se nulz sauoit 
li quelz auoit droit et li quels auoit tort 
on li fist entendant que li soudanz uouloit le caliphe 
desheriter et tolir un sien chastel et disoit li communs 
que li soudans n auoit nul droit a ce qu il faisoit ne a ce qu il 
demandoit li iones empereres en fu touz meus et dist 
entre ses denz que se guerre s esmuet prochainement en la terre 
il ira cele part quar moult desirroit qu il fust en lieu 
ou il peust faire d armes et lui souhaucier li temps 
passa li pays fu moult en pais et tantque li 
bachelers se gisoit une nuit en son lit et li souuint 
de ce qu il auoit entendu du caliphe et du soudan il li prist 
moult grant talent d aler y il se leua au matin moult apertement 
et a mandé son maistre et il y est uenuz 
  sauez uous  dist il   que ie uous ueul dire sire 
dites uostre uolente ie l orrai uolentiers ie ueul  
dist li iones empereres   aler en la terre de iherusalem 
quar ie ai entendu qu il y a guerre et pour ce y 
ueul ie aler si ueul que nuls ne sache m alee se 
uous et moi non et ueul qu il soit fait maintenant  
quant li maistres entent son desciple si fu trop 
esbahiz et dist   sire se uous m en creez ce ne ferez 
uous pas sanz le conseil de uostre court pour noient  
dist cassidorus   en parleriez il ne sera autrement que ie 
uous di sire  
dist cil   faites du tout a uostre uolente ie ne uous 
faudroie ne por mort ne pour uie  il ont leur 
uoie acueillie si priueement qu il ne fu nuls 
qui garde s en donnast il ont fait leurs armes trousser 
sor un sommier et ont pris or et argent et 
tout ainssi sont issus de coustentinnoble et ne finerent 
d errer par leurs iournees si sont entré en mer il sont 
arriué au port et sont uenu a terre et puis ont leur 
uoie acueilliee et ne finerent si sont uenu en la cite 
de baudas li caliphes estoit en la uille o lui 
grant plente de sarrazins cassidorus ne uault laissier qu il ne 
parlast au caliphe et se fist a lui connoistre 
quant li caliphes sot que ce fu cassidorus de 
costantinnoble moult fu liez dedenz son cuer 
quar moult auoit oy de lui parler si li a fait molt 
grant hounour sarrazin s aunerent entour lui et li ont 
fait moult grant feste ne demoura gaires que li soudans 
manda bataille au caliphe et ont leurs gens 
assemblees et d une part et d autre cassydorus s en est uenus 
au caliphe et li a prié que il le face cheualier 
li caliphes en fu moult liez et li a fait ce que 
a cheualier appartient il li a baillié yy mil cheualiers 
sarrazins esleuz qui ne li faudront pour morir li iourz 
de la bataille fu uenus et sont les os entr aprochiez 
bien auoit li calyphes yy mil haubers et li soudans yy mil 
les batailles sont deuisees et auint que cassydorus ot 
la premiere il auoit baniere deploie et quant li soudans 
le uit si en fu moult esbahis et connut maintenant que ce 
fu li empereres de costantinnoble si l a moult douté 
il meismes s est mis auant et a assamblé a lui 
quant ce uint aus lances abaissier moult se sont fort 
affichié es estriers et se sont entreferu moult aigrement 
li soudans fu cheualiers tres aigres il a bien 
consui l empereour et li troue la penne de l escu mais 
li haubers fu fors onques maille n en rompi la lance 
uole em pieces qui moult fist grant noise cassidorus ne 
l a pas espargnié ne meschoisy aincois l a bien auisé et y 
mist tout son pooir il l a empaint et le fiert del glaiue en 
tele maniere que estriers ne cengle ne le pot tenir qu il 
n ait cheual et cheualier porté tout en un mont 
cilz cols a moult resbaudie sa gent il a escrié 
s enseigne et a sachié l espee et en poi d eure leur 
en a yy mors li soudans fu a force remontez et se 
feri en la bataille comme preus et hardis que uous 
iroie ie contant cilz feri celui et cil cel autre 
trop uous auroie a compter se tout uous uouloie retraire quar 
ie cremiroie que ie n i fausisse si m en passerai le 
plus briefment que ie porrai mais tant uous ose 
ie bien dire que moult y ot fait de cheualerie et auint 
que cassidorus fist tant d armes par son cors seul 
auecques la bone aide que si homme li firent qu en la fin 
prist le soudan et l a de sa main rendu au caliphe 
de baudas 
quant li soudans fu pris moult lor ualu poi pour lor 
deffense il se sont mis tuit au frapier et li caliphes 
s est retrais et en ont mené le soudan et yy 
de ses hommes des plus proisiez il en sont uenus en 
la cite de baudas li calyphes a le soudan mandé par 
deuant lui il y est uenuz iluecques fu faite la pais 
du caliphe et du soudan moult furent lie li sarrazin 
de ceste acordance et sorent bien li sarrasin que ce 
auoit esté fait par la priere de cassidorus meismes li 
soudans s est acointiez de lui et li dist que 
il ne cuidoit mie que en tout le mont eust cheualier que seur 
lui eust pooir cors a cors que uous iroie ie atargant la chose 
fu si ordenee entre le caliphe et le soudan que trop bien 
se tint apaiez li uns et li autres de tel 
pais comme il auoient faite 
li soudans s est arrieres trais et pria cassidorus qu 
il li pleust d aler auecques lui en sa terre 
et il le menroit par tout ce que onques mais 
n auoit esté en la terre cassidorus a pris congie au 
calyphe et s en est repairiez auecques le soudan 
onques ne fu houneur que li soudans ne li ait faite 
par tout et moult l en prist cassidorus en grant amour 
de la grant hounour que il li faisoit et tout aussi faisoient 
li baron du pays et tant l a pourmené aual sa terre que 
cassidorus li dist qu i uouloit qu il li donnast sauf 
conduit par toute la terre des sarrazins li soudans l a 
fait moult uolentiers et dit que par tout pooit aler 
en son conduit cassidorus s est atant partis de li 
et son maistre sanz plus que onques ne 
uaut auoir autre compaignon cassidorus a moult alé en poi 
d eure et moult estoit bien uenus pour le conduit et por 
la grant renommee dont il estoit il auint 
que il se rabati en galylee la superiour et 
uint en une cite qui est apelee bethesayda et 
est pres des mons d ysrael iluec auoit un prince sarrazin 
qui moult estoit sages et tres bons cheualiers cassydorus 
par la tres grant renommee dont il estoit oy parler de lui 
et ne uaut pour lui ne pour riens laissier que il ne 
s acointast de lui li sarrazins auoit non edipus quant il 
sorent qui li uns et li autres estoit si porterent grant 
houneur li uns a l autre edipus uit que cassidorus 
estoit homs de tres grant sens et sot que il 
fu bons cheualiers si se pensa que s il pooit tant faire 
que il uausist auecques lui demourer une piece que il auroie 
bien esploitié il en est uenus a lui et l en a requis 
du miex et du plus bel que il onques pot si comme cilz 
qui s en mist en grant paine et cassidorus d autre part ne 
demandoit autre chose quar trop li plaisoit a estre 
auecques lui et li respondi   sire moult grans mercis 
quant il uous plaist que uous tel proiere me faites 
et ie demourrai tant o uous comme il plaira a uous et a moi  
ceste parole si li dist cassidorus simplement 
quant epidus oy ce adont fu moult liez et moult l en 
a bel mercié il furent ensamble ainssi comme ie uous di 
grant piece et auoit epidus pluseurs femmes et tantqu il en 
y ot une que il tant amoit que il en estoit aussi 
comme touz ialous de celle auoit il une fille 
moult bele damoisele et disoit on que en toute paiennie 
n auoit si belle ne si sage et n ot la pucelle que 
yy ans epidus l auoit mise en une tour et fille et mere et la 
estoient si gardees que nuls homs ne les peust ueoir 
tant fust amis au sarrazin que il ne fust tous iourz 
auecques cassydorus en oy parler mainte fois et moult li 
deplaisoit ne il ne se uault metre en lieu ou il les 
uausist ueoir un iour parloient ensamble entre cassydorus 
et le sarrazin et tant que cassidorus ne se pot tenir 
que il ne deist   par foy sire ie m esmerueil 
plus d une chose que de riens que ie sache de la quele 
est ce sire  dist epidus   
et ie le uous dirai  dist il   en tele maniere que uous ia 
mauuais gre ne m en saurez et ie uous en asseur  
dit epidus   sire ie ne m esmerueil pas 
se uous estes sages quar il affiert a uous apres 
se uous estes bons cheualiers ce n est pas 
de merueilles quar diex et nature a bon pooir 
de tout ce faire par raison mais ie ne puis sauoir 
qu il ait nule raison a ce que uous aiez 
si mis uostre cuer a yy femmes de quoi l une est 
uostre femme et uostre fille l autre  quant 
cassidorus ot ce dit epidus ne dit mot aincois rougi 
et fu un poi esbahis et sot merueilles bon gre a cassydorus 
de ceste parole 
et nepourquant ne uault il pas laissier que il n ait respondu 
et dist   sire se uous estes esmerueilliez n est pas 
de merueille mais sachiez tout uraiement que nuls 
homs n est tant sages que se il hante compaignie 
de femme pour tant que il li plaise qu il ne soit 
deceuz par foy  dist dont cassidorus   dont ne uoi 
ie qu il y ait point de conquest a ce que ie uous oy dire 
si ne le fait pas bon aprendre a celui qui tenir s en 
puet  quant epidus entent cassidorus si ne se 
pot tenir qu il ne sousrisist et li dist   sire comment 
uous en beés uous a garder encore  dist il   m en 
sui ie gardez iusques et ferai tant comme ie porrai  
moult fu epidus liez de ceste parole quar or le 
mist il hors de soupecon de ce de quoi il se doutoit moult 
et li dist   par dieu sire se uous sauiez la ualour 
de l une et de l autre uous ne m en blasmeriez pas 
pour ce  dist cassidorus   que ie ne le sai pas et pour ce 
uous en ai ie tant dit sire  dist epidus   il 
couuient que uous les uoiés et ie uous pri  ce 
dist cassidorus   que uous m en deportez  atant l ont 
laissié ester que uous iroie ie atargant epidus ne targa 
gaires quant il li prist talent d aler a sa femme il en est 
montez en la tour et trouua la dame et sa fille et a 
parlé de pluiseurs choses or auoit il deffendu que nulz 
ne fust si hardiz que on parlast de cassydorus 
en lieu ou les dames le sceussent et il meismes 
l auoit celé iusques la mais quant il sot que il 
auoit si poi de cure d eles ne d autres il ne s en pot 
tenir qu il n en ait parlé par deuant elles et l a tant 
proisié que il onques pot et leur dist comment il le 
uault amener pour eles ueoir mais onques n i uaut uenir 
quant celes ont entendu leur seigneur si furent 
moult meues de ueoir le cheualier et dist la dame 
qui ot non erga   ne me creez iamais se il n est 
de mauuaise loy ne onques ne fu preudons qui 
uolentiers ne ueist dames et damoiseles  la pucelle 
respondi a ce et dist   mere uous ne sauez onques en iour 
de uostre uie n oistes ne ne sceustes de sa mauuaistie ia 
l auez uous oy mon seigneur tant prisier si uous souffrez 
de ce dire tantque uous en sachiez encore el par 
dieu fille  dist epidus   moult estes sage ie le 
uous amenrai se ie puis quar trop desir que 
uous le ueez  
atant s est epidus departis d elles et s en est uenus 
en son palais et quant cassidorus le uit adont sot 
moult bien dont il uenoit il en est uenus encontre 
lui aussi comme se il n en seust riens et dist 
  sire ou auez uous tant demouré ie cuidoie que 
uous deussiez estre alez en riuiere par foy  dist il 
  ie uieng d un lieu ou uous estes moult desirrez 
en quel lieu est ce  dit il   dites le moi  
adont li a dist que il uenoit de sa dame ueoir qui 
moult li auoit prié qu il l i menast quar trop l a 
couuoitié a ueoir pour le grant sens que elle auoit oy retraire 
de lui   si uous pri tout auant et ma dame aussi 
et encore plus ma fille que uous les ueigniés ueoir 
quar moult m en ont prié  quant cassidorus oy ce 
si respondi   poi aurez gaaignié ne elle d autre part quant 
elles m aront ueu et ie irai pour uostre uolente acomplir 
et la leur aussi quar ie m en souffrisse bien maisqu il ne 
uous anuiast par foi  dist epidus   elles m en ont 
tant prié que ie ne leur ueul escondire  
atant se sont mis a la uoie et sont montez en la 
tour et quant les dames les uirent uenir elles sont 
leuees contre eulz moult se contient cassidorus gentement aus 
dames saluer elles li ont rendu son salu puis 
se sont assis l un delez l autre cassidorus 
s assist de coste la pucelle qui ot non helcana moult fu 
cassidorus biaus seur tous hommes de son aage il n auoit 
que yy ans il a esgardé la pucelle si li sambla que onques 
mais iour de sa uie n ot ueue sa pareille de biaute 
et comme plus li sambloit bele mains le uoult esgarder 
la pucelle n ot pas telle uolente aincois l esgarda 
entre yy yex et li commenca tant a plaire que maintenant 
li feus d amours esprist par dedenz li et quant 
elle uit qu il ostoit ses yex de lui regarder si ne se pot 
tenir qu ele ne deist   sire cheualiers comment est 
li uostres nons  lors l esgarda cassidorus et congnut 
la pucelle et sa chiere et dist   damoisele ie sui appellez 
cassidorus et fui nez en gresse  adont li a la 
pucelle enquis de son estre et il ne li uault pas mentir 
ainz li a dit ce qu il cuida que bon fust tant 
parlerent longuement ensamble meismes la dame s est 
prise a parler a lui de pluiseurs choses et moult se 
repenti de ce que elle auoit dit de lui auantque elle onques 
l eust ueu si dist entre ses dens   moult sui ore 
fole quant tele parole me uola des dens quar onques 
mais ne ui homme qui miex me pleust que cist fait  
apres dist si bas que nulz ne le pot entendre  onques n auint 
que il feist le froit de ci uenir se pour ce non que mes sires 
y eust sa bonne pais  quant elle ot ce pensé si dist   a 
cestui mot ne se puet on mesfaire et icelui doins mon 
cuer et toute ma pensee  quant elle ot ce pensé adont parla en haut 
et dist   sire cheualiers ie entens que uous auez 
mis moult grant debat a uenir ceste part 
ie ne sai raison pour quoi uous l auez fait ie uous pri 
par la foy que uous deuez a mon seignour 
que uous le nous dites maisqu il ne uous anuit  
cassydorus fu moult tost apensez et dist   dame 
ce n est pas moult grant auantage d aler en lieu ou 
on n a mie granment a faire et d autre part ie sai assez 
que me sires uous a ci mises pour ce que il ne ueult 
que on y uoit ne que on y uiengne qui afaire n i a  
quant cassidorus ot ce dit epidus respondi a ce et dist 
  sire uoirs est que il me plaist ainsi et ce 
est signe que ie l aimme plus que toutes les autres 
si ne uous en merueilliez pas quar trop fait a amer  
quant il orent iluecques grant piece parlé 
il ont pris congie et s en sont repairié atant et 
quant il se furent departi des dames l une a esgardé 
l autre et ont moult fort plouré et souspiré 
et commence l une a l autre a demander que il li 
sambloit du cheualier la pucelle parla premierement et 
dist   mere il me samble qu il n est pas tiex 
que uous deistes hui quar bien samble qu il soit 
sages et preus et sai de uoir que a biaute n a 
il pas failli damoisele que sauez uous quel il est ia ne 
le ueistes uous onques mais selonc ce que on y puet 
ueoir  dist la pucele   n i sai ie se tout 
bien non et uoudroie qu il eust moult de bien  
bien uit la mere et pensa que li cheualiers plaisoit a la fille 
si n en fu pas bien a aise et n osa son corage descouurir 
si s est tenue atant et a commencié d autres choses 
a parler pour ce que elle ne uouloit pas que sa fille 
s en perceust li temps passa et commenca cassidorus 
a anuier il en est uenus a epidus et li dist   sire or ai 
ie esté a tant de temps auecques uous auantque ie aie 
autant esté auecques un autre ert il temps que ie aie 
repairié en mon pays quar aussi ne scet on ou ie sui 
comment sire  dit epidus   or uoi ie bien qu il uous 
anoie auecques moi dites moi foy que uous deués 
uostre sauueeur que bon uous seroit et ie le ferai se ie 
puis esploitier por chose que ie puisse faire certes sire  
dist cassidorus   ie ne le di pas pour chose que ie ueuille 
que uous me faciez quar uous m auez 
fet qu il ne sera iamais meri pour moi ains ne uing en cest 
pays pour el que pour ueoir la maniere des gens si en ai 
tant apris que bien m en plaist et d autre part se uous eussiez 
de moi afaire moult m i pleust a demourer et ie ueul encore 
aler en autre lieu si sera quant il uous plaira  
epidus ot et entent que cassidorus s en ueult 
aler si ne scet comment il le puisse retenir et 
nonporquant il querra art et enging par quoi il le detenra encore 
se il puet il en est uenus a lui et li dist 
  certes sire ie me complaindroie uolentiers a uous d une 
chose maisque ie seusse que uous me uausissiez aidier dites 
uostre uolente  dist cassidorus   et ie uous aiderai se m 
aide uous a mestier a mon pooir  adont li commenca 
epidus a dire que uns princes de tebergadis li auoit 
un sien filz occis dont il n auoit onques 
pais faite et se il li uouloit aidier il auroit bien 
pooir a lui mais il l auoit mis en respit pour ce que touz iourz 
cuidoit que il deust uenir a merci   pour ce  dist cassidorus 
  le uous di ie que nus homs ne doit estre oiseus 
pour tant que il ait riens a faire se cis uous a riens 
mesfait il est bien drois que cis uous en face 
amende et se ce non querez que uous l aiez et ie uous 
aiderai de mon pooir  
quant edypus l entent adont fu moult liez il li a 
demandé comment il porra du premier esploitier   alez  
dist cassidorus   prendez un message et li mandez 
qu il uous amende ce que il uous a mesfait 
se il le ueult faire prendez le et se ce non 
alez sor lui et le deffiez si comme le uostre anemi 
mortel  ainssi comme il le dit ainssi fu fait 
edypus prist yy cheualiers et lor carcha la besoingne 
et n ont finé si sont uenus en la cite de tebergadis 
iluec trouua le sarrazin qui ot non lapsus li uns 
des cheualiers li a conté le message en telle maniere 
qu il li fu chargié cis lapsus respondi que se il cuidoit 
auoir riens mesfait a son seigneur il n eust pas 
tant atendu de l amende faire ne il ia autre chose n emportera 
de lui 
quant cheualiers entent celui si l a 
deffié de par son seigneur ainssi comme dit li estoit lapsus 
respondi   ie oi bien la deffiance ua tost hors 
de ma terre quar se ie te puis trouuer en ma terre ne 
consuir ne toi ne homme de ton seigneur de ce iour en auant 
ie les ferai touz les membres trenchier  et quant cis 
ot fait son message il se mist au retour si comme cis 
qui n en pooit plus faire que uns seuls homs et nonpourquant estoit 
il cheualiers esleuz il s est mis au chemin si ne fina 
si uint en la cite de bethsaida iluec a trouué edipus 
entour lui grant plente de barons si comme cil qui bien atendoient 
guerre li cheualiers est descendus en court puis si est 
montez ou palais et a salué son seigneur et li a dit ce qu 
il a trouué quant edipus entendi celui lors a 
fait sa plainte a ses barons et il ont tuit fait 
moult bon samblant de lui aidier il a mandé par tout 
au plus efforciement que il pot gent il ne demoura 
pas yy iours quant il ot yy mil sarrazins bien montez et dist 
chascuns qu il yront par tout pour leur seigneur et leur ami 
aidier son droit et son honneur a maintenir edypus en uint 
a cassidorus et li dist qu il uouloit yy mil 
haubers a conduire bien se fiast en eulz quar tout 
erent seur et gentilz hommes cassidorus ne s en 
fist onques proier aincois dist que se il estoient tel 
comme il disoit que moult uoit bien li afaire 
il furent tout appareillié pour mouuoir edypus en est 
uenus en la court et trouue sa femme et sa fille 
qui moult estoient taintes et palez il les a esgardees 
et fu touz esbahiz   comment  dist il   uous est il  
elles ne sorent que respondre car elles ne uoloient pas 
connoistre uerite ainz se sont couuertes de ce   sire 
comment uolez uous qu il nous soit ia uolez uous 
aler sus lapsum cuidiez uous qu il nous en soit bel 
dame  dist epidus   or ne uous anuie se ie uois 
uengier mon cousin sire  dist lors la pucele   ie uous 
pri que uous me dites qui uous muet a ce que uous 
uolez maintenant mouuoir fille  dist edipus 
  le sens et la prouesce que ie sent en cassydorus 
quar autrement se fust il partis de moi si 
uraiement que ie en uendrai du tout au desseure par 
sa prouesce pere  dist la pucelle   faites moi 
a lui parler au mains li prierai ie et ma mere aussi que 
il pense de uostre besoingne et ie l otroi  dist 
cilz qui riens ne pensoit a ce que elles pensoient 
il est uenus a cassydorus et li dist   sire il 
uous couuient uenir a ma dame quar elle ueult a uous 
parler auantque nous nous metons hors du pays  cassidorus 
s en fust departis mais il ne ueut lessier que il 
n i alast il en sont monté en la tour amont et 
ont trouué la dame et la pucelle elles se sont 
dreciees encontre eulz et commencierent moult tendrement 
a plourer quant cassidorus uit ce si li desplait moult 
  comment  dit il   qu auez uous contenez uous 
sagement  adont se sont reprises a plourer et distrent   biau sire 
nous auons moult grant fiance en uous nous uous prions 
pour dieu que uous pensez de mon seigneur quar moult a 
grant fiance en uous  il respondi a ce et dist   dame 
de tout ce sui ie proiez pieca uolez uous autre chose 
dire  adont se turent toutes quoies et commenca 
l une et l autre a penser et dirent entre leurs dens 
  uoirement uoudrions nous bien el dire se nous loisir 
en eussions ha cassidorus  dist la dame si bas que 
nuls ne l entendi   comme celle seroit bonneeuree 
qui uous porroit tenir en lieu ou elle peust parler a uous 
a sa uolente  et autretel disoit sa fille et quant il 
orrent parlé assez de leurs affaires il ont pris congie et 
s en sont retourné a ceulz qui les atendoient maintenant 
se sont mis en leur chemin et ont conduit leur gent 
par uilles et par plains il ont tant cheuauchié qu 
il ont aprochié thyberiadis et quant li pays entent 
que on uient sor lui il a fait sa cite appareillier 
et se sont apresté de deffendre 
edypus a fait ses fourriers cerchier le pays et y ont 
fait moult de domage li os s est fais haubergier et sont 
monté sus les cheuaus de pris cassidorus conduit sa gent moult 
ordeneement il a fait s enseigne desploier 
a la guise de son pays qui dont ueist l or et l azur esclaroir 
contre le soleil bien peust dire qu il ne fussent 
pas garcon il sont aprochiez de la cite lapsus 
ne uaut pas laissier que il ne soit hors issus contre 
eulz il auoit bien yy mil haubers sanz ceulz a pie et 
quant cassidorus les a ueuz adont tint sa gent serree 
et leur a dit   biaus seigneurs ci uoi mes anemis 
nous auons droit et il ont tort si leur courons 
sus quar autrement est ce nostre mort ou nostre uie 
si comme uous poez ueoir apertement 
si face chascuns endroit soi comme bonne gent 
doiuent faire au grant besoing qui maintenant nous en est 
ou autrement nous sommes a perdre houneur a touz iourz mais 
sanz nule merci recouurer  et tantost il ont respondu touz 
ensamble de bon cuer et de bonne uolente comme ceulz 
qui estoient engrant de uengier leur seigneur en toutes 
guises   sire n en doutez ia  
ci endroit dit li contes que quant edipus et son ost furent 
uenus deuant tyberiadis et ceulz de la cite furent 
issu aus champs cassydorus mist lance sor fautre et 
s est affichiez es estriers de grant force il point 
le cheual des esperons et a choisi lapsus et est 
assamblez a lui uausist ou non la se sont si 
entr encontré des lances que lapsus couuint cheoir 
a terre la fist cassidorus plus d armes que onques 
achilles ne fist deuant troies si cheualier d autre part 
s i prouuerent si bien que trop car la prouesce 
cassydorus leur donna force et hardement par quoi chascuns 
ot cuer de lyon edypus et li sien le firent si bien 
que grant merueille estoit que il porrent faire ce que 
il firent car lor aduersaire d autre part estoient si 
bon cheualier que chascun ot cuer de lyon et disoient 
entr eulz qu il auoient droit et quant cassidorus uit 
ce qu il auoit si fort encontré il s est esuertuez et 
si homme l ont sui et ont tant feru des espees que par 
force les ont rembatus en la cite il ont fait 
leur retraite et ont pris terre et ont apertement 
tenduz paueillons et tres et ont la uille assegie de 
toutes pars 
quant edipus uit et sot que la proesce cassidorus 
auoit faite la uille assegier si l a enamé dedens 
son cuer 
il en est uenus a lui et li a geté les braz au col 
  sire  dist il   or sai ie tout uraiement qu il 
ne uous annuie mie tant en partie comme il souloit sire  
dist cassidorus   pour quoi le dites uous dites le moi 
uolentiers  dist il   ie sai de uoir que uous 
amez cheualerie et le deduit qui au gieu apartient 
si en auez trouué ce me samble sire  dist il   uous 
dites uoir uoirement en ai ie moult tenu estire 
mais encore ne nous departons nous pas ce m est auis  
atant l ont laissié ester et ont ordené leur gent meismes 
cassidorus dist que il uouloit gaitier la nuit tout 
en tele maniere comme il l ont dit il l ont fait 
mais onques la nuit n i ot feru ne lancié li iourz uenoit 
et ont cil de l ost esgardé comment il porroient miex 
ceulz dedenz greuer moult trouuerent la uille fort et 
appareilliez de eulz deffendre que uous feroie ie lonc 
conte bethysaydiens assaillirent par pluiseurs foys mais riens 
ne lor ualut quar trop bien se deffendoient cil 
dedenz fierement si comme cil qui trop sauoient de guerre 
quant edypus uit que assaus n i pooit riens ualoir 
il en est uenus a cassydorus et li a dit 
  sire que porrons nous faire moult est fors la cite 
et il ne ueulent pas issir hors que conseilliez uous que 
nous facons  cassydorus respondi   sire ie n i sai autre 
conseil que nous facons du pis que nous porrons quar 
son anemi doit on greuer en toutes les manieres que 
onques on puet par foy tout ce feroie ie uolentiers  
dist edipus   mais ie ne puis mon cuer ressasier 
or uous souffrez  dist cassydorus   encore n i auons 
pas sis an ne iour  ainssi comme il parloient en tele maniere 
atant ez uous un cheualier qui est issus de la 
cite et pour ce qu il aloit en message aloit il parmi 
l ost seurement quar il portoit en sa main un rain d oliuier 
li cheualiers en est uenus droit au tref epidus 
est descendus de son cheual et uint deuant lui le rain d 
oliuier en sa main li rains senefioit qu il estoit messages et 
uenoit dire son message et puis lui metre en son retour 
  epidus  dist cilz   lapsus m enuoie a toi et ueult 
sauoir quele amende tu ueulz qu il te face et ie sui 
cilz qui de par toi li dirai car pour autre chose ne sui 
ie ci uenus  quant edypus ot ce entendu il a trait son 
conseil d une part et leur a demandé conseil selonc le mant 
que cilz li ot mandé li prince et li baron en ont 
la chose getee seur cassidorus et quant cassidorus 
uit ce si li dist   biaus seigneurs moult sauez ore miex 
comment la chose ua que ie ne sai qui ne sui 
pas de cest pays  lors li ont conté tout de chief 
en chief comment li affaires estoit alez quant cassydorus ot 
et entent la uerite si dist oiant tous que 
se lapsus ne metoit par deuers edypus li entierement si n en 
estoit pas bien uengiez d autre part se il ce ne faisoit 
issist hors a iour nommé et s i combatist a lui gent contre gent 
et se il ce ne uouloit faire et il uausist la bataille cors 
a cors edypus le uouloit faire et quique fust uainqus uenist 
li aduerse partie comme mesfais et en feist l amende 
selonc le mesfait et de ce fussent donné bons ostages il 
est uenus en la cite et a compté a lapsus ce 
qu il auoit trouué 
quant lapsus ot entendu le mant edipum il en a eu 
conseil mais il ne trouua qui le conseillast que il se 
meist par deuers edypus car il n est pas encore si prez pris 
apres il n ont pas gent a leur uolente pour faire la bataille 
contre eulz et d autre part lapsus ne se sent pas si seur 
que il se ueille combatre cors a cors a edypus encore 
auoit il plus grant meschief de faire la bataille de yy cheualiers 
quar bien auoient oy parler de cassidorus de gresse que 
il ne sauoient ore homme de leur partie qui contre lui 
s osast armer quar trop estoit doutez or remanda arrieres 
a edypus que il seust de fi que il estoient bien assouui 
de lui mettre au dessous sans eulz faire meschief tel et quant 
edypus sot ce lors a fait son sairement que il de la ne 
se partira si en aura son sez et dist que nul n en prendra 
qu il ne face destruire adont a fait son arriereban uenir 
et a mandé arrieres a touz ceuz que il pot auoir que 
il le uiengnent secourre a cest besoing les lettres furent 
faites et a on par mandé li messagier s en sont uenus 
li uns ca et li autres la meismes erga ot un 
message de par son seigneur que il la saluoit moult et helcana sa fille 
et leur mandoit que il ne faisoient se tout bien non et 
qu il a assis lapsum par dedens tyberiade ne que il n auoit 
pooir de lui deffendre et fust tout a sa pais lui et sa fille 
mais moult la desirroit a ueoir 
quant la dame ot oye la lettre si demanda au message de cassidorus 
  dame  dient il   tyberrien ne doutent se lui 
non quar onques cheualiers ne fist tant d armes par son 
cors seul comme il fist a assegier la cite et tu que sces 
foy que tu me dois  dist elle   quar nous di 
comment il assamblerent  lors li a il conté comment 
cassidorus assambla a lapsum et tout ainssi qu il 
auoit entendu de ceuz qui auoient esté a la bataille 
quant eles ont entendu la cheualerie qu il auoient faite 
lors est renouuelez leurs maus   he certes  dist helcana 
  de bonne eure est cis homs nez quar s il est 
biaus il est gracieus et y a il plus ouil il 
est sages et plus y a il si a selonc ce que 
ie entens il est cheualiers a droit et la derreniere 
grace fait encore miex a croire et a prisier que toutes les 
autres quar onques mais homs ne fu miex fais de membres 
por estre fors et puissanz si comme il est 
auec tout ce a il bien auantage d estre hardis 
car ses samblans deuroit mater un aumacour  
a cest mot ont les yy dame fait widier la tour de 
ceulz qui la estoient 
quant elles furent seules lors a la mere parlé 
et ne se pot tenir qu elle n ait dit   moult auez 
ore prisié le cheualier et si sai de uoir qu il li est 
moult poi de uous  et quant la pucelle ot entendu sa mere 
ele rougi de mautalent et ne se uaut taire qu ele n ait 
respondu a ce si dist   mere se il n aconte a moi de tant 
doi ie mains aconter a lui et pour ce ne demeure 
il pas que ie n aconte a li tantque bien le puet 
on aperceuoir et fera auantque li plais remanoir puist 
comment  dist la mere   damoisele estes uous tele 
que il uous seroit d omme a qui il ne seroit riens de uous 
en non dieu mere  dist elle   si est il par maintes 
fois auenu et si ne uous en esmerueilliez ia quar uous 
sauez bien quant la chose plaist il n i couuient 
auoir point de moien et ci n affiert nulz blasmes 
quant en plus souffisant lieu ne porroie ie metre mon cuer et se 
uous y sauez que reprendre dites le et ie l escouterai 
uolentiers  dont parla la dame qui fu couroucie de ce qu 
ele auoit dit et oy et dit   garce uoirement y sai 
ie a reprendre et moult estes hardie quant uous 
si abandonneement uous estes descouuerte enuers moi et si 
uous dirai pour quoi ie sai tout uraiement qu i 
n a enuers uous ne cuer ne pensee si a droit quar 
uoirs est lui ne ueul ie pas blasmer que ie ne 
saroie dont et se ie le sauoie si m en uoudroie ie deporter 
pour l amour de mon seigneur qui l aimme plus que nul homme 
et pour ce que mes sires l aimme le ueul ie amer en 
tous biens et pour ces raisons estes fole quant uous 
y pensez mere  dist la pucele   encore n auez uous 
nule raison par quoi ie aie dite 
ne faite nule folie 
si as  dist la mere   cuides tu que uns teulz 
cheualiers comme il est deust metre son cuer en tel 
cochet comme tu es et por quoi  dist elle   dites 
uous que ie sui coches ie le te dirai  dist elle 
  il est uoirs que tu es pucele et pour ce 
t ai ie appellé cochet quar toi et toutes les puceles 
qui sont on les doit appeller coches car a droit 
parler elles tournent en telle maniere comme li coches 
au uent ci sont ci ne sont hui ameront eles cestui et 
demain ameront elles un autre et pour ce ne le tendroie 
ie pas a sage se il en nule maniere qui soit y metoit 
son cuer ne s amour  
