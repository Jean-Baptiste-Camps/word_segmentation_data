a son bon seigneur looys  filz du roy de france  par la grace de dieu roy de nauarre  de champaigne et de brie conte palazin  iehan sire de ioinuille  son seneschal de champaigne  salut et amour et honneur et son seruise appareillé . 
chier sire  ie uous foiz a sauoir que ma dame la royne uostre mere  qui moult m amoit  a cui dieu bonne merci face  me pria si a certes comme elle pot que ie li feisse faire un liure des saintes paroles et des bons faiz nostre saint roy looys  et ie li oi en couuenant  et a l aide de dieu le liure est assouui en deux parties . 
la premiere partie se deuise comment il se gouuerna tout son tens selonc dieu et selonc l eglise  et au profit de son regne . 
la seconde partie du liure si parle de ses granz cheualeries et de ses granz faiz d armes . 
sire  pour ce qu il est escript  fai premier ce qu il afiert a dieu  et il te adrescera toutes ces autres besognes  ai ie fait escrire ce qui afiert aus troiz choses desus dites  c est a sauoir  ce qui affiert au profit des ames et des cors  et ce qui affiert au gouuernement du peuple . 
et ces autres choses ai ie fait escrire aussi a l onneur du urai cors saint  pour ce que par ces choses desus dites en pourra ueoir tout cler que onques homme lay de nostre temps ne uesqui si saintement de tout son temps des le commencement de son regne iusques a la fin de sa uie a la fin de sa uie ne fuz ie mie maiz le conte pierre d alancon son filz y fu  qui moult m aima  qui me recorda la belle fin que il fist que uous trouuerez escripte en la fin de cest liure . 
et de ce me semble il que en ne li fist mie assez quant en ne le mist ou nombre des martirs pour les grans peinnes que il souffri ou pelerinage de la croiz  par l espace de sis anz que ie fu en sa compaignie . 
et pour ce meismement que il ensuit nostre seigneur ou fait de la croiz . 
car se diex morut en la croiz  aussi fist il car croisiez estoit il quant il fut a thunes . 
le secont liure uous parlera de ses granz cheualeries et de ses granz hardemens les quiez sont tiex que ie li ui quatre foiz mettre son corps en auanture de mort aussi comme uous orrez ci apres pour espargnier le doumage de son peuple . 
le premier fait la ou il mist son cors en auanture de mort  ce fu a l ariuer que nous feimes deuant damiete la ou tout son conseil li loa ainsi comme ie l entendi que il demourast en sa neif tantque il ueist que sa cheualerie feroit . 
la reson pour quoy en li loa ces choses si estoit tele que se il ariuoit auec eulz et sa gent estoient occis et il auec la besoigne seroit perdue . 
et se il demouroit en sa neif par son cors peust il recouurer a reconquerre la terre de egypte . 
et il ne uoult nullui croire ains sailli en la mer tout armé l escu au col le glaiue ou poing  et fu des premiers a terre . 
la seconde foiz qu il mist son cors en auanture de mort si fu tele que au partir qu il fist de la masourre pour uenir a damiete  son conseil li loa  si comme len me donna a entendre que il s en uenist a damiete en galies . 
et ce conseil li fu donné  si comme len dit pour ce que se il li mescheoit de sa gent par son cors les peust deliurer de prison . 
et especialment ce conseil li fu donné pour le meschief de son cors ou il estoit par plusieurs maladies qui estoient teles car il auoit double tierceinne et menoison moult fort et la maladie de l ost en la bouche et es iambes . 
il ne uoult onques nullui croire  aincois dist que son peuple ne lairoit il iamez feroit tele fin comme il feroient . 
si li en auint ainsi  que par la menoison qu il auoit  que il li couuint le soir couper le fonz de ses braiez et par la force de la maladie de l ost se pasma il le soir par pluseurs foiz  aussi comme uous orrez ci apres . 
la tierce foiz qu il mist son cors en auanture de mort  ce fu quant il demoura quatre ans en la sainte terre  apres ce que ses freres en furent uenuz . 
en grant auanture de mort fumes lors . 
car quant le roy fu demouré en acre  pour un home a armes que il auoit en sa compagnie  ceulz d acre en auoient bien trente  quant la uille fu prise . 
car ie ne sai autre reson pour quoy les turz ne nous uindrent prendre en la uille  forsque pour l amour que dieu auoit au roy  qui la poour metoit au cuer a nos ennemis  pour quoy il ne nous osassent uenir courre sus . 
et de ce est escript  se tu creins dieu  si te creindront toutes les riens qui te uerront . 
et ceste demouree fist il tout contre son conseil  si comme uous orrez ci apres . 
son cors mist il en auanture pour le peuple de la terre garantir qui eust esté perdu des lors se il ne feust lors remez . 
le quart fait la ou il mist son cors en auanture de mort ce fu quant nous reuenismes d outremer et uenismes deuant l ille de cypre la ou nostre neif hurta si malement que la terre la ou elle hurta enporta trois toises du tyson sur quoy nostre neif estoit fondee . 
apres ce le roy enuoia querre quatorze mestres nothonniers que de celle neif que d autres qui estoient en sa compaignie pour li conseiller que il feroit . 
et touz li loerent si comme uous orrez ci apres que il entrast en une autre neif car il ne ueoient pas comment la neif peust souffrir les cops des ondes pour ce que les clous de quoy les planches de la nef estoient attachiez estoient touz eloschez . 
et moustrerent au roy l exemplaire du peril de la nef pour ce que a l aler que nous feismes outremer une nef en semblable fait auoit esté perie et ie ui la femme et l enfant chiez le conte de ioyngny qui seulz de ceste nef eschaperent . 
a ce respondi le roy    seigneurs ie uoi que se ie descens de ceste nef que elle sera de refus et uoy que il a ceans huit cens personnes et plus . 
et pour ce que chascun aime autretant sa uie comme ie faiz la moie  n oseroit nulz demourer en ceste nef  aincois demourroient en cypre  pour quoy  se dieu plait  ie ne mettrai ia tant de gent comme il a ceans en peril de mort . 
aincois demourrai ceans pour mon peuple sauuer  . 
et dieu a cui il s attendoit  nous saulua en peril de mer bien dix semainnes  et uenimes a bon port  si comme uous orrez ci apres . 
or auint ainsi que oliuier de termes  qui bien et uiguereusement s estoit maintenu outremer  lessa le roy et demoura en cypre  le quel nous ne ueismes puis  d an et demi apres . 
ainsi destourna le roy le doumage de huit cens personnes qui estoient en la nef . 
en la dareniere partie de cest liure parlerons de sa fin  comment il trespassa saintement . 
or diz ie a uous  mon seigneur le roy de nauarre  que ie promis a ma dame la royne uostre mere  a cui diex bone merci face  que ie feroie cest liure . 
et pour moy aquitier de ma promesse  l ai ie fait . 
et pour ce que ne uoi nullui qui si bien le doie auoir comme uous qui estes ses hoirs  le uous enuoie ie  pour ce que uous et uostre frere et les autres qui l orront y puissent prenre bon exemple  et les exemples mettre a oeuure  par quoy dieu leur en sache gre . 
en nom de dieu le toutpuissant  ie iehan sire de ioynguille  seneschal de champaigne  faiz escrire la uie nostre saint looys  ce que ie uis et oy par l espace de sis anz que ie fu en sa compaignie ou pelerinage d outremer  et puisque nous reuenimes . 
et auantque ie uous conte de ses grans faiz et de sa cheualerie  uous conterai ie que ie ui et oy de ses saintes paroles et de ses bons enseignemens  pour ce qu ils soient trouuez l un apres l autre  pour edefier ceulz qui les orront . 
ce saint home ama dieu de tout son cuer et ensuiui ses oeuures . 
et y apparut en ce que  aussi comme dieu morut pour l amour que il auoit en son peuple  mist il son cors en auanture par pluseurs foiz pour l amour que il auoit a son peuple  et s en feust bien soufers se il uousist  si comme uous orrez ci apres . 
la grant amour qu il auoit a son peuple parut a ce qu il dit a son ainsne filz  en une moult grant maladie que il ot a fonteinnebliaut    biau filz   fist il    ie te pri que tu te faces amer au peuple de ton royaume  car uraiement ie aimeraie miex que un escot uenist d escoce et gouuernast le peuple du royaume bien et loialment  que que tu le gouuernasses mal apertement . 
 le saint ama tant uerite que neis aux sarrazins ne uoult il pas mentir de ce que il leur auoit en conuenant  si comme uous orrez ci apres . 
de la bouche fu il si  que onques iour de ma uie ie ne li oy deuiser nulles uiandes  aussi comme maint richez homes font . 
aincois manioit pacientment ce que ses queus li appareilloient deuant li . 
en ses paroles fu il attrempez  car onques iour de ma uie ie ne li oy mal dire de nullui  ne onques ne li oy nommer le dyable  le quel nons est bien espandu par le royaume  ce que ie croy qui ne plait mie a dieu . 
son uin trempoit par mesure  selonc ce qu il ueoit que le uin le pooit soufrir . 
il me demanda en cypre pour quoy ie ne metoie de l yaue en mon uin . 
et ie li diz que ce me fesoient les phisiciens  qui me disoient que i auoie une grosse teste et une froide fourcelle  et que ie n en auoie pooir de enyurer . 
et il me dist que il me deceuoient  car se ie ne l apprenoie a tremprer en ma ioenesce  et ie le uouloie tremprer en ma uieillesse  les goutes et les maladies de fourcelle me prendroient  que iamez n auroie sante . 
et se ie beuoie le uin tout pur en ma uieillesse  ie m enyureroie touz les soirs . 
et ce estoit trop laide chose de uaillant home de soy enyurer . 
il me demanda se ie uouloie estre honorez en ce siecle et auoir paradis a la mort . 
et ie li diz  oyl . 
et il me dit    donques uous gardez que uous ne faites ne ne dites a uostre escient nulle riens  que se tout le monde le sauoit  que uous ne peussiez congnoistre  ie ai ce fait  ie ai ce dit  . 
il me dit que me gardasse que ie ne desmentisse ne ne desdeisse nullui de ce que il diroit deuant moy  puisque ie n i auroie ne pechie ne doumage ou souffrir  pour ce que des dures paroles meuuent les mellees dont mil homes sont mors . 
il disoit que len deuoit son cors uestir et armer en tele maniere que les preudeshomes de cest siecle ne deissent que il en feist trop  ne que les ioenes homes ne deissent que il feist pou . 
et ceste chose ramenti ie le pere le roy qui orendroit est  pour les otes brodeez a armer que en fait hui et le iour  et li disoie que onques en la uoie d outremer  la ou ie fuz  ie n i ui cottes brodees  ne les roy ne les autrui . 
et il me dit qu il auoit tiex atours brodez de ses armes qui li auoient cousté huit cenz liures de parisis . 
et ie li diz que il les eust miex emploiés se il les eust donnez pour dieu et eust fait ses atours de bon cendal enforcié de ses armes  si comme son pere faisoit . 
il m apela une foiz et me dist   ie n ose parler a uous  pour le soutil senz dont uous estes  de chose qui touche a dieu . 
et pour ce ai ie appelé ces freres qui ci sont  que ie uous uueil faire une demande  . 
la demande fu tele    seneschal   fist il    quel chose est dieu  
 et ie li diz   sire  ce est si bone chose que meilleur ne peut estre . 
- uraiement   fist il    c est bien respondu  que ceste response que uous auez faite est escripte en cest liure que ie tieing en ma main . 
or uous demande ie   fist il    le quel uous ameriez miex  ou que uous feussiés mesiaux  ou que uous eussiés fait un pechie mortel  
 et ie qui onques ne li menti  li respondi que ie en ameraie miex auoir fait trente que estre mesiaus . 
et quant les freres s en furent partis  il m appela tout seul et me fist seoir a sez piez  et me dit   comment me deistes - uous hier ce  
 et ie li diz que encore li disoie - ie . 
et il me dit    uous deistes comme hastis musarz  car nulle si laide mezelerie n est comme d estre en pechie mortel pour ce que l ame qui est en pechie mortel  est semblable au dyable  par quoy nulle si laide meselerie ne peut estre . 
et bien est uoir que quant l omme meurt  il est gueri de la meselerie du cors . 
mes quant l omme qui a fait le pechie mortel meurt  il ne sceit pas ne n est certeins que il ait eu repentance que dieu li ait pardonné  par quoy grant poour doit auoir que celle mezelerie li dure tant comme diex yert en paradis . 
si uous pri   fist - il   tant comme ie puis  que uous metés uotre cuer a ce  pour l amour de dieu et de moy  que uous amissiez miex que tout meschief auenit au cors  de meselerie et de toute maladie  que ce que le pechie mortel uenist a l ame de uous . 
 il me demanda se ie lauoie les piez aus poures le iour du grant ieudi . 
  sire   diz ie  en mal eur    les piez de ces uilains ne lauerai - ie ia  
- uraiement   fist - il    ce fu mal dit  car uous ne deuez mie auoir en desdaing ce que dieu fist pour nostre enseignement . 
si uous pri ie pour l amour de dieu premier et pour l amour de moy que uous les accoustumez a lauer . 
 il ama tant toutes manieres de gens qui dieu creoient et amoient  que il donna la connestablie de france a mon seigneur gilles le brun  qui n estoit pas du royaume de france  pour ce qu il estoit de grant renommee de croire dieu et amer . 
et ie croy uraiement que tel fu il . 
maistre robert de cerbone  pour la grant renommee que il auoit d estre preudomme  il le faisoit manger a sa table . 
un iour auint que il manioit delez moy  l un a l autre . 
et nous reprist  et dit   parlés haut   fist - il    car uoz compaignons cuident que uous mesdisiés d eulz . 
se uous parlés au manger de chose qui nous doie plaire  si dites haut  ou se ce non  si uous taisiés . 
 quant le roy estoit en ioie  si me disoit   seneschal  or me dites les raisons pour quoy preudomme uaut miex que beguin . 
 lors si encommencoit la tencon de moy et de maistre robert . 
quant nous auions grant piesce desputé  si rendoit sa sentence . 
et disoit ainsi    maistre robert ie uourroie auoir le non de preudomme mesque ie le feusse  et tout le remenant uous demourast . 
car preudomme est si grant chose et si bonne chose  que neis au nommer enplist il la bouche . 
 au contraire  disoit - il  que male chose estoit de prendre de l autrui  car le rendre estoit si grief que  neis au nommer  le rendre escorchoit la gorge par qui y sont  les quiex senefient les ratiaus au diable  qui touz iours tire ariere uers li ceulz qui l autrui chastel uueulent rendre . 
et si soutilment le fait le dyable  car aus grans usuriers et aus grans robeurs  les attice - il si que il leur fait donner pour dieu ce que il deuroient rendre . 
il me dist que ie deisse au roy tibaut  de par li  que il se preist garde a la meson des preescheurs de prouins que il faisoit  que il n encombrast l ame de li pour les granz deniers que il y metoit . 
  car les sages homes  tandisque il uiuent  doiuent faire du leur aussi comme executeurz en deuroient faire . 
c est a sauoir que les bons executeurs desfont premierement les torsfaiz au mort  et rendent l autrui chatel  et du remenant de l auoir au mort  font aumosnes  . 
le saint roy fut a corbeil a une penthecouste  la ou il ot quatorze uins cheualiers . 
le roy descendi apres manger ou prael  desouz la chapelle  et parloit a l uys de la porte au conte de bretaigne  le pere au duc qui ore est  que dieu gart . 
la me uint querre mestre robert de cerbon  et me prist par le cor de mon mantel  et me mena au roy . 
et tuit li autre cheualier uindrent apres nous . 
lors demandai - ie a mestre robert . 
  mestre robert  que me uoulez - uous  
 et me dist    ie uous ueil demander se le roy se seoit en cest prael  et uous uous aliez seoir sur son banc plus haut que li  se en uous en deuroit bien blasmer  
 et ie li diz que oil . 
et il me dit    dont faites - uous bien a blasmer  quant uous estes plus noblement uestu que le roy . 
car uous uous uestez de uair et de uert  ce que li roys ne fait pas . 
 et ie li diz    mestre robert  salue uostre grace  ie ne foiz mie a blasmer se ie me uest de uert et de uair  car cest abit me lessa mon pere et ma mere . 
mes uous faites a blasmer  car uous estes filz de uilain et de uilainne  et auez lessié l habit uostre pere et uostre mere  et et estes uestu de plus riche camelin que le roy n est . 
 et lors ie pris le pan de son seurcot et du seurcot le roy  et li diz    or esgardez se ie diz uoir  . 
et lors le roy entreprist a deffendre mestre robert de paroles  de tout son pooir . 
apres ces choses  mon seigneur li roys appella mon seigneur phelippe son filz  le pere au roy qui ore est  et le roy tybaut . 
et s assist a l uys de son oratoire et mist la main a terre  et dist    seez - uous ci  bien pres de moy  pour ce que en ne nous oie - ha sire   firent - il    nous ne nous oserions asseoir si pres de uous  . 
et il me dist    seneschal  seez - uous ci . 
 et si fiz - ie  si pres de li que ma robe touchoit a la seue . 
et il les fit asseoir apres moy  et leur dit    grant mal apert auez fait quant uous estes mes filz  et n auez fait au premier coup tout ce que ie uous ai commandé  et gardés que il ne uous auieingne iamais . 
 et il dirent que non feroient - il . 
et lors me dit que il nous appelez pour li confesser a moy de ce que a tort auoit deffendu mestre robert encontre moy . 
  mes   fist - il    ie le ui si esbahi que il auoit bien mestier que ie li aidasse . 
et touteuoiz ne uous tenez pas a chose que ie en deisse pour mestre robert deffendre  car aussi comme le seneschal dit  uous uous deuez bien uestir et nettement  pour ce que uos femmes uous en ameront miex et uostre gent uous en priseront plus . 
car  ce dit le sage  on se doit assemer en robes et en armes en tel maniere que les preudeshommes de cest siecle ne dient que on en face trop  ne les ioenes gens de cest siecle ne dient que en en face pou . 
 ci apres orrez un enseignement que il me fist en la mer  quant nous reuenions d outremer . 
il auint que nostre nef hurta deuant l ille de cypre par un uent qui a non guerbin  qui n est mie des quatre mestres uenz . 
et de ce coup que nostre nef prist  furent li notonnier si desperez que il dessiroient leur robes et leur barbes . 
le roy sailli de son lit tout deschaus  car nuit estoit  une cote sanz plus uestue  et se ala mettre en croiz deuant le cors nostre seigneur  comme cil qui n atendoit que la mort . 
l endemain que ce nous fu auenu  m appela le roy  tout seul  et me dist    seneschal  ore nous a moustré dieu une partie de son pooir . 
car un de ses petiz uenz  que a peinne le sceit on nommer  deut auoir le roy de france  ses enfans et sa femme et ses gens noiés . 
or dit saint anciaumes que ce sont des menaces nostre seigneur  aussi comme se diex uousist dire . 
- or uous eusse - ie bien mors se ie uousisse . 
- sire dieu  fait li sains  pour quoy nous menaces tu  
car es menaces que tu nous faiz  ce n est pour ton preu ne pour ton auantage . 
car se tu nous auoies touz perdus  si n en seroies - tu ia plus poure  ne plus riche . 
donc n est - ce pas pour ton preu  la menace que tu nous a faite  mes pour nostre profit  se nous le sauons mettre a oeuure . 
a oeuure deuons nous mettre ceste menace que dieu nous a faite  en tele maniere que se nous sentons que nous aions en nos cuers et en nos cors chose qui desplese a dieu  oster le deuons hastiuement . 
et quanque nous cuiderons qui li plese  nous nous deuons efforcier hastiuement du prenre . 
et se nous le faisons ainsinc  nostre sire nous donra plus de bien en cest siecle  et en l autre  que nous ne saurions deuiser . 
et se nous ne le faison ainsi  il fera aussi comme le bon seigneur doit faire a son mauuais sergant . 
car apres la menace  quant le mauuais seriant ne se ueut amender  le seigneur fiert ou de mort ou de autres greingneurs mescheances qui piz ualent que mort . 
 si y preingne garde li roys qui ore est  car il est eschapé de aussi grant peril ou de plus que nous feimes . 
si s amende de ses mesfais en tel maniere que dieu ne fiere en li ne en ses choses cruelment . 
le saint roy se esforca de tout son pooir  par ses paroles  de moy faire croire fermement en la loy crestienne que dieu nous a donnee  aussi comme uous orrez ci apres . 
il disoit que nous deuions croire si fermement les articles de la foy  que pour mort ne pour meschief qui auenist au cors  que nous n aiens nulle uolente d aler encontre par parole ne par fait . 
et disoit que l ennemi est si soutilz que  quant les gens se meurent  il se trauaille tant comme il peut que il les puisse faire mourir en aucune doutance des poins de la foy . 
car il uoit que les bones oeuures que l omme a faites  ne li peut - il tollir  et uoit que il l a perdu  se il meurt en uraie foy . 
et pour ce  se doit - on garder et en tele maniere deffendre de cest agait  que en die a l ennemi quant il en enuoie tele temptacion    ua - t - en   doit on dire a l ennemi . 
  tu ne me tempteras ia a ce que ie ne croie fermement tous les articles de la foy . 
nes se tu me fesoies touz les membres tranchier  si uueil ie uiure et morir en cesti point  . 
et qui ainsi le fait  il uaint l ennemi de son baston et de s espee  dont l ennemi le uouloit occire . 
il disoit que foy et creance estoit une chose ou nous deuions bien croire fermement  encore n en feussiens - nous certeins mezque par oir dire . 
sus ce point  il me fist une demande  comment mon pere auoit non . 
et ie li diz que il auoit non symon . 
et il me dit comment ie le sauoie . 
et ie li diz que ie en cuidoie estre certein et le creoie fermement  pour ce que ma mere le m auoit tesmoingné . 
lors il me dist    donc deuez - uous croire fermement touz les articles de la foy  les quiex les apostres tesmoingnent  aussi comme uous oez chanter au dymanche en la  . 
il me dist que l euesque guillaume de paris li auoit conté que un grant mestre de diuinite estoit uenu a li et li auoit dit que il uouloit parler a li . 
et il li dist    mestre  dites uostre uolente . 
 et quant le mestre cuidoit parler a l euesque  et commenca a plorer trop fort . 
et l euesque li dit    maistre  dites  ne uous desconfortés pas  car nulz ne peut tant pechier que dieu ne peut plus pardonner . 
- et ie uous di  sire   dit li mestres    ie n en puis mais si ie pleure  car ie cuide estre mescreant  pour ce que ie ne puis mon cuer ahurter a ce que ie croie ou sacrement de l autel  ainsi comme saint esglise l enseigne . 
et si sai bien que ce est des temptacions l ennemi . 
mestre   fist li euesques    or me dites  l ennemi uous enuoie ceste temptacion se elle uous plet  . 
et le mestre dit    sire  mes n ennuie tant comme il me peut ennuier . 
- or uous demande ie   fist l euesque    se uous prenriés ne or ne argent par quoy uous regeissiez de uostre bouche nulle riens qui feust contre le sacrement de l autel  ne contre les autres sains sacremens de l eglise  
ie  sire   fist li mestres  
  sachiez que il n est nulle riens ou monde que i en preisse . 
aincois ameroie miex que en m arachast touz les membres du cors  que ie le regeisse . 
- or uous dirai - ie autre chose   fist l euesque    uous sauez que le roy de france guerroie au roy d engleterre  et sauez que le chastiau qui est plus en la marche de eulz deux  c est la rochelle en poitou . 
or uous uueil faire une demande  que se li roys uous auoit baillé la rochelle a garder qui est en la marche  et il m eust baillé le chastel de montleheri a garder  qui est ou cuer de france et en terre de paix  au quel li roys deuroit sauoir meilleur gre en la fin de sa guerre  ou a uous qui auriés gardé la rochelle sanz perdre ou a moi qui li auroie gardé le chastel de montleheri sanz perdre  
- en nom dieu  sire   fist le mestre    a moy qui auroie gardé la rochelle sanz perdre . 
- mestre   dit l euesque    ie uous di que mon cuer est semblable au chastel de montleheri . 
car nulle temptacion ne nulle doute ie n ai du sacrement de l autel . 
pour la quel chose ie uous di que pour un gre que dieu me scet de ce que ie le croy fermement et en paix  uous en scet dieu quatre  pour ce que uous li gardez uostre cuer en la guerre de tribulacion  et auez si bone uolente enuers li  que uous pour nulle riens terrienne  ne pour meschief que on feist du cors  ne le relenquiriés . 
dont ie uous di que soiés tout a ese  que uostre estat plet miex a nostre seigneur en ce cas que ne fait le mien  . 
quant le mestre oy ce  il s agenoilla deuant l euesque et se tint bien pour poiez . 
le saint roy me conta que pluseurs gens de aubigois uindrent au conte de monfort  qui lors gardoit la terre de aubiiois pour le roy  et li distrent que il uenist ueoir le cors nostre seigneur  qui estoit deuenuz en sanc et en char entre les mains au prestre . 
et il leur dit    alez le ueoir  uous qui le creez  car ie le croi fermement  aussi comme sainte esglise nous raconte ou sacrement de l autel . 
et sauez uous que ie y gagnerai   fist le conte    de ce que ie le croy en cest mortel uie  aussi comme sainte esglise le nous enseigne  
ie en aurai une couronne es ciex plus que les angres qui le uoient face a face  par quoy il couuient que il le croient  . 
il me conta que il ot une grant desputaison de clers et de iuis ou moustier de clygni . 
la ot un cheualier a qui l abbe auoit donné le pain leens pour dieu . 
et requist a l abbe que il li lessast dire la premiere parole  et en li otria a peinne . 
et lors il se leua et s appuia sus sa croce  et dit que len li feist uenir le plus grant clerc et le plus grant mestre des iuis . 
et si firent il . 
et li fist une demande qui fu tele    mestre   fist le cheualier    ie uous demande se uous creez que la uierge marie  qui dieu porta en ses flans et en ses bras enfantast uierge  et que elle soit mere de dieu   
et le iuif respondi que de tout ce ne creoit - il riens . 
et li cheualier li respondi que moult auoit fait que fol  quant il ne la creoit ne ne l amoit  et estoit entré en son moustier et en sa meson . 
  et uraiement   fist le cheualier    uous le comparrez  . 
et lors il hauca sa potence et feri le iuif les l oye et le porta par terre . 
et les iuis tournerent en fuie  et emporterent leur mestre tout blecié . 
et ainsi demoura la desputaison . 
lors uint l abbe au cheualier  et li dist que il auoit fait grant folie . 
et le cheualier dit que encore auoit il fait greingneur folie  d assembler tele desputaison . 
car auantque la desputaison feust menee a fin  auoit - il ceans grant foison de bons crestiens  qui s en feussent parti touz mescreanz  par ce que il n eussent mie bien entendu les iuis . 
  aussi uous dis - ie   fist li roys    que nulz  se il n est tres bon clerc  ne doit desputer a eulz . 
mes l omme loy  quant il ot mesdire de la lay crestienne  ne doit pas deffendre la lay crestienne  ne mais de l espee de quoy il doit donner parmi le uentre dedens  tant comme elle y peut entrer  . 
le gouuernement de sa terre fu tele  que touz les iours il ooit a note ses heures  et une messe de sanz note  et puis la messe du iour ou du saint  se il y cheoit  a note . 
touz les iours il se reposoit  apres manger  en son lit . 
et quant il auoit dormi et reposé  si disoit en sa chambre premierement des mors entre li et un de ses chapelains  auantqu il oit ses uespres . 
le soir  ooit ses complies . 
un cordelier uint a li au chastel de yeres  la ou nous descendimes de mer . 
et pour enseigner le roy  di en son sermon que il auoit leu la bible et les liures qui parlent des princes mescreans . 
et disoit que il ne trouuoit  ne es creans ne es mescreans  que onques reaume se perdist  ne chaniast de seigneurie a autre  mezque par defaute de droit . 
  or se preingne garde   fist - il    le roy qui s en ua en france  que il fasse bon droit et hastif a son peuple  par quoy nostre sire li seuffre son royaume a tenir en paix tout le cours de sa uie  . 
en dit ce enseignoit le roy  gist a marseille la ou nostre seigneur fait pour li maint bel miracle . 
et ne uoult onques demourer auec le roy  pour priere que il sceut faire  que une seule iournee . 
le roy n oublia pas cest enseignement  aincois gouuerna sa terre bien et loialment et selonc dieu  si comme uous orrez ci apres . 
il auoit sa besoigne attiree en tele maniere  que mon seigneur de neelle et le bon conte de soissons et nous autres qui estions entour li  qui auions oies nos messes  alions oir les plez de la porte  que en appelle maintenant les requestes . 
et quant il reuenoit du moustier  il nous enuoioit querre  et s asseoit au pie de son lit  et nous fesoit touz asseoir entour li  et nous demandoit se il y auoit nulz a deliurer  que en ne peust deliurer sanz li . 
et nous li nommiens  et il les faisoit enuoier querre  et il leur demandoit    pour quoy ne prenez uous ce que nos gens uous offrent  
 et il disoient    sire  que il nous offrent pou  . 
et il leur disoit en tel maniere    uous deuriez bien ce prenre qu il uous uoudroient faire  . 
et se traueilloit ainsi  le saint home  a son pooir  comment il les mettroit en droite uoie et en resonnable . 
maintes foiz auint que en este il aloit seoir au bois de uinciennes  apres sa messe  et se acostoioit a un chesne et nous fesoit seoir entour li . 
et touz ceulx qui auoient a faire uenoient parler a li  sanz destourbier de huissier ne d autre . 
et lors il leur demandoit de sa bouche    a yl ci nullui qui ait partie   
et cil se leuoient qui partie auoient  et lors il disoit    taisiez - uous touz et en uous deliuerra l un apres l autre  . 
et lors il appeloit mon seigneur pierre de fonteinnes et mon seigneur geffroy de uillette et disoit a l un d eulx    deliurez moy ceste partie  . 
et quant il ueoit aucune chose a amender en la parole de ceulx qui parloient pour autrui  il meismes l amendoit de sa bouche . 
le ui aucune foiz en este que  pour deliurer sa gent  il uenoit ou iardin de paris  une cote de chamelot uestue  un seurcot de tyreteinne sanz manches  un mantel de cendal noir entour son col  moult bien pigné et sanz coife  et un chapel de paon blanc sus sa teste  et fesoit estendre tapis pour nous seoir entour li . 
et tout le peuple qui auoit a faire par deuant li  estoit entour li en estant . 
et lors il les fesoit deliurer  en la maniere que ie uous ai dit deuant du bois de uinciennes . 
ie le reui autre foiz a paris  la ou touz les prelaz de france li manderent que il uouloient parler a li  et le roy ala ou palaiz pour eulz oir . 
et la estoit l euesque gui d ausserre  qui fu fuiz mon seigneur guillaume de mello  et dit au roy pour touz les prelaz en tel maniere    sire  ces seigneurs qui ci sont  arceuesques  euesques  m ont dit que ie uous deisse que la crestiente  se pert entre uos mains  . 
le roys se seigna  et dist    or me dites comment ce est  
- sire   fist - il    c est pour ce que en prise si pou les excommeniemens hui et le iour  que auant se lessent les gens mourir excommeniés que il se facent absodre  et ne ueulent faire satisfaccion a l esglise . 
si uous requierent  sire  pour dieu  et pour ce que faire le deuez  que uous commandez a uos preuos et a uos baillifz que touz ceulz qui soufferront escommeniez an et iour  que en les contreingne par la prise de leur biens a ce que il se facent absoudre  . 
a ce respondi le roys  que il leur commanderoit uolentiers de touz ceulz dont en le feroit certein que il eussent tort . 
et l euesque dit que il ne le feroient a nul feur  que il li deueissient la court de leur cause . 
et le roy li dist que il ne le feroit autrement . 
car ce seroit contre dieu et contre raison  se il contreignoit la gent a eulz absoudre quant les clers leur feroient tort . 
  et de ce   fist le roy    uous en doins ie un exemple du conte de bretaigne  qui a plaidé sept ans aus prelas de bretaigne  tout excommenié . 
et tant a esploitié que l apostole les a condempnez touz . 
dont se ie eusse contraint le conte de bretaingne la premiere annee de li faire absoudre  ie me feusse meffait enuers dieu et uers li  . 
et lors se soufrirent les prelaz . 
ne onques puis n en oy parler que demande feust faite des choses desus dites . 
la paix qu il fist au roy d angleterre fist - il contre la uolente de son conseil  le quel li disoit    sire  il nous semble que uous perdés la terre que uous donnez au roy d angleterre  pour ce que il n y a droit  car son pere la perdi par iugement  . 
et a ce respondi le roy  que il sauoit bien que le roy d angleterre n i auoit droit . 
mes il y auoit reson par quoy il li deuoit bien donner . 
  car nous auon deux seurs a femmes  et sont nos enfants cousins germains  par quoy il affiert bien que paiz y soit . 
il m est moult grant honneur en la paix que ie foiz au roy d angleterre  pour ce que il est mon home  ce que il n estoit pas deuant  . 
la leaulte du roy peut len ueoir ou fait de mon seigneur de trie  qui au saint unes lettres  les quiex disoient que le roy auoit donné aus hoirs la contesce de bouloingne  qui morte estoit nouellement  la de danmartin en gouere . 
le seau de la lettre estoit brisié  si que il n i auoit de remenant forsque la moitie des iambes de l ymage du seel le roy  et l eschamel sur quoy li roys tenoit ses piez . 
et il le nous moustra a touz qui estions de son conseil  et que nous li aidissons a conseiller . 
nous deismes trestuit sanz nul descort  que il n estoit de riens tenu a la lettre mettre a execution . 
et lors il dit a iehan sarrazin son chamberlain  que il li baillast la lettre que il li auoit commandee  et si fist - il . 
quant il tint la lettre  il nous dit    seigneurs  ueez ci seel de quoy ie auantque ie alasse outremer  et uoit on cler par ce seel  que l empreinte du seel brisé est semblable au seel entier  par quoy ie n oseroie en bonne conscience la dite contee retenir  . 
et alors il appela mon seigneur renaut de trie  et li dist    ie uous rent la contee  . 
en nom de dieu le toutpuissant  auons ci ariere escriptes partie de bones paroles et de bons enseignemens nostre saint roy looys  pour ce que cil qui les orront les truissent les unes apres les autres  par quoy il en puissent miex faire leur profiz  que ce que elles feussent escriptes entre ses faiz . 
et si apres commencerons de ses faiz en nom de dieu et en non de li . 
aussi comme ie li oy dire  il fut né le iour saint marc euuangeliste apres pasques . 
celi iour porte len croix processions en moult de liex  et en france les appele len les croiz noires . 
dont ce fu aussi comme une prophecie de la grant foison de gens qui moururent en ces deux croisemens  c est a sauoir  en celi de egypte et en l autre  la ou il mourut en carthage . 
que maint grant deul en furent en cest monde  et maintes grans ioies en sont en paradis  de ceulz qui en ces deux pelerinages moururent urais croisiez . 
il fut coronné le premier dymanche des aduens . 
le commencement de celi dimanche de la messe si est  et ce qui s ensuit apres  et ainsi    biaus sire diex  ie leuerai m amme a toy  ie me fie en toy  . 
en dieu ot moult grant fiance iusques a la mort  car la ou il mouroit  en ses darrenieres paroles reclamoit il dieu et ses sains  et especialment mon seigneur saint iaque et ma dame sainte geneuieue . 
dieu  en qui il mist sa fiance  le gardoit touz iours des s enfance iusques a la fin . 
et especialment en s enfance le garda - il la ou il fu bien mestier  si comme uous orrez ci apres . 
comme a l ame de li  le garda dieu par les bons enseignemens de sa mere  qui l enseigna a dieu croire et a amer  et li attrait entour li toutes gens de religion . 
et li faisoit  si enfant comme il estoit  toutes ses heures et les sermons faire et oir aus festes . 
il recordoit que sa mere li auoit fait aucune foiz a entendre que elle ameroit miex que il feust mort  que ce que il feist un pechie mortel . 
bien li fu mestier que il eust en sa ioenesce l aide de dieu . 
car sa mere  qui estoit uenue de espaigne  n auoit ne parens ne amis en tout le royaume de france . 
et pour ce que les barons de france uirent le roy enfant et la royne sa mere femme estrange  firent - il du conte de bouloingne  qui estoit oncle le roy  leur chieuetain  et le tenoient aussi comme pour seigneur . 
apres ce que le roy fut couronné  il en y ot des barons qui requistrent a la royne granz terres que ele leur donast . 
et pour ce que elle n en uoult riens faire  si s assemblerent touz les barons a corbeil . 
et me conta le saint roy que il ne sa mere qui estoient a montleheri ne oserent reuenir a paris  iusques atantque ceulx de paris les uindrent querre a armes . 
et me conta que des montleheri estoit le chemin plein de gens a armes et sanz armes iusques a paris  et que touz crioient a nostre seigneur que il li donnast bone uie et longue  et le deffendit et gardast de ses ennemis . 
et dieu si fist  si comme uous orrez ci apres . 
a ce parlement que les barons firent a corbeil  si comme len dit  establirent les barons qu la furent  que le bon cheualier le conte de bretaigne se reueleroit contre le roy . 
et acorderent encore que leur cors iroient au mandement que le roy feroit contre le conte  et chascun n auroit auec li que deux cheualiers . 
et ce firent - il pour ueoir se le conte de bretaigne pourroit fouler la royne  qui estrange femme estoit  si comme uous auez oy . 
et moult de gent dient que le conte eust foulé la royne et le roy  se dieu n eust aidié au roy a cel besoing  qui onques ne li failli . 
l aide que dieu li fist fu tele que le conte tybaut de champaigne  qui puis fu roy de nauarre  uint seruir le roy atout trois cens cheualiers . 
et par l aide que le conte fist au roy  couuint uenir le conte de bretaigne a la merci le roy  dont il lessa au roy par paix faisant  la contee de ango  si comme len dit  et la contee du perche . 
pour ce que il affiert a ramenteuoir aucunes choses que uous orrez ci apres  me couuient laissier un pou de ma matiere . 
si dirons ainsi que le bon conte henri de large ot de la contesce marie  qui fu seur au roy de france et seur au roy richart d angeleterre  deux filz  dont l ainsne ot non henri et l autre thybaut . 
ce henri  l ainsne  en ala croisié en la sainte terre en pelerinage  quant le roy phelippe et le roy richart assiegerent acre et la pristrent . 
si tost comme acre fu prise  le roy phelippe s en reuint en france  dont il en fu moult blasmé . 
et le roy richart demoura en la sainte terre et fist tant de granz faiz que les sarrazins le doutoient trop  si comme il est escript ou liure de la terre sainte  que quant les enfans sarrazins braioient  les femmes les escrioient et leur disoient    taisiez uous  uez ci le roy richart   
et pour eulx faire taire . 
et quant les cheuaus aus sarazins et aus beduins auoient poour d un bysson  il disoient a leur cheuaus    cuides - tu que ce soit le roy richart   
ce roy richart pourchassa tant que il donna au conte henri de champaingne  qui estoit demouré auec li  la royne de ierusalem  qui estoit droit her du royaume . 
de la dite royne ot le conte henri deux filles  dont la premiere fut royne de cypre  et l autre ot me sire herart de brienne  dont grant lignage est issu  si come il appert en france et en champaingne . 
de la femme mon seigneur erart de brienne ne uous dirai - ie ore riens  aincois uous parlerai de royne de cypre  qui affiert maintenant a ma matiere  et dirons ainsi  apres ce que le roy eust foulé le conte perron de bretaingne  tuit li baron de france furent si troublez enuers le conte tybaut de champaingne  que il orent conseil de enuoier querre la royne de cypre  qui estoit fille de l ainsne filz de champaingne  pour desheriter le conte tybaut qui estoit filz du secont fil de champaingne . 
aucun d eulz s entremistrent d apaisier le conte perron au dit conte tybaut  et fu la chose pourparlee de tel maniere  que le conte tybaut promist que il prenroit a femme la fille le conte perron de bretaingne . 
la fu prise que le conte de champaingne dut la damoiselle espouser  et li dut amener pour espouser a une abbaie de premoustre  qui est delez chastel - thierri  que en appelle ual secre  si comme i entent . 
les barons de france qui estoient auques touz parens le conte perron  se penerent de faire amener la demoiselle a ual secre pour espouser  et manderent le conte de champaingne qui estoit a chastel thierri . 
et endementieresque le conte de champaingne uenoit pour espouser . 
mon seigneur geffroy de la chapelle uint a li de par le roy  atout une lettre de creance  et dit ainsinc    sire conte de champaingne  le roy a entendu que uous auez conuenances au conte perron de bretaingne  que uous prenrez sa fille par mariage . 
si uous mande le roy que se uous ne uoulez perdre quanque uous auez ou royaume de france  que uous ne le faites . 
car uous sauez que le conte de bretaingne a pis fait au roy que nul home qui uiue  . 
le conte de champaingne  par le conseil que il auoit auec li  s en retourna a chastel thierri . 
quant le conte pierres et les barons de france oirent ce  qui l attendoient a ual secre   il furent touz aussi comme desuez  du despit de ce que il leur auoit fait  et maintenant enuoierent querre la royne de cypre . 
et si tost comme elle fut uenue  ils pristrent un commun acort qui fu tel  que il manderoient ce que il pourroient auoir de gent a armes  et enterroient en brie et en champaingne par deuers france  et que le duc de bourgoingne  qui auoit la fille au conte robert de dreues  ranterroit en la de champaingne par deuers bourgoingne . 
le duc manda quanque il pot auoir de gent . 
les barons manderent aussi ce que il en porent auoir . 
les barons uindrent ardant et destruiant d une part  le duc de bourgoigne d autre  et le roy de france d autre part  pour uenir combatre a eulz . 
le desconfort fu tel au conte de champaingne que il meismes ardoit ses uilles deuant la uenue des barons  pour ce que il ne les trouuassent garnies . 
auec les autres uilles que le conte de champaingne ardoit  ardi il espargnay et uertuz et sezenne . 
les bourgeois de troies  quant il uirent que il auoient perdu le secours de leur seigneur  il manderent a symon  seigneur de ioinguille  le pere au seigneur de ioinuille qui ore est  qu i les uenist secourre . 
et il qui auoit mandé toute sa gent a armes  mut de ioinguille a l anuitier  si tost comme ces nouuelles li uindrent  et uint a troies aincoisque il feust iour . 
et par ce faillirent les barons a leur esme que il auoient de prenre la dite cite . 
et pour ce  les barons passerent par deuant troies et se allerent logier en la praerie d isles  la ou le duc de bourgoingne estoit . 
le roy de france qui sot que il estoient la  il s adreca tout droit la pour combatre a eulz . 
et les barons li manderent et prierent que il son cors se uousist traire arieres  et il se iroient combatre au conte de champaingne et au duc de lorreinne  et atout le remenant de sa gent  a trois cens cheualiers moins que le conte n auroit ne le duc . 
et le roy leur manda  que a sa gent ne se combattroient - il ia  que son cors ne feust auec . 
et il renuoyerent a li et li manderent que il feroient uolentiers entendre la royne de cypre a paix  se il li plaisoit . 
et le roy leur manda que a nulle paiz il n entendroit  ne se souferroit que le conte de champaingne y entendit  tantque il eussent uuidié la contee de champaingne . 
et il la uuidierent en tel maniere que des ylles la ou il estoient  il alerent logier dessous iuylli . 
et le roy se loia a ylles  dont il les auoit chaciés . 
et quant il seurent que le roy fu alé la  il s alerent logier a chaorse et n oserent le roy attendre  et s alerent logier a laignes  qui estoit au conte de neuers  qui estoit de leur partie . 
et ainsi le roy acorda le conte champaingne a la royne de chypre  et fu la paiz faite en tel maniere  que le dit conte de champaingne donna a la royne de cypre entour deux mille liurees de terre et quarante mille liures que le roy paia pour le conte de champaigne . 
et le conte de champaigne uendi au roy  parmi les quarante mille liures  les fiez ci apres nommez  c est a sauoir  le fie de la de bloiz  le fie de la contee de chartres  le fie de de la contee de sanserre  le fie de la uicontee de chasteldun . 
et aucunes gens si disoient que le roy ne tenoit ces deuant diz fiez que en gaie . 
mes ce n est mie uoir  car ie le demandai nostre saint roy looys outremer . 
la terre que le conte tybaut donna a la royne de cypre  tiennent le conte de brienne qui ore est  et le conte de ioigny  pour ce que l aiole le conte de brienne fu fille a la royne de cypre  et femme le grant conte gautier de brienne . 
pour ce que uous sachiez dont ces fiez que le sire de champaingne uendi au roy uindrent  uous foiz - ie a sauoir que le grant conte tybaut  qui gist a laingny  ot trois filz  le premier ot non henri  le secont ot non tybaut  le tiers ot non estienne . 
ce henri desus dit fust conte de champaigne et de brie  et fu appelé le conte henri le large . 
et dut bien ainsi estre appelé  car il fu large a dieu et au siecle  large a dieu  si comme il appiert a l esglise saint estienne de troie  et aus autres eglises que il fonda en champaingne  large au siecle  si comme il apparut ou fait de ertaut de nongent  et en moult d autres liex que ie uous conteroie bien  se ie ne doutoie a enpeeschier ma matiere . 
ertaut de nogent fu le bourgois du monde que le conte creoit plus . 
et fu si riche que il fist le chastel de nogent l ertaut de ses deniers . 
or auint chose que le conte henri descendi de ses sales de troies pour aller oir messe a saint estienne le iour d une penthecouste . 
aus piez des degrez s agenoilla un poure cheualier  et li dit ainsi    sire  ie uous prie pour dieu que uous me donnés du uostre  par quoy ie puisse marier mes deux filles que uous ueez ci  . 
ertaut  qui aloit dariere li  dist au poure cheualier    sire cheualier  uous ne faites pas que courtois de demander a mon seigneur  car il a donné que il n a mez que donner  . 
le large conte se tourna deuers ertaut  et li dist    sire uilain  uous ne dites mie uoir  de ce que uous dites que ie n ai mez que donner  si ai uous meismes . 
et tenez  sire cheualier  car ie le uous donne  et si le uous garantirai  . 
le cheualier ne fu pas esbahi  aincois le prist par la chape  et li dist que il ne le lairoit iusques atantque il auroit finé a li . 
et auantque il li eschapast  ot ertaut finé a li de cinq cens liures . 
le secont frere le conte henri ot nom tybaut et fu conte de blois . 
le tiers frere ot non estienne et fu conte de sancerre . 
et ces deux freres tindrent du conte henri touz leurs heritages et leur deux contees et leur apartenances . 
et les tindrent apres des hoirs le conte henri qui tindrent champaingne  iusques alors que le roy tybaut les uendi au roy de france  aussi comme il est deuant dit . 
or reuenons a nostre matiere et disons ainsi  que apres ces choses tint le roy une grant court a saumur en anio  et la fu - ie  et uous tesmoing que ce fut la miex que ie ueisse onques . 
car a la table le roy manioit  empres li  le conte de poitiers  que il auoit fait cheualier nouuel a une saint iehan . 
et apres le conte de poitiers mangoit le conte iehan de dreuez  que il auoit fait cheualier nouuel aussi . 
apres le conte de dreuez mangoit le conte de la marche . 
apres le conte de la marche  le bon conte pierre de bretaingne  et deuant la table le roy  endroit le conte de dreuez  mangoit mon seigneur le roy de nauarre  en cote et en mantel de samit  bien paré de courroie  de fermail  et de chapel d or . 
et ie tranchoie deuant li . 
deuant le roy  seruoit du mangier le conte d artoiz son frere . 
deuant le roy tranchoit du coutel le bon conte iehan de soissons . 
pour la table garder  estoit mon seigneur ymbert de biaugeu  qui puis fu connestable de france  et mon seigneur engerran de coucy  et mon seigneur herchanbaut de bourbon . 
darrieres ces trois barons auoit bien trente de leur cheualiers  en cottes de drap de soie  pour eulz garder . 
et darrieres ces cheualiers auoit grant plante de sergans uestus des armes au conte de poitiers  batues sur cendal . 
le roy auoit uestu une cotte de samit ynde  et seurcot et mantel de samit uermeil fourré d ermines  et un chapel de coton en sa teste  qui moult mal li seoit  pour ce que il estoit lors ioenne homme . 
le roy tint cele feste es hales de saumur . 
et disoit len que le grant roy henri d angleterre les auoit faites pour ses grans festes tenir . 
et les hales sont faites a la guise des cloistres de ces moinnes blans  mes ie croi que de trop loing il n en soit nul si grant . 
et uous dirai pour quoy il le me semble  car a la paroy du cloistre ou le roy mangoit  qui estoit enuironné de cheualiers et de serians qui tenoient grant espace  mangoient a une table uint  que euesques que arceuesques . 
et encore apres les euesques et les arceuesques mangoit encoste cele table la royne blanche sa mere  au chief du cloistre  de celle part la ou le roy ne mangoit pas . 
et si seruoit a la royne le conte de bouloingne qui puis fu roy de portingal  et le bon conte de saint pol  et un alemant de l aage de dis huit ans  que en disoit que il auoit esté filz saint helizabeth de thuringe  dont len disoit que la royne blanche le besoit ou front par deuocion  pour ce que ele entendoit que sa mere li auoit maintes foiz besié . 
au chief du cloistre  d autre part  estoient les cuisines  les bouteilleries  les paneteries et les despenses . 
de celi cloistre seruoient deuant le roy et deuant la royne de char  de uin  et de pain . 
et en toutes les autres elez et eu prael d en milieu mangoient de cheualiers si grant foison que ie ne sce le nombre . 
et dient moult de gent que il n auoient onques ueu autant de seurcoz ne d autres garnemens de drap d or a une feste  comme il ot la . 
et dient que il y ot bien trois mille cheualiers . 
apres celle feste mena le roy le conte de poytiers a poitiers  pour reprenre ses fiez . 
et quant le roy uint a poytiers  il uousist bien estre arieres a paris  car il trouua que le conte de la marche qui ot mangié a sa table le iour de la saint iehan  ot assemblé tant de gent a armes a lusignan delez poytiers comme il peust auoir . 
a poytiers fu le roy pres de quinzeinne  que onques ne s osa partir tantque il fu accordé au conte de la marche  ne ne sce comment . 
plusieurs foiz ui uenir le conte de la marche parler au roy a poitiers de lusignan  et tous iors amenoit auec li la royne d angleterre sa femme  qui estoit mere au roy d angleterre . 
et disoient moult de gent que le roy et le conte de poytiers auoit fait mauuese paiz au conte de la marche . 
apres ce que le roy fu reuenu de poitiers  ne taria pas grandement apres ce que le roy d angleterre uint en gascoingne pour guerroier le roy de france . 
nostre saint roy  a quanque il pot auoir de gent  cheuaucha pour combattre a li . 
la uint le roy d angleterre et le conte de la marche  pour combattre deuant un chastel que en appele taillebourc  qui siet sus une male riuiere que len appele carente  la ou en ne peut passer que a un pont de pierre moult estroit . 
si tost comme le roy uint a taillebourc  et les hoz uirent l un l autre  nostre gent qui auoient le chastel deuers eulz  se esforcierent a grant meschief  et passerent perilleusement par nez et par pons et coururent sur les anglois . 
et commenca le poingnayz fort et grant . 
quant le roy uit ce  il se mist ou peril auec les autres . 
car pour un homme que le roy auoit quant il fu passé deuers les anglois  les anglois en auoient mil . 
touteuoiz auint il  si comme dieu uoult  que quant les anglois uirent le roy passer  ils se desconfirent et mistrent dedens la cite de saintes  et pluseurs de nos gens entrerent en la cite mellez  et furent pris . 
ceulz de nostre gent qui furent pris a saintes recorderent que il oirent un grand descort naistre entre le roy d angleterre et le conte de la marche . 
et disoit le roy que le conte de la marche l auoit enuoié querre  car il disoit que il trouueroit grant aide en france . 
celi soir meismes  le roy d angleterre meust de saintes et s en ala en gascoingne . 
le conte de la marche  comme celi qui ne le pot amender  s en uint en la prison le roy  et li amena en sa prison sa femme et ses enfans  dont le roy ot  par la pez fesant  grant coup de la terre le conte . 
mes ie ne sce pas combien  car ie ne fu a celi fait  car ie n auoie onques lors hauberc uestu  mes i oy dire que auec la terre le roy emporta dis mille liures de parisis que il auoit en ses cofres et chascun an autant . 
quant nous fumes a poitiers  ie ui un cheualier qui auoit non mon seigneur gyeffroy de rancon  que pour un grant outrage que le conte de la marche li auoit fait  si comme len disoit  et auoit iuré sur sains que il ne seroit iamez roingné en guise de cheualier  mes porteroit greue  aussi comme les femmes fesoient  iusques atantque il se uerroit uengié du conte de la marche  ou par lui ou par autrui . 
et quant mon seigneur geffroy uit le conte de la marche  sa femme et ses enfans  agenoillez deuant le roy  qui li crioient merci  il fist aporter un tretel et fist oster sa greue  et se fist roingner en la presence du roy  du conte de la marche et de ceulz qui la estoient . 
et en cel ost contre le roy d angleterre et contre les barons  le roy donna de grans dons  si comme ie l oy dire a ceulz qui en uindrent . 
ne pour dons ne pour despens que len feist en cel host  ne autres de ca mer ne de la  le roy ne requist ne ne prist onques aide des siens barons  n a ses cheualiers  n a ses hommes  ne a ses bones uilles  dont en se plainsist . 
et ce n estoit pas de merueille  car ce fesoit - il par le conseil de la bone mere qui estoit auec li  de qui conseil il ouuroit  et des preudes homes qui li estoient demouré du tens son pere et du temps son ayoul . 
apres ces choses desus dites auint  ainsi comme dieu uoult  que une grant maladie prist le roy a paris  dont il fu a tel meschief  si comme il le disoit  que l une des dames qui le gardoit  li uouloit traire le drap sus le uisage  et disoit que il estoit mort . 
et une autre dame qui estoit a l autre part du lit  ne li souffri mie  aincois disoit que il auoit encore l ame ou cors . 
commentque il oist le descort de ces deux dames  nostre seigneur ouura en li et li enuoia sante tantost . 
car il estoit esmuyz et ne pouoit parler . 
il requist que en li donnast la croiz  et si fist - on . 
lors la royne sa mere oy dire que la parole li estoit reuenue  et elle en fist si grant ioie comme elle pot plus . 
et quant elle sot que il fu croisié  ainsi comme il meismes le contoit  elle mena aussi grant deul comme se elle le ueist mort . 
apres ce que il fu croisié  se croisierent robert le conte d artois  auphons conte de poitiers  charles conte d aniou  qui puis fu roy de sezile  touz troiz freres le roy . 
et se croisa hugue duc de bourgoingne  guillaume conte de flandres  frere le conte guion de flandres nouuellement mort  le bon hue conte de saint pol  mon seigneur gauchier son neueu  qui moult bien se maintint outremer et moult eust ualu se il eust uescu . 
si i furent le conte de la marche et mon seigneur hugue le brun son filz  le conte de salebruche  mon seigneur gobert d apremont son frere  en qui compaingnie ie  iehan  seigneur de ioinuille  passames la mer en une nef que nous louames  pour ce que nous estions cousins . 
et passames de la atout uint cheualiers  dont il estoit li disiesme et ie moy disiesme . 
a pasques  en l an de grace que le milliaire couroit par mil deux cenz quarante huit  mande - ie mes homes et mes fieuez a ioinuille . 
et la uegile de la dite pasque  que toute cele gent que ie auoie mandé estoient uenu  fu nez iehan mon filz  sire de xm  de ma premiere femme qui fu seur le conte de grantpre . 
toute cele semaine fumes en festes et en quarolles  que mon frere le sire de uauquelour  et les autres riches homes qui la estoient  donnerent a manger chascun l un apres l autre  le lundi  le mardi  le mercredi  ie leur diz le uendredi    seigneurs  ie m en uoiz outremer  et ie ne sce se ie reuendre . 
or  uenez auant . 
se ie uous ai de riens mesfait  ie le uous defferai l un par l autre  si comme ie ai accoustumé  a touz ceulz qui uourront riens demander  ne a moy ne a ma gent  . 
ie leur deffiz par l esgart de tout le commun de ma terre . 
et pour ce que ie n eusse point d emport  ie me leuai du conseil  et en ting quanque il raporterent  sanz debat . 
pour ce que ie n en uouloie porter nulz deniers a tort  ie ale lessier a mez en lorreinne grant foison de ma terre en gage . 
et sachiez que au iour que ie parti de nostre paiz pour aler en la terre sainte  ie ne tenoie pas mil liurees de terre  car ma dame ma mere uiuoit encore . 
et si y alai moy disieme de cheualiers  et moy tiers de banieres . 
et ces choses uous ramenteuoiz - ie pour ce que se diex ne m eust aidié  qui onques ne me failli  ie l eusse souffert a peinne par si lonc temps  comme par l espace de sis ans que ie demourai en la terre sainte . 
en ce point que ie appareilloie pour mouuoir  iehan sire d apremont et conte de salebruche de par sa femme  enuoia a moy et me manda que il auoit sa besoigne pour aler outre mer  li disiesme de cheualiers . 
et me manda que se ie uousisse  que nous loissons une nef entre li et moy  et ie li otroia . 
sa gent et la moie louerent une nef a marseille . 
le roy manda ses barons a paris et leur fist faire serement que foy et loiaute porteroient a ses enfans  se aucune chose uenoit de li en la uoie . 
il le me demanda  mez ie ne uoz faire point de serement  car ie n estoie pas son home . 
endementresque ie uenoie  ie trouue trois homes mors sur une charrette  que un clerc auoit tuez . 
et me dist que en les menoit au roy . 
quant ie oy ce  ie enuoie un mien escuier apres  pour sauoir comment ce auoit esté . 
et conta mon escuier que ie y enuoye  que le roy  quant il issi de sa chapelle  ala au perron pour ueoir les mors  et demanda au preuot de paris comment ce auoit esté . 
et le preuost li conta que les mors estoient trois de ses serians du chastelet  et li conta que il aloient par les rues forainnes pour desrober la gent . 
et dist au roy que   il trouuerent ce clerc que uous ueez ci  et li tollirent toute sa robe . 
le clerc s en ala en pure sa chemise en son hostel  et prist s arbalestre et fist aporter a un enfant son fauchon . 
quant il les uit  il les escria et leur dit que il y mourroient . 
le clerc tendi s arbalestre et trait et en feri l un parmi le cuer  et les deux toucherent a fuie . 
et le clerc prist le fauchon que l enfant tenoit  et les ensui a la lune  qui estoit belle et clere . 
l un en cuida passer parmi une soif en un courtil  et le clerc fiert du fauchon   fist le preuost    et li trancha toute la iambe  en tele maniere que elle ne tient que a l estiuall  si comme uous ueez . 
le clerc rensui l autre  le quel cuida descendre en une estrange meson la ou gent ueilloient encore  et le clerc feri du fauchon parmi la teste  si que il le fendi iusques es dens  si comme uous poez ueoir   fist le preuost au roy . 
  sire   fist - il    le clerc moustra son fait aus uoisins de la rue  et puis si s en uint mettre en uostre prison  sire  et ie le uous ameinne  si en ferez uostre uolente  et ueez - le - ci . 
sire clerc   fist le roy    uous auez perdu a estre prestre par uostre proesce  et pour uostre proesce ie uous retieing a mes gages  et en uenrez auec moy outremer . 
et ceste chose uous foiz - ie encore  pour ce que ie uueil bien que ma gent uoient que ie ne les soustendrai en nulles de leurs mauuesties  . 
quant le peuple  qui la estoit assemblé  oy ce  il se escrierent a nostre seigneur et li prierent que dieu li donnast bone uie et longue  et le ramenast a ioie et a sante . 
apres ces choses ie reuing en nostre pais  et attirames  le conte de salebruche et moy  que nous enuoierions nostre harnois a charrettes a ausonne  pour mettre ilec en la riuiere de saonne iusques a rone . 
le iour que ie me parti de ioinuille  i enuoie querre l abbe de cheminon que on tesmoingnoit au plus preudomme de l ordre blanche . 
un tesmoingnage li oy porter a clereuaus  le iour d une feste nostre - dame que le saint roy i estoit  a un moinne qui le moustra  et me demanda se ie le cognoissoie . 
et ie li diz pour quoy il le me demandoit  
et il me respondi    car ie entent que c est le plus preudomme qui soit en toute l ordre blanche . 
encore sachez   fist - il    que i ai oy conter a un preudomme qui gisoit ou dortouer la ou l abbe de cheminon dormoit  et auoit l abbe descouuert sa poitrine pour la chaleur que il auoit . 
et uit ce preudomme  qui gisoit ou dortouer ou l abbe de cheminon dormoit  la mere dieu qui ala au lit l abbe . 
et li retira sa robe sur son piz  pour ce que le uent ne li feist mal  . 
cel abbe de cheminon si me donna m escharpe et mon bourdon . 
et lors ie me parti de ioinuille sanz rentrer au chastel iusques a ma reuenue . 
a pie deschaus et en langes  et ainsi ale a blechicourt et a saint urbain  et autres cors sains qui la sont . 
et endementieresque ie aloie a blechicourt et a saint urbain  ie ne uoz onques retourner mes yex uers ioinuille  pour ce que le cuer ne me attendrisist du biau chastel que ie lessoie  et de mes deux enfans . 
moy et mes compaingnons mangames a la fonteinne l arceuesque deuant dongieuz . 
et illecques l abbe adam de saint - urbain  que diex absoille  donna grant foison de biaus iuiaus a moy et a mes cheualiers que i auoie . 
des la  nous alames an ansone et en alames atout nostre hernoiz que nous auion fait mettre es nez des ansone iusques a lyon contreual la sone . 
et encoste les nes menoit on les grans . 
a lyon entrames ou rone pour aler a alles le blanc . 
et dedans le rone trouuames un chastel que len appelle roche de glin  que le roy auoit fait abbatre  pour ce que roger  le sire du chastel  estoit criez de desrober les pelerins et les marchans . 
au mois d aout entrames en nos nez a la roche de marseille . 
a celle iournee que nous entrames en nos nez fist len ouurir la porte de la nef . 
et mist len touz nos cheuaus ens  que nous deuions mener outremer . 
et puis reclost len la porte et l enboucha len bien  aussi comme len naye un tonnel  pour ce que quant la nef en la mer  toute la porte est en l yaue . 
quant les cheuaus furent ens  nostre mestre notonnier escria a ses notonniers qui estoient au bec de la nef et leur dit    est uostre besoigne  
sire  uieingnent auant les clers et les proueres  . 
maintenantque il furent uenus  il leur escria    chantez de par dieu   
et il s escrierent touz a une uoiz . 
et il escria a ses notonniers    faites uoille  de par dieu   
et il si firent . 
et en brief tens le uent se feri ou uoille et nous ot tolu la ueue de la terre  que nous ne ueismes que ciel et yaue . 
et chascun iour nous esloigna le uent des pais ou nous auions esté nez . 
et ces choses uous moustre - ie  que celi est bien fol hardi qui se ose mettre en tel peril  atout autrui chatel  ou en pechie mortel  car len se dort le soir la ou en ne scet se len se trouuerra ou fons de la mer . 
en la mer nous auint une fiere merueille  que nous trouuames une montaigne toute ronde qui estoit deuant barbarie . 
nous la trouuames entour l eure de uespres et naiames tout le soir  et cuidames bien auoir fait plus de cinquante lieues  et l endemain nous nous trouuames deuant icelle miesmes montaigne  et ainsi nous auint par deux foiz ou par trois . 
quant les marinniers uirent ce  il furent tout esbahiz  et nous distrent que nos nefz estoient en grant peril . 
car nous estions deuant la terre aus sarrazins de barbarie . 
lors nous dit un preudomme prestre que en appeloit doyen de malrut  car il n ot onques persecucion en paroisse  ne par defaut d yaue  ne de trop pluie  ne d autre persecucion  que aussi tost comme il auoit fait trois processions par trois samedis  que dieu et sa mere ne deliurassent . 
samedi estoit  nous feismes la premeire procession entour les deux maz de la nef . 
ie meismes m i fiz porter par les braz  pour ce que ie estoie grief malade . 
onques puis nous ne ueismes la montaigne  et uenimes en cypre le tiers samedi . 
quant nous uenimes en cypre  le roy estoit ia en cypre  et trouuames grant foison de la pourueance le roy  c est a sauoir  les celiers le roy et les deniers et les garniers . 
les celiers le roy estoient tiex  que sa gent auoient fait enmi les champs sus la riue de la mer  gran moyes de tonniaus de uin  que il auoient acheté de deux ans deuantque le roy uenist  et les auoient mis les unes sus les autres que quant len les ueoit deuant  il sembloit que ce feussent granches . 
les fourmens et les orges  il les rauoient mis par monciaus enmi les champs . 
et quant en les ueoit  il sembloit que ce fussent montaignes  car la pluie qui auoit batu les blez de lonc temps  les auoit fait germer par dessus  si que il n i parroit que l erbe uert . 
or auint ainsi que en les uot mener en egypte  len abati les crotes desus atout l erbe uert  et trouua len le fourment et l orge aussi frez comme len l eust maintenant batu . 
le roy feust moult uolentiers alé auant  sanz arester  en egypte  si comme ie li oi dire  se ne feussent ses barons qui li loerent a attendre sa gent qui n estoient pas encore touz uenuz . 
en ce point que le roy seiournoit en cypre  enuoia le grant roy des tartarins ses messages a li  et li manda moult de bonnes et honnestes paroles e . 
ntre les autres li manda que il estoit prest de li aidier a conquerre la terre sainte  et de deliurer iherusalem de la main aus sarrazins . 
le roy recut moult debonnairement ses messages . 
et li renuoia les siens qui demourerent deux ans auantque il reuenissent a li . 
et par les messages  enuoia le roy au roy des tartarins une tente faite en la guise d une chapelle  qui moult cousta  car elle fu toute faite de bone escarlate finne . 
et le roy  pour ueoir se il les pourroit atraire a nostre creance  fist entailler en la dite chapelle  par ymages  l annonciation nostre dame et touz les autres poins de la foy . 
et ces choses leur enuoia - il par deux freres preescheurs qui sauoient le sarrazinois  pour eulz moustrer et enseigner comment il deuoient croire . 
il reuindrent au roy  les deux freres  en ce point que les freres au roy reuindrent en france  et trouuerent le roy qui estoit parti d acre  la ou ses freres l auoient lessié . 
et estoit uenuz a cezaire  la ou il la fermoit  ne n auoit ne pez ne treues aus sarrazins . 
comment les messages le roy de france furent receus uous dire - ie  aussi comme il meismes le conterent au roy . 
et en ce que il raporterent au roy pourrez oir moult de merueilles  les queles ie ne uueil pas conter ore  pour ce que il me conuendroit derompre ma matiere que i ai commenciee qui est tele  ie  qui n auoie pas mil liurees de terre  me chariai  quant i ale outremer  de moy disiesme de cheualiers  et de deux cheualiers banieres portans . 
et m auint ainsi que quant ie ariuai en cypre  il ne me fu demouré de remenant que douze uins liures de tournois  ma nef paiee . 
dont aucuns de mes cheualiers me manderent que se ie ne me pourueoie de deniers  que il me leroient . 
et dieu  qui onques ne me failli  me pourueut en tel maniere que le roy  qui estoit a nichocie  m enuoia querre et me retint  et me mist huit cent liures en mes cofres . 
et lors oz ie plus de deniers que il ne me conuenoit . 
en ce point que nous seiournames en cypre  me manda l empereris de constantinnoble que elle estoit ariuee a baphe  une cite de cypre  et que ie l alasse querre  et mon seigneur erart de brienne . 
quant nous uenimes la  nous trouuames que un fort uent ot rompues les cordes des ancres de sa nef et en ot mené la nef en acre  et ne li fu demouré de tout son harnois que sa chape que elle ot uestue  et un seurcot a manger . 
nous l amenames a limeson  la ou le roy et la royne et touz les barons la recurent moult honorablement . 
l endemain  ie li enuoiai drap et cendal pour fourrer la robe . 
mon seigneur phelippe de nenteil  le bon cheualier qui estoit entour le roy . 
trouua mon escuier qui aloit a l empereis . 
quant le preudomme uit ce  il ala au roy et li dist que grant honte auoie fait a li et aus autres barons  de ses robes que ie li auoie enuoié  quant il ne s en estoient auisez auant . 
l empereis uint querre secours au roy pour son seigneur qui estoit en constantinnoble demourez  et pourchassa tantque elle emporta cent de lettres et plus  que de moy que des autres amis qui la estoient  es quiex lettres nous estions tenus par nos seremens  que se le roy ou le legaz uouloient enuoier troiz cens cheualiers en constantinnoble  apres ce que le roy seroit parti d outremer  que nous y estions tenu d aler par son seremens . 
et ie  pour mon serement aquiter  requis le roy au departir que nous feismes  par deuant le conte dont i e la lettre  que se il y uouloit enuoier trois cens cheualiers  que ie iroie pour mon serement acquiter . 
et le roy me respondi que il n auoit de quoy  et que il n auoit si bon tresor dont il ne feust a la lie . 
apres ce que nous feumes ariuez en egypte  l empereris s en ala en france et enmena auec li mon seigneur iehan d acre son frere  le quel elle maria a la contesce de montfort . 
en ce point que nous uenimes en cypre  le soudanc du coyne estoit le plus riche roy de toute la paennime  et auoit fait une merueille . 
car il auoit fait fondre grant de son or en poz de terre . 
et fist brisier les poz  et les masses d or estoient demourees a descouuert enmi un sien chastel  que chascun qui entroit ou chastel y pooit toucher et ueoir . 
et en y auoit bien sis ou sept . 
sa grant richesce apparut en un paueillon que le roy d ermenie enuoia au roy de france  qui ualoit bien cinq cens liures . 
et li manda le roy de hermenie que un ferrais au soudanc du coyne li auoit donné . 
ferrais est cil qui tient les paueillons au soudanc et qui li nettoie ses mesons . 
le roy d ermenie  pour li deliurer du seruage au soudanc du coyne  en ala au roy des tartarins  et se mist en leur seruage pour auoir leur aide . 
et amena si grant foison de gens d armes que il ot pooir de combattre au soudanc du coyne . 
et dura grant piece la bataille  et li tuerent les tartarins tant de sa gent  que len n oy puis nouuelles de li . 
pour la renommee  qui estoit grant en cypre  de la bataille qui deuoit estre  passerent de nos gens serians en hermenie pour gaaingner et pour estre en la bataille . 
ne onques nulz d eulz n en reuint . 
le soudanc de babiloinne  qui attendoit le roy qu il uenist en egypte au nouuel temps  s apensa que il iroit confondre le soudanc de hamant qui estoit son ennemi  et l ala assieger deuant la cite de hamant . 
le soudanc de hamant ne se sot comment cheuir du soudanc de babiloinne  car il ueoit bien que se il uiuoit longuement  que il le confondroit . 
et fist tant bagingner au ferrais le soudanc de babiloine  que le ferrais l empoisonna . 
et la maniere de l empoisonnement fu tele  que le ferrais s auisa que le soudanc uenoit touz iourz iouer aus eschez apres releuee sus les nates qui estoient au pie de son lit . 
la quele natte sur quoy il sot que le soudanc s asseoit touz les iours  il l enuenima . 
or auint ainsi que le soudanc  qui estoit deschaus  se tourna sur une escorcheure que il auoit en la iambe . 
tout maintenant le uenin se feri ou uif  et li tolli tout le pooir de la moitie du cors de celle part  il fu bien deux iours que il ne but  ne ne mania  ne ne parla . 
le soudanc de hamant lessierent en paiz  et le menerent sa gent en egypte . 
maintenantque mars entra  par le commandement le roy  le roy et les barons et les autres pelerins commenderent que les nez refeussent chargiees de uins et de uiandes  pour mouuoir quant le roy le commanderoit . 
dont il auint ainsi que quant la chose fu bien  le roy et la royne se requeillirent en leur nez le uendredi deuant penthecouste . 
et dist le roy a ses barons que il alassent apres li en leur nez droit uers l egypte . 
le samedi fist le roy uoille et touz les autres uessiaus aussi  que moult fu belle chose a ueoir  car il sembloit que toute la mer  tant comme len pooit ueoir a l ueil  feust couuerte de touailles des uoilles des uessiaus  qui furent nombrez a dis huit cens uessiaus  que granz que petiz . 
le roy encra au bout d une terre que len appelle la pointe de limeson  et touz les autres uessiaux entour li . 
le roy descendi a terre le iour de la pentecouste . 
quant nous eumes oy la messe  un uent grief et fort qu uenoit deuers egypte  leua en tel maniere que de deux mille huit cens cheualiers que le roy mena en egypte  ne l en demoura que sept cens que le uent ne les eust desseurés de la compaignie le roy  et menez en acre et en autres terres estranges  qui puis ne reuindrent au roy de grant piece . 
l endemain de la penthecouste  le uent fu cheu . 
le roy et nous qui estions auec li demourez  si comme dieu uoult  feismes uoille derechief et encontrames le prince de la moree et le duc de bourgoingne qui auoit seiourné en la moree . 
le ieudi apres penthecouste ariua le roy deuant damiete  et trouuames la tout le pooir du soudanc sur la riue de la mer  molt beles gent a regarder . 
car le soudanc porte les armes d or  la ou le soleil feroit  qui fesoit les armes resplendir . 
la noise que il menoient de leur nacaires et de leur cors sarrazinnois estoit espouentable a escouter . 
le roy manda ses barons et pour auoir conseil que il feroit . 
moult de gens li loerent que il attendit tantque ses gens feussent reuenus  pour ce que il ne li estoit pas demouré la tierce partie de ses gens . 
et il ne les en uoult onques croire . 
la reson pour quoy  que il dit que il en donroit cuer a ses ennemis  et meismement que en la mer deuant damiete n a point de port la ou il peut sa gent attendre pour ce que un fort uent n es preist  et les menast en autres terres aussi comme les autres auoient le iour de penthecouste . 
accordé fu que le roy descendroit a terre le uendredi deuant la trinite  et iroit combatre aus sarrazins se en eulz ne demouroit . 
le roy commanda a mon seigneur iehan de biaumont que il feist bailler une galie a mon seigneur erart de brienne et a moy  pour nous descendre et nos cheualiers pour ce que le grans nefz n auoient pooir de uenir iusques a terre . 
aussi comme diex uoult  quant ie reuing a ma nef  ie trouuai une petite nef que ma dame de baruch  qui etoit cousinne germainne le conte de monbeliart et la nostre  m auoit donnee  la ou il auoit huit de mes cheuaus . 
quant uint au uendredi  entre moy et mon seigneur erart  touz armés alames au roy pour la galie demander  dont mon seigneur iehan de biaumont nous respondi que nous n en arions point . 
quant nos gens uirent que nous n ariens point de galie  il se lesserent cheoir de la grant nef en la barge de cantiers  qui plus plus qui miex miex . 
quant les marinniers uirent que la barge de cantiers se esfondroit pou a pou  il s enfuirent en la grant nef et lesserent mes cheualiers en la barge de cantiers . 
ie demandai au mestre combien il li auoit trop de gens . 
et si li demandai se il menroit bien nostre gent a terre se ie le deschargoie de tant gent . 
et il me respondi  oyl . 
et ie le deschargai en tel maniere que par trois foiz il les mena en ma nef ou mes cheuaus estoient . 
endementresque ie menoie ces gens  un cheualier qui estoit a mon seigneur erart de brene  qui auoit a non plonquet  cuida descendre de la grant nef en la barge de cantiers  et la barge esloigna  et chei en la mer et fu noyé . 
quant ie reuing a ma nef  ie mis en ma petite barge un escuier que ie fiz cheualier  qui ot a non mon seigneur hue de wanquelour  et deux moult uaillans bachelers  dont l un auoit non mon seigneur uillain de uersey et l autre mon seigneur guillaume de danmartin  qui en grief courine l un uers l autre  ne nulz ne en pooit faire la pez  car il s estoient entrepris par les cheueux a la moree . 
et leur fiz pardonner leur maltalent et besier l un l autre par ce que leur iurai sur sains  que nous n iriens pas a terre atout leur maltalent . 
lors nous esmeumes pour aler a terre  et uenimes par delez la barge de cantiers de la grant nef le roy  la ou le roy estoit . 
et sa gent me commencerent a escrier  pour ce que nous alions plus tost que il ne fesoient  que ie ariuasse a l ensaigne saint denis qui en aloit en un autre uaissel deuant le roy . 
mes ie ne les en cru pas  aincois nous fiz ariuer deuant une grosse bataille de turs  la ou il auoit bien sis mille homes a cheual . 
si tost comme il nous uirent a terre  il uindrent ferant des esperons  uers nous . 
quant nous les ueismes uenir  nous fichames les pointes de nos escus ou sablon  et le fust de nos lances ou sablon et les pointes uers eulz . 
maintenantque il uirent ainsi comme pour aler parmi les uentres  il tournerent ce deuant darieres et s enfouirent . 
mon seigneur baudoin de reins  un preudomme qui estoit descendu a terre  me manda par son escuier que ie l attendisse . 
et ie li mandai que si feroie - ie moult uolentiers  que tel preudomme comme il estoit deuoit bien estre attendu a un tel besoing . 
dont il me sot bon gre toute sa uie . 
auec li nous uindrent mil cheualiers . 
et soiés certain que quant ie arriue  ie n oz ne escuier  ne cheualier  ne uarlet que ie eusse amené auec moy de mon pays  et si ne m en lessa pas dieu a aidier . 
a nostre main senestre ariua le conte de iaphe  qui estoit cousin germain le conte de monbeliart  et du lignage de ioinuille . 
ce fu celi qui plus noblement ariua  car sa galie ariua toute peinte dedens mer et dehors  a escussiaus de ses armes  les queles armes sont d or  a une croiz de gueules patee . 
il auoit bien trois cens nageurs en sa galie  et a chascun de ses nageurs auoit une targe de ses armes  et a chascune targe auoit un pennoncel de ses armes batu a or . 
endementieresque il uenoient  il sembloit que la galie uolast  par les nageurs qui la contreingnoient aus auirons  et sembloit que foudre cheist des ciex  au bruit que les pennonciaus menoient  et que les nacaires  les tabours  et les cors sarrazinois menoient  qui estoient en sa galie . 
si tost comme la galie fu ferue ou sablon si auant comme len li pot mener  et il et ses cheualiers saillirent de la galie moult bien armez et moult bien atirez  et se uindrent arranger decoste nous . 
ie uous auoie oublié a dire que quant le conte de iaphe fu descendu  il fist tendre ses paueillons . 
et si tost comme les sarrazins les uirent tendus  il se uindrent touz assembler deuant nous  et reuindrent ferant des esperons pour nous courre sus . 
et quant il uirent que nous ne fuirions pas  il s en ralerent tantost arieres . 
a nostre main destre  bien le tret a une grant arbalestree  ariua la galie la ou l enseigne saint denis estoit . 
et ot un sarrazin  quant il furent ariuez  qui se uint ferir entre eulz  ou pour ce que il ne pot son cheual tenir  ou pour ce que il cuidoit que les autres le deussent suiure . 
mes il fu tout decoupé . 
quant le roy oy dire que l enseigne saint denis estoit a terre  il en ala grant pas parmi son uessel  ne onques por le legat qui estoit auec li  ne le uoult lessier  et sailli en la mer  dont il fu en yaue iusques aus esseles . 
et ala l escu au col  et le heaume en la teste  et le glaiue en la main  iusques a sa gent qui estoient sur la riue de la mer . 
quant il uint a terre et il choisi les sarrazins  il demanda quelle gent c estoient  et en li di que c estoient sarrazins  et il mist le glaiue dessous s esselle et l escu deuant li  et eust couru sus aus sarrazins  se ses preudes hommes  qui estoient auec li  li eussent souffert . 
les sarrazins enuoierent au soudanc par coulons messagiers par trois foiz que le roy estoit ariué  que onques message n en orent  pour ce que le soudanc estoit en sa maladie . 
et quant il uirent ce  il cuidierent que le soudanc feust mort  et lessierent damiete . 
le roy y enuoia sauoir par un messager cheualier . 
le cheualier s en uint au roy et dit que il auoit esté dedans les mesons au soudanc  et que c estoit uoir . 
lors enuoia querre le roy le legat et touz les prelas de l ost  et chanta len hautement . 
lors monta le roy et nous touz  et nous alames loger deuant damiete . 
mal apertement se partirent les turs de damiete  quant il ne firent coper le pont qui estoit de nez  qui grant destourbier nous eust fait . 
et grand doumage nous firent au partir  de ce que il bouterent le feu en la fonde  la ou toutes les marcheandises estoient et tout l auoir de poiz . 
aussi auint de ceste chose comme qui auroit demain bouté le feu  dont dieu le gart  a petit pont . 
or disons donc que grant grace nous fist dieu le toutpuissant  quant il nous deffendi de mort et de peril a l arriuer la ou nous ariuames a pie  et courumes sus a nos ennemis qui estoient a cheual . 

