sauoir doiuent tout pecheeur 
et li petit et li meneur 
que deuant ce que ihesus criz 
uenist en terre par les diz 
fist des prophetes anuncier 
sa uenue en terre et huchier 
que diex son fil enuoieroit 
ca ius aual et soufferroit 
mout de tourmenz mout de doleurs 
mout de froiz et mout de sueurs 
a icel tens que ie uous conte 
et roi et prince et duc et conte 
nostres premiers peres adam 
eue no mere et abraham 
ysaac iacob yheremyes 
et li prophetes ysayes 
tout prophete toute autre gent 
boen et mauueis communement 
quant de cest siecle departoient 
tout droit en enfer s en aloient 
quant li deables li maufez 
les auoit en enfer boutez 
gaaigniez auoir les quidoit 
et en ce ades mout se fioit 
les boennes genz confort auoient 
ou fil dieu que il attendoient 
lors si plut a nostre seigneur 
qu il nous feist trestouz honneur 
et qu il en terre descendist 
et nostre humeinne char preist 
dedenz la uirge s aumbra 
tele com la uoust la fourma 
simple douce mout bien aprise 
toute la fist a sa deuise 
pleinne fu de toutes bontez 
en li assist toutes biautez 
ele est fleiranz comme esglentiers 
ele est ausi com li rosiers 
qu ele porta la douce rose 
qui fu dedenz son uentre enclose 
ele fu marie apelee 
de tous biens est enluminee 
marie est dite mer amere 
fille dieu est si est sa mere 
et ioachins si l engenra 
anne sa mere la porta 
qui andui ancien estoient 
onques enfant eu n auoient 
meis mout en estoient irié 
et diex leur eut tost pourchacié 
par son angle qu il enuoia 
a ioachym quant il ala 
ou desert a ses pastouriaus 
et demoura aueques aus 
pour ce que courouciez estoit 
de s offrande que li auoit 
l esuesque ou temple refusee 
pour ce que n auoit engenree 
nule porteure en sa fame 
ki estoit de sa meison dame 
ce dist l angles a ioachyn 
 ua tost si te mest au chemin 
que diex le t a par moi mandé 
et se m a il mout commandé 
enseurquetout que ie te die 
ta uolentez iert acomplie 
car tu une pucele aurras 
et marie l apeleras 
d anne ta fame iert engenree 
en son uentre saintefiee 
n en sa uie ne pechera 
tout son aage que uiura 
de ce ne soies esperduz 
et que i en soie mieuz creuz 
par iherusalem t en iras 
et a la porte enconterras 
ta fame puis uous en irez 
en uo meison et si serez 
ensemble comme boenne gent 
ainsi auendra uraiement  
le pueple que il feit auoit 
d euein et d adam couuenoit 
raiembre et giter hors d enfer 
que tenoit enclos lucifer 
pour le pechie d adam no pere 
que li fist feire eue no mere 
par la pomme qu ele menia 
et qu ele son mari donna 
entendez en quantes mennieres 
nous racheta diex nostres peres 
li peres la raencon fist 
par lui par son fil ihesu crist 
par le saint esprit tout ensemble 
bien os dire si con moi semble 
cil troi sunt une seule chose 
l une persone en l autre enclose 
diex uoust que ses fiuz char preist 
de la uirge et de li naschist 
et il si fist puisque lui plust 
pour rien contredist ne l eust 
cil sires qui humanite 
prist en la uirge humilite 
nous moustra grant quant il uenir 
daigna en terre por morir 
pour ce que il uoloit sauuer 
l ueure son pere et deliurer 
de la puissance l ennemi 
qui nous eut par eue trahi 
quant ele uit qu ele eut pechié 
si ha tant quis et pourchacié 
que adans ses mariz pecha 
car une pomme li donna 
que diex leur auoit deueé 
et trestout l autre abandonné 
meis il tantost la mist au dent 
et en menia isnelement 
et tantost comme en eut mengié 
pourpensa soi qu il ot pechié 
car il uit sa char toute nue 
dont il ha mout grant honte eue 
sa fame nue ueue ha 
a luxure s abandonna 
apres ce coteles se firent 
de fueilles qu ensemble acousirent 
et quant nostres sires ce uist 
adan apele et si li dist 
 adan ou ies tu ie sui ca  
tantost de delist les gita 
si les mist en chetiuoison 
et en peinne pour tel reison 
eue eut concut si enfanta 
a grant doleur ce que porta 
et li et toute sa meisnie 
eut li deables en baillie 
a la mort les uout touz auoir 
en enfer les couint mennoir 
tant com diex le uout et ne plus 
qu il enuoia sen fil ca ius 
pour sauer l ueure de son pere 
si en soufri la mort amere 
pour ce besoing prist il no uie 
ou uentre la uirge marie 
et puis en bethleem naschi 
de la uirge si cum ie di 
ceste chose seroit greueinne 
a dire car ceste fonteinne 
ne pourroit pas estre espuisie 
des biens qu a la uirge marie 
des or meis me couuient guenchir 
a ma matere reuenir 
de ce que me rememberrei 
tant cum sante et pouoir ei 
uoirs est que ihesus criz ala 
par terre et si le baptisa 
et ou flun iourdein le laua 
sainz iehans qu il li commanda 
et dist  cil qui en moi creirunt 
en eue se baptiserunt 
ou non dou pere et dou fil crist 
et ensemble dou saint esprist 
que par ice serunt sauué 
dou pouoir l anemi gité 
tant que il s i remeterunt 
par les pechiez que il ferunt  
a sainte eglise ha diex donné 
tel uertu et tel poeste 
sainz pierres son commandement 
redonna tout comunalment 
as menistres de sainte eglise 
seur eus en ha la cure mise 
ainsi fu luxure lauee 
d omme de femme et espuree 
et li deables sa uertu 
perdi que tant auoit eu 
a bien peu cinc mil anz ou plus 
les eut il en enfer la ius 
meis de tout son pouoir issirent 
dusqu atant que il s i remirent 
et nostres sires qui sauoit 
que fragilitez d omme estoit 
trop mauueise et trop perilleuse 
et a pechie trop enclineuse 
car il couuenroit qu il pechast 
uout que sainz pierres commandast 
de baptesme une autre menniere 
que tantes foiz uenist arriere 
a confesse quant pecheroit 
li hons quant se repentiroit 
et uouroit son pechie guerpir 
et les commandemenz tenir 
de sainte eglise ainsi pourroit 
grace a dieu querre et il l aroit 
au tens que diex par terre ala 
et sa creance preescha 
la terre de iudee estoit 
souz romme et a li respondoit 
non toute meis une partie 
ou pilates auoit baillie 
a lui seruoit uns soudoiers 
qui souz lui eut cinc cheualiers 
ihesu crist uit et en sen cuer 
l aama mout meis a nul fuer 
n en osast feire nul semblant 
pour les iuis qu il doutoit tant 
car tout estoient aduersaire 
a ihesu la gent de pute eire 
ainsi doutoit ses ennemis 
ia soit ce qu a dieu fust amis 
ihesus peu deciples auoit 
et de ceus l uns mauueis estoit 
pires plus que mestiers ne fust 
ainsi le uoust ainsi li plust 
meintes foiz tinrent pallement 
li iuif queu peinne ou tourment 
nostre seigneur soufrir feroient 
et comment le tourmenteroient 
et iudas que diex mout amoit 
une rente eut c on apeloit 
disme et auec seneschauz fu 
entre les deciples ihesu 
et pour ce deuint enuieus 
qu il n estoit meis si gracieus 
as deciples come il estoient 
li uns uers l autre et s entramoient 
se commenca a estrangier 
et treire a la foie arrier 
plus crueus fu qu il ne soloit 
si que chascuns le redoutoit 
nostres sires sauoit tout bien 
car on ne li puet embler rien 
a ce tens teu coustume auoient 
li chambrelein que il prenoient 
la disme de quanque on donnoit 
a leur seigneurs et leur estoit 
or auint au iour de la cene 
que marie la madaleinne 
uint droit en la meison symom 
a la table trouua ihesum 
auec ses deciples seant 
iudas deuant ihesu meniant 
dessouz la table se muca 
as piez ihesu s agenouilla 
mout commenca fort a plourer 
les piez nostre seigneur lauer 
de ses larmes et les torchoit 
de ses cheuous que biaus auoit 
apres les oint d un oignement 
qu aporta precieus et gent 
et le chief ihesu autresi 
et la meison si raempli 
de la precieuse flereur 
de l oignement et de l oudeur 
que chaucuns d eus se merueilla 
meis iudas mout s en courouca 
trois cenz deniers ou plus ualoit 
sa rente perdue en auoit 
c est en disme trente deniers 
c en deuoit estre ses louiers 
commenca soi a pourpenser 
comment les pourra recouurer 
li anemi nostre seigneur 
qui li quierent sa deshonneur 
furent tout ensemble assemblé 
en un hostel en la cite 
ez uous ilec uenu iudas 
li hostes eut non chayphas 
qui euesques fu de leur loi 
et preudons fu si com ie croi 
ioseph i fu d arymathie 
n est pas liez de la compeignie 
et quant iudas ilec sentirent 
douterent le quant il le uirent 
si que tantost con le connurent 
pour la doute de lui se turent 
il quidoient qu il fust loiaus 
uers son seigneur et il iert faus 
et quant iudas qui de pute eire 
estoit les uit ainsi touz teire 
palla et demanda pour quoi 
estoient si mu et si quoi 
et li demandent de ihesu 
 ou est il ore sez le tu  
et il leur dist ou il estoit 
pour quoi la uenir ne uoloit 
 la loi enseigne  com l oirent 
en leur cuers tout s en esioirent 
 enseigne nous comment l aruns 
et comment nous le prenderons  
iudas leur dist  se uous uolez 
ie l uous uendrei si le prenez  
cil dient  oil uolentiers 
donnez moi donc trente deniers  
l uns en sa bourse pris les ha 
et tantost iudas les donna 
ainsi eut son restorement 
de sa perte de l oignement 
apres li ont cil demandé 
comment il leur aura liuré 
iudas leur mist le iour pour uoir 
comment il le pourrunt auoir 
et en quel liu le trouuerunt 
il dist que mout bien s armerunt 
comme pour leur uies sauuer 
et si se doiuent bien garder 
de iake penre tout ensemble 
car merueilles bien le resemble 
 de ce ne uous merueilliez mie 
car andui sunt d une lignie 
il sunt cousin germein andui 
comment connoistruns donc celui 
mout uolentiers le uous direi 
prenez celui que beserei  
ainsi acordent leur afeire 
a trestoutes ces choses feire 
estoit ioseph d arymathye 
cui en poise mout et ennuie 
ainsi d ilec se departirent 
dusqu au iuesdi attendirent 
et ce iuedi chies simon 
estoit ihesus en sa meison 
ou ses deciples enseignoit 
les essemples et leur disoit 
 ne uous doi pas trestout retreire 
meis de ce ne me weil ie teire 
que cius meniut o moi et boit 
qui mon cors a mort trahir doit  
quant ihesus ainsi pallé ha 
iudas errant li demanda 
 pour moi le dites seulement 
iudas tu le diz ensement  
autres choses leur uout moustrer 
quant il daigna leur piez lauer 
d une iaue a touz les piez laua 
et sainz iehans li conseilla 
 priueement sire une chose 
demanderoie meis ie n ose  
ihesus l en ha congie donné 
et il ha tantost demandé 
 sire a nous touz les piez lauas 
d une iaue tu pour quoi feit l as  
diex dist  uolentiers ie direi 
cest essemple en perrum penrei 
ausi comme l iaue ordoia 
des premiers piez c on i laua 
ne puet nus estre sanz pechie 
et tant serunt il ordoié 
com es orz pechiez demourrunt 
meis les autres lauer pourrunt 
car s il un peu ordoié sunt 
ia pour ice n ou leisserunt 
que il les ordoiez ne puissent 
lauer en quel liu que les truissent 
ausi con d orde iaue ei laué 
l autre ordure qu ele ha trouué 
et semble que li darrien soient 
ausi com li premier estoient 
cest essemple a pierre leirons 
et as menistres le donnons 
de sainte eglise uoirement 
pour enseignier a l autre gent 
par leur pechiez ordoierunt 
et les pecheeurs lauerunt 
qui a dieu uouront obeir 
et au fil et au saint espir 
a sainte eglise si que rien 
ne leur nuist ainz leur eide bien 
si c um connoistre ne pouroit 
le laué s on ne li disoit 
ausi les pechiez ne set mie 
de nului deuant c on li die 
n il des menistres ne sarunt 
deuant ce que il les dirunt  
ainsi saint iehan enseigna 
diex par ce que il li moustra 
diex fu en la meison simon 
et il et tuit si compeignon 
iudas eut les iuis mandez 
et l un apres l autre assemblez 
en la meison symon entrerent 
quant ce uirent si s effreerent 
li deciple nostre seigneur 
car il eurent mout grant peeur 
et quant la meison uit emplie 
iudas si ne se taria mie 
en la bouche ihesu beisa 
et par le beisier l enseigna 
ihesu prennent de touz costez 
iudas crie  bien le tenez 
car il est merueilles forz hom  
ainsi emmenerent ihesum 
partie font de leur uoloir 
qu il ont ihesu en lor pooir 
or sunt li deciple esgaré 
et sunt de cuer mout adolé 
leenz eut un ueissel mout gent 
ou criz feisoit son sacrement 
uns iuis le ueissel trouua 
chies symon se l prist et garda 
car ihesus fu d ilec menez 
et deuant pilate liurez 
a pilate ihesu menerent 
de quanqu il peurent l encouperent 
meis petit furent leur pouoir 
qu il ne peurent droiture auoir 
ne droiture ne achoison 
par quoi fust en dampnation 
ne il ne l auoit deserui 
s il s en uousist partir ainsi 
meis trop feule fu la ioustice 
dont mout de seigneur sunt en uice 
et force n i uoust mestre mie 
ainz uoust soufrir leur enreidie 
toutes uoies pilates dist 
 s on ainsi cest prophete ocist 
et me sires riens m en demande 
ie uueil sauoir et se l commande 
as queus de uous touz m en tenrei 
et a cui iu en reuenrei 
qu en lui ne uoi cause de mort 
ainz le uolez ocirre a tort  
a hautes uouiz tout s escrierent 
et riche et poure qui la ierent 
 seur nous soit ses sans espanduz 
seur nos enfanz granz et menuz  
lors le prennent se l ront mené 
deuant pilate et l ont dampné 
pilates l iaue demanda 
et deuant eus ses meins laua 
et dist qu ausi com nestoiees 
estoient ses meins et lauees 
qu ausi quites et nez estoit 
del iuste c on a tort iugoit 
li iuis le ueissel tenoit 
qu en l ostel simon pris auoit 
uint a pilate et li donna 
et pilates en sauf mis l a 
dusqu a tant que conté li fu 
qu il auoient deffeit ihesu 
et quant ioseph l a oi dire 
pleins fu de mautalent et d ire 
uint a pilate isnelement 
et dist  serui t ei longuement 
et ie et mi cinc cheualier 
n en ei eu point de louier 
ne ia n en arei guerredon 
fors tant que me donras un don 
de ce que touz iours prommis m as 
donne le moi pouoir en has  
pilates dist  or demandez 
ie uous donrei ce que uourez 
sanz la foiaute mon seigneur 
nus ne l aroit a mon honneur 
uous auez granz dons deseruiz 
sire  dist ioseph  granz merciz 
ie demant le cors de ihesu 
qu il ont a tort en crouiz pendu  
pilates mout se merueilla 
quant si petit don demanda 
et dist pilates  ie quidoie 
et dedenz mon cuer le pensoie 
que greigneur chose uousissiez 
et certes que uous l eussiez 
pour ce que son cors demandez 
pour uos soudees uous l arez 
sire granz merciz en aiez 
commandez qu il me soit bailliez  
dist pilates deliurement 
 alez le penre isnelement 
sire unes granz genz et forz sunt 
bien sai penre n ou me leirunt 
si ferunt alez uistement 
et le prenez hardiement  
d ileques ioseph se tourna 
errant a la crouiz s en ala 
ihesu uit si n ot pitie grant 
quant si uilment le uit pendant 
de pitie commence a plourer 
dist as gueites qu il uit ester 
 pilates m a cest cors donné 
et si m a dist et commandé 
que ie l oste de cest despit  
ensemble respondirent tuit 
 ne l osterez car il dist ha 
qu au tierz iour resuscitera 
ia tant ne sara susciter 
que le feruns a mort liurer  
dist ioseph  leissiez le m oster 
car il le m a feit deliurer  
il respondent  ainz t ocirruns 
qu auant trois iours gardé l aruns 
atant s est ioseph departiz 
et a pilate reuertiz 
et li conte comment auoient 
respondu ne ne li leissoient 
oster ihesu crist de la crouiz 
 ainz crierent a une uouiz 
que ie mie ne l osteroie  
pilates l ot n en ha pas ioie 
ainz se courouca durement 
ilec uist un homme en present 
qui auoit non nychodemus 
 alez  dist il  errant la ius 
auec ioseph d arymathye 
ostez ihesu de sa haschie 
ou li encrime l ont posé 
et l eit ioseph tout deliuré  
lors prist pilates le ueissel 
quant l en souuint si l en fu bel 
ioseph apele si li donne 
et dist  mout amiez cel homme  
ioseph respont  uoir dit auez  
et d ilec est tantost seurez 
a la crouiz errant s en ala 
o nychodemus qu il mena 
pour ce pilates li auoit 
donné qu il o soi ne uouloit 
riens retenir qui ihesu fust 
dont acusez estre peust 
ainsi com andui s en aloient 
plus hisnelement qu il pouoient 
nychodemus si s en entra 
chies un feure que il trouua 
tenailles prist et un martel 
qu ilec trouua mout l en fu bel 
et uinrent a la crouiz errant 
quant ce uirent li chien puant 
si se sunt de cele part treit 
car de ce leur estoit mout leit 
nychodemus dist  uous auez 
feit de ihesu quanque uoulez 
tout ce que uous en demandastes 
et nos prouuoz sires pilates 
si l a a cest homme donné 
pour ce qu il l auoit demandé 
il est morz que bien le ueez 
a penre soufrir li deuez 
il me dist que de ci l ostasse 
et que ie a ioseph le donnasse  
adonc commencent a crier 
que il deuoit resusciter 
et qu il mie n ou bailleroient 
a ioseph n a homme qu il uoient 
nychodemus se courouca 
et dist ia pour eus n ou leira 
qu il ne li baille meintenant 
maugrez trestouz leur nes deuant 
adonc se prennent a leuer 
a pilate s en uont clamer 
et cil andui en haut munterent 
et ihesu de la crouiz osterent 
ioseph entre ses braz le prist 
tout souef a terre le mist 
le cors atourna belement 
et le laua mout nestement 
endrementierqu il le lauoit 
uist le cler sanc qui decouroit 
de ses plaies qui li seinnoient 
pour ce que lauees estoient 
de la pierre adonc li membra 
qui fendi quant li sans raia 
de sen coste ou fu feruz 
adonc est il errant couruz 
a son ueissel et si l a pris 
et la u li sans couloit l a mis 
qu auis li fu que mieuz seroient 
les goutes qui dedenz cherroient 
qu en liu ou mestre les peust 
ia tant pener ne s en seust 
a son ueissel ha bien torchies 
les plaies et bien nestoies 
celes des meins et dou coste 
des piez enuiron et en le 
or fu li sans touz receuz 
et ou ueissel touz requeilluz 
ioseph le cors enuolepa 
en un sydoine qu acheta 
et en une pierre le mist 
qu il a son wes auoit eslist 
et d une pierre le couuri 
que nous apelons tumbe ci 
li iuif si sunt retourné 
si ont a pilate pallé 
pylates commanda et dist 
en quel liu que on le meist 
par nuit et par iour le gueitassent 
que si deciple ne l emblassent 
car ihesus a eus dist auoit 
qu au tierz iour resusciteroit 
cil ont leur gueites assemblees 
tout entour le sepulchre armees 
et ioseph d ilec se tourna 
et en sa meison s en ala 
li urais diex en ces entrefeites 
comme sires comme prophetes 
en enfer est errant alez 
ses amis en ha hors gitez 
eue et adam leur progenie 
qu ennemis eut en sa baillie 
seinz saintes toute boenne gent 
car des boens n i leissa neent 
touz ceus qu il auoit rachetez 
pour qui il fu a mort liurez 
quant nostres sires ce feit eut 
quanqu il li sist et il li pleut 
resuscita c onques n ou seurent 
li iuif ne uooir n ou peurent 
a marie la madaleinne 
s apparust c est chose certainne 
a ses apostres a sa gent 
qui le uirent apertement 
quant eut ce fait la renummee 
ala par toute la contree 
releuez est de mort a uie 
ihesus li fiuz sainte marie 
si deciple l unt tout ueu 
et l unt tres bien reconneu 
et ont ueu de leur amis 
qui furent trespassé iadis 
qui o ihesu resusciterent 
et en la gloire dieu alerent 
les gardes en sont deceu 
qu encor ne l unt aperceu 
quant li iuif ice escouterent 
en la synagogue assemblerent 
et si tinrent leur parlement 
car leur chose ua malement 
et li un as autres disoient 
que se c est uoirs que dire ooient 
et que il fust resuscitez 
qu encor aroient mal assez 
et cil qui l auoient gardé 
disoient bien par uerite 
qu il n estoit pas la u on le mist 
encor unt il plus grant despist 
car il l unt par ioseph perdu 
de ce sunt il tout esperdu 
et se damages y ha nus 
c a il feit et nychodemus 
adonques tost pourpensé ont 
qu a leur meistres responderont 
se il leur estoit demandez 
et chaucuns s i est acordez 
comment il en pourrunt respondre 
quant on les en uoura semundre 
 nychodemus de crouiz l osta 
et a ioseph le commenda  
s il dient  nous le uous leissames 
et puis errant nous en alames  
li iuif pensent qu il ferunt 
ioseph nychodemus penrunt 
si coiement c on n ou sara 
et puis ceste chose cherra 
 et s il nous welent acuser 
qu il le nous uueillent demander 
tantost com les pourruns seisir 
de mort les couuenra morir 
chaucuns de nous respondera 
que on a ioseph le bailla 
se uous ioseph ci nous rendez 
par ioseph ihesu rauerez  
a ce conseil sunt acordé 
tout li iosne et tout li barbé 
cist consauz est donnez par sens 
car boens est et de grant pourpens 
nychodemus eut un ami 
a ce conseil qui l en garni 
manda li que il s en fuist 
ou il morroit et il si fist 
et li iuif s en uunt la droit 
meis il ia fuiz s en estoit 
quant il uoient que perdu l unt 
en la meison ioseph s en uunt 
mout tristoié mout irascu 
de ce qu il l ont ainsi perdu 
l uis de l ostel ioseph brisierent 
si le pristrent et emmenerent 
mais aincois le firent uestir 
car il estoit alez gesir 
demandent li quant l ont tenu 
que il auoit feit de ihesu 
ioseph respont isnelement 
 quant ie l eu mis ou monument 
a uos cheualiers le lessei 
et en ma meison m en alei 
ce sache diex que puis n ou ui 
ne meis puis paller n en oi  
cil li dient  tu l as emblé 
non ai en moie uerite 
il n est pas la ou mis l auoies 
enseigne le nous toutes uoies 
ie ne sai ou est s il n est la 
ou ie le mis quatre iours ha 
et se lui pleist que pour lui muire 
bien sai ce ne me puet rien nuire  
chies un riche homme l ont mené 
forment l unt batu et frapé 
leenz eut une tour roonde 
ki haute estoit et mout parfunde 
lors le reprennent et rebatent 
et tout plat a terre l abatent 
aualé l ont en la prison 
ou plus parfont de la meison 
qui estoit horrible et obscure 
toute feite de pierre dure 
forment l ont fermee et serree 
et par dessus bien seelee 
mout fu pilates irascuz 
quant set que ioseph fu perduz 
et en sen cuer mout l en pesoit 
que nul si boen ami n auoit 
au siecle fu bien adirez 
et uileinnement ostelez 
meis diex n ou mist pas en oubli 
cui on trueue au besoing ami 
car ce que pour lui soufert ha 
mout tres bien li guerredonna 
a lui dedenz la prison uint 
et son ueissel porta qu il tint 
qui grant clarte seur lui gita 
si que la chartre enlumina 
et quant ioseph la clarte uist 
en son cuer mout s en esioist 
diex son ueissel li aportoit 
ou son sanc requeillu auoit 
de la grace dou seint esprist 
fu touz pleins quant le ueissel uist 
et dist  sires diex toupuissanz 
dont uient ceste clartez si granz 
ie croi si bien uous et uo non 
qu ele ne uient se de uous non 
ioseph or ne t esmaie mie 
la uertu dieu has en aie 
saches qu ele te sauuera 
en paradis ou te menra  
ioseph ihesu crist demandoit 
qui il iert qui si biaus estoit 
 ie ne uous puis sire esgarder 
ne connoistre ne auiser 
ioseph  dist diex  enten a moi 
ce que ie te direi si croi 
ie sui li fiuz dieu qu enuoier 
uoust diex en terre pour sauuer 
les pecheours de dampnement 
et dou grant infernal tourment 
ie uins en terre mort soufrir 
en la crouiz finer et morir 
pour l ueure men pere sauuer 
qu adans auoit feite dampner 
par la pomme que il menia 
qu eue sa fame li donna 
par le conseil de l ennemi 
qu ele plus tost que dieu crei 
apres ce diex de paradis 
les gita et les fist chetis 
pour le pechie que feit auoient 
quant son commandement passoient 
eue concut enfanz porta 
et li et ce qu ele enfanta 
uoust tout li ennemis auoir 
en son demeinne en son pooir 
et les eust tant com plust au pere 
que li fiuz naschi de la mere 
par fame estoit hons adirez 
et par fame fu recouurez 
fame la mort nous pourchaca 
fame uie nous restora 
par fame estions emprisonné 
par fame fumes recouuré 
ioseph or has oi comment 
li fiuz dieu tout certeinnement 
uint en terre et si has oi 
pour quoi de la uirge naschi 
pour ce qu en la crouiz moreust 
et li peres s ueure reust 
pour ce sui en terre uenuz 
et li sans de mon cors issuz 
qui en issi par cinc foies 
assez i soufri de haschies 
comment sire  ioseph li dist 
 estes uous donc ihesus qui prist 
char en la uirge precieuse 
ki fu ioseph fame et espeuse 
cil que iudas trente deniers 
uendi as iuis pautonniers 
et qu il fusterent et batirent 
et puis en la crouiz le pendirent 
que i en la sepouture mis 
et de cui dirent li iuis 
que i auoie uo cors emblé 
et dou sepulchre destourné 
ie sui icil tout uraiement 
croi le si auras sauuement 
croi le et si n en doute mie 
si auras pardurable uie 
sire  dist ioseph  ie uous proi 
que uous aiez pitie de moi 
pour uous sui ie cileques mis 
s i serei tant con serei uis 
se uous de moi pitie n auez 
et de cest liu ne me gitez 
sire touz iours uous ei amé 
meis n en ei pas a uous pallé 
et pour ce dire ne l osoie 
certeinnement que ie quidoie 
que uous ne m en creussiez mie 
pour ce que i en la compeignie 
estoie a ceus qui uous haoient 
et qui uostre mort pourpalloient  
lors dist diex  auec mes amis 
et aueques mes ennemis 
estoie meis quant auenue 
est aucune desconuenue 
n i ha mestier senefiance 
or le uous leirei en soufrance 
tu estoies mes boens amis 
pou ce estoies o le iuis 
et bien seu que mestier m aroies 
et au besoing que m eideroies 
car diex mes peres t eut donné 
le pouoir et la uolente 
que peus pilate seruir 
qui si le te uoust remerir 
de ten seruice te paia 
en ce que men cors te donna 
hay sire ne dites mie 
que miens soiez n en ma baillie 
si sui ioseph ie l direi bien 
ie sui as boens li boen sunt mien 
sez tu que tu as deserui 
en ce que ie donnez te fui 
la uie pardurable aras 
quant de cest siecle partiras 
nul de mes deciples o moi 
n ei amené sez tu pour quoi 
car nus ne set la grant amour 
que i ai a toi des ice iour 
que tu ius de la crouiz m ostas 
ne ueinne gloire eu n en has 
nus ne connoit ten cuer loial 
fors toi et dieu l esperital 
tu m as amé celeement 
et ie toi tout certainnement 
nostre amour en apert uenra 
et chaucuns sauoir la pourra 
meis ele sera mout nuisanz 
as mauueis iuis mescreanz 
en ten pouoir l enseigne aras 
de ma mort et la garderas 
et cil l auerunt a garder 
a cui tu la uoudras donner  
