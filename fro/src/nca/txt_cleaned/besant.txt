pur ceo que ieo ne uoil muscier 
le besant deu ne acorcier 
mes mettre a creis e a usure 
dirrai tant com leisir me dure 
car ge ne sai quant il uendra 
ne a quele hore il me somondra 
que deuant lui uienge a conter 
sauoir com bien purra durer 
le guain que ieo li ai fait 
e que de son auoir ai trait 
si ieo n ai son besant dublé 
il dirra que ieo auerai emblé 
le suen come felun malues 
e si ne m amera iames 
ainz me ostera de sa comune 
puisque deus fist soleil e lune 
ne fu onques si grant mestier 
de sa uenue bien gaitier 
certes com il est ui cest ior 
il nus a somons par amor 
a un conui qu il a fait grant 
mes tuit li plusur uunt querant 
escusacion d aler i 
e se retraient del conui 
li uns dit qu il ad femme prise 
li autres que marchandise 
a faite ou il l estuet aler 
por saueir e por esprouer 
que il i porra gainer 
li tierz se fait essonier 
qui a achaté une uile 
plus de cent mile fiez cent mile 
s escusent en ceste maniere 
e si se retraient ariere 
del conui ou dieus les somont 
quant il uendra en l air amont 
si sanglent e si coroné 
com il fu en la croiz pené 
les mains percees e les piez 
u les treis clous furent fichiez 
e le coste a descouert 
dont le sanc parra en apert 
coment l oseront ueeir 
qui pur un terrien aueir 
qui ci trespasse en petit de hore 
ont quis essoine e fait demore 
de uenir a son comandement 
e il uendra si sodeement 
certes que nus ne sauun quant 
au matin ou au coc chantant 
ou a mienuit ou al seir 
si nus deusom purueeir 
que ceo sauum de uerite 
e laissier cele uanite 
qui en cest siecle nus retient 
quant nus sauon bien que il uient 
e il meisme le nus dit 
c est merueille que si petit 
contre sa uenue ueillon 
e si poi nus apareillon 
quant salemon out tut ueu 
e tut oi e tut seu 
quanque desuz le ciel aueit 
si dist il qu il n i saueit 
nule chose fors uanite 
par le haut rei de maieste 
qui fist ciel e terre e abisme 
ieo m esmerueil de mei meisme 
qui sai que c est uoir que ieo di 
e me retrai de cest conui 
seignors si ore uolez entendre 
se deu plaist uus porrez aprendre 
aucune ueie profitable 
por uenir a si haute table 
e des noces ou nul ne entera 
qui a dreit uestu ne serra 
de couenable uesteure 
car l om n i ad d autre grant cure 
guillame uns clers qui fu normanz 
qui uersefia en romanz 
fablels e contes soleit dire 
en fole e en uaine matire 
peccha souent deus li pardont 
mult ama les desliz del mond 
e mult serui ses enemis 
qui le guerreeint tut dis 
auant orrez bien qui cil furent 
qui le trairent e decurent 
si com il ont maint autre fait 
bien uus serra auant retrait 
mes issi auint ceo fut ueir 
qu il iut un samedi al seir 
en son lit e se purpensa 
de cest siecle qui si passa 
qui est si fals e si deceuanz 
e pensa qu il aueit enfanz 
e sa moiller a gouerner 
en ne lor aueit que doner 
s om ne li donout por ses diz 
donc pensa qu il ert malbailliz 
se le somoneor uenist 
qui idonques le somonsist 
et qui deist  leuez leuez 
seignors qui estes atornez 
entrez as noces od l espos 
car ia sera close a estros 
la porte qui ne ouera mes  
donc pensa qu il esteit malues 
qu il n aueit oile ne clarte 
ne nule oure de charite 
ne uesteure couenable 
por uenir a si haute table 
e par deuant si bon seignor 
qui li aueit fait tant de henor 
qu i li out son besant baillé 
qu il n aueit pas multeplié 
donc pensa guillame coment 
deus aueit el comencement 
crié e ciel et la terre 
e dont mut la premiere guerre 
de l angle que orgoil decut 
dont en enfer chair l estut 
donc pensa come deus fist home 
que il chaca por une pome 
que il mania sus son defent 
mult ot le chaitis petit sens 
e tuz ses eirs puis en enca 
que cele guere comenca 
furent en paine e en dolur 
desque atant que le salueor 
qui descendi del sain al pere 
uesti char en la uirge mere 
e uint reaindre les chaitifs 
qui aueient esté futis 
e en tenebrose prison 
dom il les traist a guareison 
ainceisqu il uolsist mort suffrir 
en croiz ou il se uint offrir 
aueit il fait multes uertuz 
les surz oir parler les muz 
morz suscita leprus guari 
paraletiques autresi 
a ses desciples sermona 
e mainte essample lor dona 
e bien lur dist qu il reuendreit 
e que al reuenir uoldreit 
aconte oir de ses serganz 
si des petiz come des granz 
por ceo que ceo ne puet faillir 
qu il ne uoille au reuenir 
acontes oir de chescun 
ia ne serra esparnié un 
pensa guillame qu il fereit 
uers consonanz ou len porreit 
prendre essample e bone matire 
del monde hair e despire 
e de nostre seignor seruir 
tant come l ome en a leisir 
el contemple qu il fist ces uers 
aueit la mort geté enuers 
le rei de france lois 
qui ert eissu de son pais 
por autrui tere purchacier 
les prouenciaus cuida chacer 
les tolosanz prendre e honir 
e quant il cuida tut tenir 
tut guaigner e tut aueir 
si li failli tut son espeir 
de france ne de normendie 
ne de tute sa seignurie 
ne des granz terres qu il teneit 
ou fust a tort ou fust a dreit 
n ot que siet piez tant solement 
atant reuint son tenement 
e nepurquant il ne tint rien 
car la tere ceo sai ieo bien 
tint lui car il n ot nul poeir 
ne ne pot puis le cors moueir 
en poi de hore deuint charoine 
e de la langue e de la loigne 
del nes la ou il fu plus bel 
firent uerms tut lur auel 
onqes chastel ne fortelesce 
ne seignurie ne richesce 
ne bon cheual ne armeure 
ne preciouse uesteure 
ne tur de piere e de mortier 
ne li pot la auer mestier 
al ior qu il fu en terre mis 
out mil ribals en son pais 
greignors de lui e mult plus forz 
e a l hore qu il furent morz 
chescun out la fosse greignor 
que la fosse au rei lur seignur 
unqes nul d els n aueit auant 
eu de terre plain son gant 
mes donc out chescun de tant plus 
qu en greignore fosse fu enclus 
donc ne ualut sa dignete 
sa force ne sa poeste 
nient plus que de son uilain 
ausi reuendra il demain 
a cent princes qui sont el monde 
la mort a sa pierre en sa fonde 
tut aprestee por lancier 
nus ne puet uers lui muscier 
contre li n a nule garite 
fei que dei sainte margarite 
merueille est que nus ne penson 
e de la beste e del peisson 
e de l oisel qui se porueit 
au tens que porueer se deit 
e home ne se purueit mie 
a qui deus a mis en baillie 
quanque a soz le firmament 
c est merueille si deus m ament 
que cil qui ad sen e reson 
n esgarde en aucune seson 
dom il uient e ou il repaire 
e a quel chief il l estuet traire 
de grant uilte est conceu 
e quant il a noef meis geu 
en prison el uentre sa mere 
donc uient une dolur amere 
qui la prent e la femme crie 
e reclaime sainte marie 
mult dolorousement qu ele li ait 
dauid le prophete nus dit 
que ses dolurs e ses haschees 
sont por un poi aparagees 
as dolors que en enfer sont 
quant cis emfes est nez el mond 
la premiere chose qu il fait 
quant il est nez si crie et brait 
quant il ist de prison si plore 
e se guarmente en eis l ore 
e mainte feiz est auenue 
en cest point grant descouenue 
ainzqu il ait sa mere guerpie 
l a il tele hore est si blesmie 
e si quassee e si desrote 
qu ele pert la force tute 
e qu ele moert de la dolur 
l emfant qui comence son plor 
de dolur uient en dolur entre 
s il fust au partir del uentre 
porté maintenant au tumbel 
ceo li deust estre mult biel 
si fust il ueir se il seust 
quels pas repasser il deust 
mes par fei il ne l siet nient 
qu il n a mie tant d escient 
come un autre petit feon 
de une beste que nus ueon 
li feonez s aparceuereit 
dedenz siet iurz que nez serreit 
qu il uoldreit prendre e malfaire 
e se sauereit ariere traire 
e li emfes quant il est nez 
e en clutez enuolupez 
epassera mult long termine 
ainzqu il sache sa tettine 
prendre s om ne li met a boche 
e quant li termines aproche 
qu il deit aler e parler 
donc le couient il mielz garder 
que il ne chiece en ewe ou en feu 
ou en autre pereillus lieu 
par mult grant cure est mis auant 
iesq a set anz est il enfant 
e desq a quinze uasleton 
a petit de descrecion 
ainzqu il seit parcreuz e granz 
a il passé uint set anz 
ou trente ceo n est mie dote 
donc deit il aueir sa force tute 
e donc quant len li a apris 
dom il uint e ou il fu pris 
e a quel fuer il reuendra 
ia li chaitif plait ne tendra 
donques s orgoillist e estent 
a sa ioliuete entent 
e si guerreie damnede 
de ceo qu il li a doné 
se il est fort si uelt combatre 
por son poure ueisin abatre 
s il est sages si uelt plaider 
por autrui terre guaigner 
s il est biaus si uelt faire amie 
desqu il auera blesmie 
la femme son prosme ou sa fille 
ne se preisera une bille 
se tost n en a uint ou trente 
ou chescun ior une de rente 
donc comence sa leccherie 
sa malueste sa beuerie 
donc ne fine del suen despendre 
tantque il n a mes rien que prendre 
e quant il a tut despendu 
dont uait embler si est pendu 
ou essorbé ou esmanché 
ou mis enmi le marche 
el pillori trestut un ior 
ia puis ne uiuera a honor 
uncore s il criast donc merci 
quant auenu li est issi 
e il laissast sa glotonie 
sa malueste sa felonie 
serreit ceo merciable chose 
mes ainz serra la porte close 
ou il esteit somons de entrer 
que il se uoille purpenser 
en sa folie demorra 
desique atant qu il morra 
e uncore quant il sent la pointe 
de la mort qui a lui s est iointe 
ne se uelt il faire confes 
ne ne uelt descharger le fes 
por nul qui le sache somondre 
q el fonz de abisme n afondre 
e quant l alme est del cors partie 
qui li fist male cumpaignie 
esgaree est e dolorouse 
e uait en ueie tenebrouse 
qui la uerite en uelt dire 
ele deit bien del cors maldire 
que tuteueies fist son bien 
e a l alme nient del suen 
l alme s en part del cors se plaint 
qui mult hidosement remaint 
les eulz tornez gole baee 
n a donc ami qui mult ne l hee 
e qui n ait fricon e pour 
d estre od lui sul a un iur 
e qui tost ne l enterrereit 
en poi d hore tel deuendereit 
que nus ne l porreit suffrir 
ne fiz ne fille por morir 
en terre boter le couient 
e sauez donc que il auient 
quant cele charoigne est enclose 
il auient meruellose chose 
car les uerms qui de la char nessent 
de la char maintenant se pessent 
qui soleit estre e bele e clere 
les enfanz maniuent lur mere 
ci a mult grant descouenue 
quant l enfant sa mere maniue 
mielz li uausist ceo sachez bien 
que il eust esté un chien 
car il eust rien a respondre 
quant len nus uendra tuz somondre 
quant tutes almes reuendront 
a lur cors que eus reprendront 
se li cors ad esté neiez 
penduz ou ars ou escorciez 
ou uentez en poldre menue 
si serra l alme reuenue 
idonc el cors qu ele out ainceis 
ceo ne tenez mie a gabeis 
car si issi ne l creeiz 
iames sauuez ne serreiz 
seignors c est mult grant merueille 
q ome ne pense e qu il ne ueille 
e qu il n entent a bien ourer 
tant com il i puet recourer 
il conuist bien et siet de ueir 
que sa richesce e son aueir 
li faudra tute au derain 
e il ne uelt tenir son frain 
qu il ne set fol e desreé 
a tuz les iurz de son ee 
es deliz del monde se fie 
e si n a terme de sa uie 
il aune tresor ici 
de quei il sera malbailli 
mes se el ciel les asemblast 
iames larron ne li emblast 
mes ici li emblent larrons 
qui li effondrent ses maisons 
folement a son tens usé 
qui a mis en sac pertusé 
toteueies tut son tresor 
il s en repentira uncor 
qui en terre tresor aune 
dom il ne uelt faire commune 
il l aune en trop malueis leu 
car il aune l ire deu 
encuntre lui au ior de l ire 
a cel ior qu il uendra dire 
 alez malueis alez alez 
uus maldiz uus maleurez 
qui unqes ne me herbergastes 
ne a mangier ne me donastes 
qui onques bien ne me feistes 
quant nu e poure me ueistes 
alez languir el feu durable 
qui est as angles au diable 
aparaillé sanz finement 
des le premier comencement  
seignors tant com nus sumes uifs 
e de nos cors poestifs 
por deu car nus porpensisson 
que cele ueie ne alison 
ueion quel enemis ceo sont 
dont chescun home a treis el mond 
dont guillame uus dist auant 
que il lur fu obeisant 
chescun home a treis enemis 
l un est chescun ior enmi son uis 
que iames ne s en partira 
e tuteueies li rira 
li autres est soz sa chemise 
e li tierz qui les dous atise 
est entor lui e nuit e iur 
mes l ome aureit si grant peor 
se il ueit celui el uis 
que il s enragereit tut uis 
por ceu se cele le cuuert 
qu il ne uait mie a descouert 
cist est l ancien enemi 
qui tuz iors a home trai 
c est cil qui fist home pecchier 
e sur defens le fruit mangier 
li autres qui est soz les dras 
uelt tuz iurz estre biaus e gras 
c est sa char qui tut dis le entice 
que il li face sa delice 
 sire  fait ele  gardez mei 
que ieo n aie faim ne sei 
cuchiez mei bien e en biau lit 
e me faites tut mon delit 
uestez mei suef e souent 
tant com uus estes en iuuent 
me faites ceo que ieo desir 
asez auerez uncore leisir 
de faire uos oblacions 
geunes e afflictions 
faites mei ma uolente tute  
e issi desturbe ceste glote 
ceste malueise orde pudlente 
tut ceo que a deu atalente 
e le tierz enemi que fait 
qui tut dis deuant lui s estait 
cist mondes od sa uaine gloire 
il li tolt tut le bon memoire 
tuz iurz li dit  faites biau sire 
tut ceo que uostre char desire 
se uus uolez aueir hautesce 
querez auoir querez richesce 
en auner pensez tut dis 
querez uus autre paradis 
que seeir en tel palefrei 
od tel herneis od tel agrei 
e de uestir tel uesteure 
e de chaucier tel chauceure 
e de mangier ces beals mangiers 
e de beiure ces uins de angiers 
e de aueir cele meschinette 
qui uncore est pucele nette 
demandez uus autre solaz 
que de gisir entre ses braz 
quel pareis uolez uus aueir 
querez terre purchaciez rente 
que ualent uint liures ne trente 
mes se mil liures eussiez 
cel bois acheter peussiez 
cel biau pre e cel bon molin 
e cele uigne ou tant crest de uin 
si riches estes e mananz 
tuz uus serront obeissanz 
se rien n auez ren ne ualdrez 
com un chaitif de faim morreiz  
issi li mondes le sarmone 
e sa char tuz iurz l aguillone 
e li tierz dont ieo uus ai dit 
met tuteueies en escrit 
tuz ses mesfaiz e ses pecchiez 
dont li chaitif sera iugiez 
ci a treis feluns auersaries 
e home ne se paine gaires 
de bones armes purchacier 
a ces treis enemis chacier 
ainz dit aucun  ceo est eschar 
coment chastierai ieo ma char 
beiure e mangier la couendra 
ou en poi d ore me faudra  
c est uerite ceo couient mon 
mes beiure e mangier par reson 
deuereit faire qui se uoldreit 
garder e sustenir a dreit 
sanz glotonie e sanz iueresce 
dont la char se herice e dresce 
qui la megrie e la tient basse 
fole uolente li trespasse 
plus tost que quant ele est en gresse 
cil la mestrie qui l abesse 
e li acore son auel 
com l ostricer fait son oisel 
qui l abesse quant trop est gras 
sa char li molle ignelpas 
que la gresse ne le sormont 
il a maint home eu el mond 
qui tant aueit sen e ualor 
quant il senteit fole chalor 
que en freide ewe se lancot 
e iloecques tant demorot 
qu il n aueit talent a leisir 
de nule rien fors de couerir 
e si cil le fist sagement 
maint autre fai ui autrement 
od ses treis enemis s en uait 
e siet bien que chescun le trait 
el feu que ia n en prendra fin 
e il uait de gre le chemin 
de gre guerpist son salueor 
e se prent a malueis seignor 
allas si bon seignor il laisse 
e uers si malues il s abeisse 
les biens de l un ne puet nus dire 
ne les mals de l autre descrire 
li bons l aime e l autre le hiet 
e quant li chaitif bien le siet 
ne deit il estre mult blasmé 
quant celui qui tant l a amé 
guerpist e s en uait od celui 
qui tuz iurz pense a son ennui 
se ieo ere a la curt le rei 
od biau hernais od bel agrei 
e ieo mangasse del rei pres 
e geusse en sa chambre ades 
e il me deist ses cunseiz 
ses priuetez e ses segreiz 
se ieo donqes le rei lessasse 
e un uilain seruir alasse 
qui mult grant honte me feist 
e chescun ior bien me batist 
e me feist ses boes garder 
son fien mener e carier 
e me peust malueisement 
e me uestist plus pourement 
e me feist la hors al freit 
tant com le fort yuer durreit 
por ses bestes garder remaindre 
qui deuereit ma mesaise plaindre 
par reson dire me deust 
qui mon afaire coneust 
 certes guillame ne me chaut 
se tu as trop ou freit ou chaut 
quant tu si bon seignor lessas 
e a si malues t en alas  
dont uient a home tel corage 
e tel deuerie e tel rage 
e a femme tut autresi 
certes ieo ai ueu e oi 
que femme aueit dous ameors 
l un li faseit totes henors 
e li autres la honisseit 
e la chacot e la bateit 
e ele suffreit e mielz amot 
le ribaut qui la defolot 
que le biau bacheler curteis 
qui ne feist rien sor son peis 
mes uolentiers la maintenist 
come son cors s ele uolsist 
fei que dei a mon creatur 
grant merueille a ici entur 
home qui de son gre foleie 
e prent a escient la ueie 
ou il siet tuz ses enemis 
ceo est bien dreit qu il seit oscis 
ore uus dirrai premierement 
dont ieo me merueil durement 
car ceo est merueillose chose 
del bon clerc qui entent la glose 
e tut le texte de la lettre 
e en quel sen l en deit mettre 
e entendre espiritelment 
qu il se retrait tut ensement 
del conui com un home lai 
e ensement quiert deslai 
de tuz clers ne parroc ieo mie 
plusors demainent poure uie 
por bien faire e por bien aprendre 
seurement poent atendre 
se deu plaist le somoneor 
ou a mienuit ou au ior 
li bon reclus li bon chanoine 
li bon hermite li bon moine 
qui sont tut dis obedient 
de ces ne me dot ieo nient 
mes ieo uei clers qui riche sont 
qui granz rentes e beles ont 
qui en malues us les despendent 
e qui a deu petit en rendent 
e quant aucun est tant haucé 
par symonie ou par pecche 
qu il a un euesche en garde 
tantost uers les deners esgarde 
maintenant aune tresor 
e comence a coillir estor 
sa rente ualt mil mars ou plus 
e s il n est entré par l us 
en la faude entre ses berbiz 
come lerres serra honiz 
tost en auera uint mile en baille 
mes gard bien que une n en faille 
car si il la pert par sa mesgarde 
iustise e uerite esgarde 
que de son cors la raindra 
quant le somoneor uendra 
icest dolent ceo m est auis 
s est en grant auenture mis 
qui tantes almes deit garder 
e a saluacion mener 
il en respondra en tel point 
por ueir de ceo ne dot ieo point 
qu il uolsist mult melz al ior 
que il fu mis en cele henor 
que il fust alé habiter 
desuz une roche de mer 
e quant beau tens feist peschast 
e une feiz le ior mengast 
la meite de sa saolee 
sur une table si lee 
q a paine i seist s esquiele 
mult li fust icele hore bele 
mes il ne uoleit fors hautete 
e quant il ot la grant richete 
les rentes de la haute iglise 
dom il deust a ma deuise 
le plus por amur deu partir 
e le mains a sei retenir 
de trestut ceo ne fist il rien 
ainz fu plus aueir que un chien 
qui un grant os a en sa gole 
ou il quide bone moole 
poi dona e poi despendi 
a grant borse faire entendi 
e manga en ses priories 
e en ses poures abeies 
e od cels qui ostels li durent 
qui par estoueir le recurent 
e donc mena sa roncinaille 
e trestote sa garconaille 
qui as ostels firent dangier 
e quant uint apres le mengier 
si uolt chescun d els aueir don 
neis le plus petit garcon 
l esuesque coupe ou palefrei 
e chescun clerc anel en dei 
e s il errast a ses deners 
il ne menast que dous somers 
e poi de cust e poi de gent 
tuz iurz acresseit son argent 
icest dolent que respondra 
quant le somoneor uendra 
al derain ior de iuise 
qui a les biens de sainte iglise 
e les besanz deu enfoiz 
certes il sera malbailliz 
e od sa croce e od sa mitre 
serra trainé cest traitre 
en la pardurable prison 
com home ataint de traison 
li euesque qui issi font 
des euesquez quant il les ont 
sont mult long de saluacion 
e cil de lor subiection 
qui en uoldra dire le ueir 
poent molt grant pour aueir 
arcediacres e diens 
e officiaus les maiens 
qui as chapitres sont les sires 
qui consentent les auoltires 
les causes iugent e terminent 
e as loiers prendre s enclinent 
les fornicacions cunsentent 
les poures chapeleins tormentent 
iustise uendent e dreiture 
mult en aueront chere cure 
e les persones qu i feront 
qui les riches iglises ont 
treis ou quatre en une prouince 
que dirront il deuant le prince 
qui lor femmes aueront peues 
des granz rentes qu il ont eues 
e marié filles et fiz 
del patremoine au crucefiz 
e les prestres paroisserez 
qui au prendre sont tut dis prez 
qui les confessions receiuent 
des dolorous qu il deceiuent 
e lor enioingnent les anuels 
e des messes e des trentels 
pernent les deniers auant main 
e lor pramettent que demain 
le seruise comenceront 
e puis apres rien ne front 
les doloros qui sont itels 
qu a ferme pernent les autels 
plus por les morz que pur les uis 
de oblacions e de deuis 
uestent e pessent lur amies 
ieo dei dire lur enemies 
car el feu enfernal les traient 
entre les dolorus qui braient 
dulz iesu christ rei celestre 
que fra cel doloros prestre 
quant l oaille qu il deit garder 
uient a lui cunseil demander 
e il l atorne en recelee 
e la nuit qu il l a estranglee 
uient par deuant la maieste 
au matin tut ensanglenté 
e lieue e couche le saint cors 
qui por raindre le mal mors 
fu sacrefié en la croiz 
coment ose lieuer sa uoiz 
cest homicide cest pariure 
c est merueille que il dure 
que la tere soz lui ne font 
desiqu en abisme parfont 
qui fait a deu tel sacrefise 
de sa fille qu il a oscise 
li offre le sanc e les os 
seurement dire uus os 
se il ne li puet uiue rendre 
deus en uoldra ueniance prendre 
dolz iesu christ rei debonaire 
tant suffristes por nus contraire 
quant uus fustes pris e liez 
e penez e crucefiez 
e uncore suffrez chescun ior 
que aucun itel peccheor 
uus messert en itele guise 
e n en pernez mie iustise 
ieo crei bien que uus atendez 
que li las se fust amendez 
uus li criez ceo sai ieo bien 
toteueies  reuien reuien 
reuien chaitif retorne tei 
torne tei ca esgarde mei 
come ieo sui dolz e pitos 
e come ieo sui anguissos 
a porchacier ta deliuerance 
uncore poez tu par penitance 
ainzque la porte seit fermee 
a mes noces aueir entree  
li clerc qui trouent en escrit 
trestut ceo que ieo uus ai dit 
deussent penser e ueiller 
e lor lampes aparailler 
car assez plus blasmé serront 
cil qui bien seuent e ne l font 
que ne serra un ydyote 
un ueillard ou une ueillote 
qui petit siet plus d une beste 
mult aueront cil greignor tempeste 
ore ai de gre les clers repris 
qui ont ueu e ont apris 
qu il deiuent faire e ne l font mie 
mes ore larrai de la clergie 
si uus dirrai des plus puissanz 
des plus riches e des plus granz 
des reis des contes e des dus 
qui des regnes ont le desus 
qui s entretolent e guerreient 
e lor poure gent desconreient 
qui totes lor guerres compirent 
souent en plorent e sospirent 
ore iert un reis de grant puissance 
ou en alemaigne ou en france 
en espaigne ou en denemarche 
ou uns quens d une riche marche 
se l un a l autre mesfait 
li uilains qui est al garait 
le compire a un ior si cher 
qu il n a la nuit ou cochier 
ainz est arse sa mesonette 
qu il aueit basse e petitette 
e pris ses boes e ses berbiz 
liez ses filles e ses fiz 
e il mené prison chaitifs 
qu il li peise que il est uis 
reis crestiens deus que fera 
qui de son regne getera 
trente mil homes combatanz 
qui larront femmes e enfanz 
com orphenins a lor ostels 
quant il uunt es esturs mortels 
dont tost en serront mil oscis 
ia puis ne uerront lor pais 
e autretant de l autre part 
ia li rei ne prendront regart 
combien en chiet en la bataille 
ia ne front conte ne taille 
ne chaut a l un qu il ait perdu 
mes qu il ait l autre uencu 
qui respondra de ceste perte 
ele n iert nient a deu couerte 
