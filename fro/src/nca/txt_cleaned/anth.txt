mes sire sainz anthoines fu nez d 
egypte si ot un mult haut home 
a pere et mult haute dame a mere et de 
grant religion plainne si fu 
gardez et norriz par si grant amor et 
par si grant diligence et 
par tel cure qu il ne quenoissoit 
nule rien se son pere non et 
sa mere et la maisnie de sa maison 
et quant i fu enfes unques ne fu 
ensiniez ne apris ensemble 
autres anfanz de fables que l escriture 
contoient que li poete 
auoient fait et c on lisoit es 
escoles mes il qui estoit 
ententis a totes bones hueures 
demoroit toz tens et arestoit 
en maison sanz faire nule folie ne nule 
mauuaise anfance et mult 
souuent aloit a l igliese ensemble 
son pere et sa mere ne ne 
siuoit unques les anfanz qui 
estoient de son aage de faire 
anfances mes les choses c on li 
conseilloit en sainte iglise qui 
au salu de l emme estoient et au 
profit des commandemenz 
gardoit il et retenoit en son 
cuer et ert mult humilianz 
et obedianz a son pere et a sa mere 
ne unques n ennoia 
a cels qui ensemble lui estoient 
si con li plussor enfant 
suelent faire qui sunt nouri 
docement et soef n onques 
ne demanda nulles uiandes si non 
celes qui apareillies li furent 
ne ne requeroit autre chose que ce 
c on li donnoit et 
ce li sofisoit moult bien 
quant saint anthoine ot yy anz ou yy 
si li furent morz pere 
et mere et remest ensemble lui tant 
suelement une soe petite 
suer si prist la cure de sa maison et 
de sa maisnie et de sa 
seror et mult honestement un ior auint 
li sainz enfes aloit 
a l igliese apres ce que son pere et sa 
mere auoient esté morz 
et si n erent mie yy mois pasez 
adonsqu il auoient esté 
mis en terre si com il aloit tote la 
uoie il se prist a 
porpenser comment li apostre 
auoient laissié lor richeses por 
ensiuir 
nostre seignor et li plusor apres en 
auoient tot uendu 
quanqu il auoient et mis au piez des 
apostres por departir et doner 
au poures et si prist a penser que lor 
esperance ert mult 
grant et bone por auoir la 
gloire des ciels dementiersqu 
il pensoit ce si entra en l 
iglise dont auint si com len 
lisoit 
l euangile ou il ert escrit ce que 
nostre seignor dist au riche 
home   se tu uiels estre parfaiz 
uent quanque tu as si 
depar au poures et si m 
ensui tu enn auras 
grant tresor el ciel  et quant li enfes 
l entendi bien et quant 
il ot oi il retint en sa memoire ausi 
com de par de et ausi 
con cele escriture fust por lui 
racontee et si traist a lui lo 
commandement de nostre seignor et apres 
lo seruise se parti 
maintenant do mostier si uint en sa 
maison et departi et dona 
a ses uoisins et dona yy boniers de 
bone terre qu il auoit por 
ce qu il n en chaist en aucune moleste 
ne aucuns maus n en uenist 
ne a lui n a sa seror par auenture et 
totes les autres choses 
qu il auoit si com de moble 
uendi il s en asembla mult 
grant 
auoir qu il departi et dona au 
poures mes neporquant en 
retint il un poi auec sa seror por ce 
qu ele estoit 
fenme et de plus foible nature car 
fenme ne se puet mie en 
tel meniere deduire ne maintenir com 
fait li hom c estoit 
la pensee do iouencel 
apres ce qu i ot ce doné et departi 
et doné mult grant auoir au 
poures por l amor nostre seignor il 
rala a l iglise 
por ses oraisons faire si com il 
auoit acostumé et por oir la 
seruise donc entendi les paroles 
nostre seignor qu il dist en 
l euangile ce est a dire   ne 
pensez mie a la chose de 
l  adont se departi li sainz 
enfes do mostier si dona quanque 
li estoit unques remes au poures 
por les commandemenz nostre 
seignor acomplir et faire dont il ne 
uoloit issir en nulle meniere 
il commanda sa seror et mist auec 
bones damoiseles qui uirges 
estoient et si lor proia et 
dist que elles ennorassent et 
doctrinassent selonc lor uies par 
bons essemples lors s en departi 
sainz anthoines li bons iouenciaus et 
traist se ensus de toz cels 
qui lo conoissoient ne puis a sa 
maison ne repaira si commenca 
a mener mult aspre uie et mult sainte 
si com uos orrez auant 
retraire si li oirs ne uos ennuie 
adonc n estoient mie 
iglises ne habitacions de sainz homes 
si espessement com elles 
furent puis ne nul ne menoit 
adont en cele contree uie d ermite 
mes quiconques uoloit adont seruir 
nostre seignor ententiuement 
si se metoit adonc fors de la uile 
dont il hert et la manoit 
et arestoit ausi com li reclus 
font ore 
sainz anthoines qui s en aloit por 
mener uie sollitaire troua 
un ancien hom qui des s anfance s i 
ert traiz ensus de humaine 
compaignie quant sainz anthoines lo 
uit si li plot sa uie et si 
se pensa qu en maniere se 
porroit il bien demaner et encore 
mielz se il pooit et autre enuie n 
auoit il en lui ne n ot unques 
que de s entente metre au mielz 
faire illuec habita il premiers 
ioste l abitacle de celui por maner 
sainte uie sanz compaignie 
dont commenca li sainz enfes par 
tot a enquerre les sainz homes 
qui saintement uiuoient por uoier 
la meniere comment il se 
maintenoient ce faisoit il ausi 
com li tres sages lions qui par tot 
quiert sa pature et sa uiande ne ne 
repairoit unques truqu atantqu 
il l auoit trouee ausi ne uoloit 
li bons iouenciax a son habitacle 
tresqu atantqu il auroit troué 
les sainz homes qu il aloit querre 
et si 
seroit enbeuz et doctrinez de lor 
saintes dotrines et de lor 
bones paroles et adont s en 
repairoit il a son habitacle ariere 
ausi comme li ez fait quant li 
ez s est bien chargié de 
miel et de cire a ce auoit il 
confermé son corage si qu il ne li 
souenoit des richesces son pere ne 
sa mere ne ne li chaloit de 
parent ne de proisme por auoir solaz 
ne confortement 
il se raualloit de l ueure de ses 
mains por ce qu il auoit 
oie l escriture qui dist c est a 
dire qui non labore 
non maniust mie il ert assiduement 
en oroisons quar il 
auoit oi et apris qu on doit 
nostre seignor proier toz iors 
merci sans cesser il retenoit si tot 
le conmandement de l 
escriture par son bon corage qu il lo 
faisoit et aemplisoit 
et sa bone memoire ualoit autant 
comme s il eust deuant 
lui toz les bons liures 
ainsi commenca a mener sainz 
anthoines si sainte uie que tuit li 
frere qui nostre seignor seuoient l 
amoient par bon cor et auoit 
lor 
graices et li moine qui estoient 
si uoisin et qui prochain 
estoient de son habitacle lo 
clamoient saint hom autant com se ce 
fust 
lor filz ou lor pere quar el iouencel 
auoit pacience et docours 
et charitez et benignitez et 
misericorde et toz ces biens 
pensoit 
il a emplir et a faire a ce que sainz 
anthoines auoit commencié a 
mener 
si sainte uie li diables qui toz les 
preus het fu mult 
dolenz de ce qu il ueoit 
croistre si granz uertuz el iouencel 
si se pensa qu aysi n iroit mie 
la chose enz lo deceuroit par 
ses besdies et par ses males auentures 
donc lo commenca a tempter 
en ceste meniere il li metoit deuant 
en sa pensee et en sa memoire 
les granz richoises et les granz 
posessions qu il auoit laissies et 
sa seror 
qui sanz pere et sanz mere estoit or 
femne remese et desconseillie et de 
la hautesce et de la lignie et de l 
enmor des choses terriennes 
et de la gloire de cest siecle et les 
bons boiures et 
les bones uiandes et toz les autres 
deliz et les autres dolcours 
de ceste uie apres ce li rementoit 
deuant que grief chose auoit 
entreprisse a faire et grant trauail et 
grant paine selonc la fragilite 
de son cors et li tens estoit lons 
a uenir encoisqu il eust 
ceste hueure consonmee amplie de uertu 
parfaite en ceste maniere 
le li ennemis plusors foiz mes li 
bons iouenciaus estoit encontre 
ces temptations et encontre ces pensees 
par son ferm corage 
et si les sormontoit totes par 
saintes oroisons et par saintes 
hueures quant ce uit li deables si 
fut mult dolenz si 
recommenca 
a asaillir le iouencel de toz ses engins 
il s aparoit par nuit 
a lui e a uision ausi comme une belle 
damoisele por lui en tel 
maniere decoiure et par ior l 
asailloit il a ueue qu il 
sembloit 
que sainz anthoines se combatist a lui 
si com il faisoit 
car li enemis s esforcoit de metre 
el saint home les 
ordes pensees et si se penoit de 
les fors giter par asidues 
oroisons ensi l asailloit li deable 
en totes les manieres qu il pooit 
ne sauoit et li bons iouenciaus qui 
cremoit les tormenz et les 
flammes do feu parmenable sormontoit 
toz ses engins par ses saintes 
ieunes et nostre sires aidoit si 
son contre lo deable et donoit 
si grant force que li sainz hom 
pooit bien dire   ie ne 
contrestois mie a l enemi par moi ne 
par foie mes par la force de dieu 
qui en aie m est  
quant li deable uit a la parfin qu 
il ne porroit sainz xm uaintre 
ne oster fors de la bone pensee par 
chose 
qu il seust faire ne par lui 
tresmuer en belle damoisele ne par yy 
autres choses et menieres dont il l 
auoit essaié a descoiure si 
fut mulz dolanz et tristes 
si s aparut a saint anthoines 
teus com il deuoit estre ausi 
com uns enferms noirs 
laiz et hideus si se laissa 
chair a ses piez si commenca a 
parler a uoiz humaine et tot en 
plorant a dire 
  ie ai mult de genz soduiz et 
deceuz mes or sui ie par toi 
sormontez ausi con i esté par 
mainz hautres sainz homes  
quant senz anthoines uit l enemi 
de tel forme si noir et si lait 
si li demanda qui il estoit qui 
parloit a lui en tel meniere 
li deables respondi et si dist   ie 
sui apelez esperiz de 
fornication par mon et droit non ie 
sui cil qui mainz homes 
ai fait repairier a lor granz 
pechiez quant il se uoloient 
retraire et retenir de bien faire par 
mes temptacions ie sui cil 
qui t ai tempté et essaié por 
deceuoir mes ie ne te puis 
uaintre  quant sainz anthoines oi 
ensi parler lo deable il rendi 
graces a nostre iesu crist et fu mult 
plus que deuant confermez en 
saintes hueures et plus hardi enuers 
lo deable 
si li dist   mult ies laiz et 
ydos et ententis a mal 
faire por ce te doit len bien 
despire quar en ta chiere n en ta 
semblance ne puet len esgarder ne 
atendre se malauenture non de 
tote chose et sachiez bien que ie n 
ai cure de toi ne de tes 
oures  et commenca sainz anthoines 
a dire cest uers do sautier 
en regardant uers lo ciel c est a 
dire nostre sire est 
adierres a moi et ie m esleescerai 
sor mes ennemis dementiersque 
li sainz hom disoit cest uers de 
bon cuer s esuanui le 
deable deuant lui si qu il n o uit 
mie ce fu la premiere 
uictorie que sainz anthoines ot 
contre l ennemi quar bien sachiez 
que li ennemi ne lo laissa mie 
atant ne n ot encore mie perdue 
sa force ne ses males auentures ainz se 
commenca a porpenser 
en quel maniere il lo porroit faire 
trabuchier de la tres haute uoie 
que li sainz hom auoit commencie si 
commenca nouelles ars et 
nouelles malauentures a porpenser si con 
cil qui a autre chose n 
auoit s entente ne sa cure 
li sainz hom qui sages estoit 
des escritures sauoit bien que li 
deables uoloit en plus de yy 
manieres ceus qui de bien faire se 
penoient si se regardoit por ce 
et trauailloit son cors plus 
et plus por ce qu il ne fust uaincus 
en alcune meniere et si auoit 
atorné do tot en tot son corage a 
bien faire si que cil qui lo 
ueoient se merueilloient comment 
en si ione home pooit auoir 
si parfaite astinence quar il ert de 
tel meniere que par la uolente 
qui en lui estoit de nostre seignor 
seruir qu il ne li sembloit 
mie greuance de penance soffrir tant 
fust aspre ne grauase 
souent estoit en oroisons ne 
menioie chacun ior qu une foiz 
et celi estoit quant li solauz 
ert esconsez en la uesprees 
dont menioit pain et sel tant 
solement et de tel uiande auoit il 
meesmement grant astinence quar il en 
menioit mie a otraige et 
beuoit petit d aigue quar il ne 
uoloit mie que point i eust 
desmesure de char de uin me puis ie 
bien taire qu il n en 
gostoit quar adonc en cel tempore ne 
gostoient li sainz home ne li 
moine qui uoloient mener solitaire 
uie por l enmor nostre seignor 
quant sainz anthoines se uoloit 
cochier il n auoit mie lit de 
moles coltes ne dras de lin ne de soie 
encois se couroit soz une 
nate tant solement mesque tant i 
auoit d amende qu apres sa char 
auoit 
une haire mult aspre et mult dure 
et a la foie quant ce 
li sembloit trop mols si se 
cochoit sor la terre tote nue 
quar il ne uoloit mie par les aises 
de cest siecle qui tost sunt 
alees aquerre la dolor et la tristesse 
del fue parmenable 
en tel meniere se deduisoit sainz 
anthoines et si se pensoit 
que qui nostre seignor uoloit seruir 
ensi com il auoit entrepris qu 
il deuoit prendre exemple a elye le 
prophete qui premerainement l 
auoit demanee tele dont se 
departi il de la o il estoit 
arestez 
si ala en un leu solitaire qui de la 
uile ert pres ou il auoit 
une celleite si se mist dedens por 
arester et manda a un son cosin 
qui en la uile menoit qu il li 
aportast uiande tele com il 
auoit 
acostumee a mengier por sostenir son 
cors et sa uie et il si fist et 
quant il li auoit aportee il s en 
partoit et sainz anthoines 
demoroit toz seus en son 
habitacle quant ce uit li deables 
si en fu mult dolanz quar il 
cremi que maint autre 
ne preissent a lui essemple de mener 
tel uie sollitaire tantqu 
il alassent abiter en l ermitage 
dont prist li ennemis de ses 
compaignons ensemble lui si bati 
tant sainz anthoines qu i lo 
conbrisa tot et fist plusors 
plaies por ce qu i li cuida tolir 
l aler et la parole et saint anthoine 
meesme lo reconta apres 
et dist que les plaies furent si 
granz et si cruoses 
qu eles trespasserent les dolors et 
les tormens de cest monde 
mes la haute misericorde de dieu qui 
unques ne faut au suens 
garda lou saint home que li ennemis 
ne li toli mie la uie 
quant uint l autre ior apres le frere 
qui li soloit aporter la 
uiande reuint si troua l uis 
brisié de l abitacle et saint 
anthoine 
gisant ausi comme mort tot estendu a 
la terre lors lo prist a son 
col si l emporta a sa maison a la 
uile quant ce sorent 
si uoisin et si parent si 
acorurent de totes parz et 
conmencerent 
grant duel a faire por lo saint home 
ensi furent tresqu atantque 
la meenuit pres fut trespasee dont 
furent si agreué de dolor et 
de l aste que tuit s endormorirent 
lor reuint li esperiz en 
saint anthoines si sopira et 
leua son chief amont a mult grant 
painne et quant il uit que tuit 
dormoient fors celui qui l 
auoit aporté il lo cena que 
uenist a lui et cil i uint si li 
proia qu il lo reportast a son 
habitacle et n esueillast nul 
de cels qui la dedenz dormoient 
cil ne li uost contredire 
ainz lo reporta la ou il l 
auoit pris 
ainsi redemora sainz anthoines 
toz seul si com il l auoit 
a costume li sainz hom ne pooit 
estre droiz por les plaies 
qui totes erent nouelles ainz 
li couenoit tot en 
gisant faire a nostre seignor ses 
oroisons et ses proieres 
et quant il auoit oré et proié 
si criot a aute uoiz diables 
et disoit   ie sui anthoines 
ie ne me mie por uos batailles 
ne por les dolors que tu m as faites 
soffrir et traire 
ne ia tant d anui ne sauras faire 
que tu me puisses partir ne 
deseurer de l enmor nostre seignor ihesu 
crist ne de sa charitez  
si con il disoit ce li enemis se 
meruilloit mult des biens 
qui el saint home estoient ne 
comment il auoit osé repairier 
el 
leu ou il auoit esté si sormontez 
dont se commenca li ennemis par sa 
desuerie toz a depecier si refist 
uenir ses menistres deuant lui si lor 
dist   dont ne uiez uos 
que ie ne puis sormonter par 
fornicacion ne par dolor de cors 
anthoines ainz nos laidenge encore 
prenez totes uos 
armes et si l alons asaillir plus 
aigrement il doit bien 
sentir et si les sente ceus qu il 
apelle et esmuet 
en ire  
ce dist il et li autre l 
otroierent tuit ensemble lors 
i ot grant noisse et grant temulte si s 
en uindrent a l abitacle 
saint anthoine lors se tresmurent en 
diuerses manieres de bestes de 
serpenz si raemplirent le leu et les 
paroiz derompirent par 
fantosme il estoient tresmué en 
lions et en tors et en lous 
et en serpenz et en escorpions en ours 
et en liparz de cruoses 
menieres et chacuns fremisoit 
selonc sa nature uers saint 
anthoine et ne le laisseient pas por 
ce a corre sore tuit 
auoient crueuses semblances et dures 
et orribles 
sainz anthoines estoit par eus 
durement tormentez et gries painnes 
mes sa pensee duroit ades bone 
et ueraie et saine 
et ia fu ce qu il gemist et plainsist 
por les plaies qui el cors 
li estoient faites il auoit si 
parfaiz sens qu il degaboit les 
deables et si disoit   se uos 
uolez nule chose et se nostre sire 
uos a sor moi donee poeste ie 
sui toz prest 
uenez si me deuorez et se uos ne 
le poez faire 
por que uos efforciez uos donc de 
uaine chose et por noiant lo 
faites li signes de la sainte 
croiz et la foi que i ai 
a nostre seignor est li murs par 
quoi ie ne uos cieng  
dont fremisoient li ennemi et 
estraignoient lor denz enuers 
lo saint home mes neiant ne ualoit 
la force ne lor corage 
quar nostre sire iesu crist n 
oblia mie son serf qui por lui 
soffroit ces dolors et ces paines 
ainz li fu bon aidierres 
sainz anthoines leua contremont ses 
iauz si uit une grant 
clarte a lui descendre parmi lo feste 
de son habitacle cele clarte 
estoit ausi com uns rais de soloil 
et si tost com ele fu la 
dedenz descendue si s enfuirent si 
trestuit li diable qu onques 
n i osa remanoir n onque puis n i 
aparurent et li sainz hom fu ausi 
maintenant gariz de ses dolors et de ses 
plaies et son habitacle 
qui auoit esté depeciez fu 
refaiz en meisme l ore et dont sot 
bien 
saint anthoine que nostre sire li 
estoit en presence si commenca 
a sopirer de parfont cuer et apres 
pris a parler a la lumiere qui 
li estoit aparue si dist   et ou 
estoies tu biaus sire iesu crist 
qui ne me uenis  une uoiz respondi 
et dist   anthoines g estoie 
ci presenz mes ie te regardoie 
por ce que ie uoloie oir et 
uoier ton estrif et ta bataille et por 
ce que i ai ueu que tu 
t ies bien maintenuz si fermement t 
aiderai ie tot tens en toz 
les leus ou tu seras et si ferai 
de toi mencion par tot lo siecle  
quant sainz anthoines oi ce il se 
leua si rendi graices 
a nostre seignor et loenges et si 
senti bien et sot que la force 
li estoit plus creue qu ele ne li 
fust amenuisie deuant quant il 
l auoit perdue 
adont estoit sainz enthoines en l 
aage de yy ans dont s esmuet 
si s en ala au uel hom qu il 
auoit premierement troué si li 
preia 
et dist qu il s en alassent el 
deserz abiter ensemble 
et li uielz home respondi qu il 
estoit de trop grant aage si ne 
porroit mie soffrir les paines del 
nouel leu quar trop ert feibles 
sainz anthoines se parti de lui si 
s en ala toz seus 
tantqu il uint es montaignes des deserz 
la commenca il premierement 
a faire en hermitage la uoie qui encor i 
est et adonc n i estoit pas 
faite ne queneue a moine n a hermite 
mes li deables 
qui contraires est a tote 
criature en fu mult dolenz 
si ne se uolt encor mie arester de lui 
tempter ne de lui giter 
fors de son bon porpensement s il le 
peust faire car si comme li sainz 
hom s en aloit toz seus li 
enemis li gita zz escuelle d 
argent 
enmi sa uoie quant sainz anthoines la 
uit tantost sot bien que 
c estoit engins do deable dont la 
commenca a resgarder sanz poor 
et dote et si dist   dont ci uenue 
ceste escuele en cest desert 
nus hom n i trespasse car il n i 
a chemin ne uoie s oisiaus 
non qui uolent par l air et se ele 
fu chaue de trossel qu on 
portast il lo sentis bien par ce 
qu ele ert pesanz ne ne la 
poist mie perdre s il auant fust 
alez grant piece car il retornast 
arriere si l eust trouee por ce 
que la uoie n ert mie antee 
deables ce est tes engins par quoi 
tu me uielz decoiure mes 
naient ne te ualt tu ne 
peescheras mie ma pensee ne 
encombreras 
tes argenz soit auec toi en 
perdicion  
ensi com il parloit en tel meniere 
si s esuenui l escuele 
qui estoit deuant lui ausi com un 
poi de lumiere apres ce quant il 
se fu departiz de la et aloit 
auant il regarda si uit gisant 
une 
grant masse d or enmi la uoie ce ne 
sai ge si nostre sire 
l i auoit mis por lui esprouer ou ce 
ert engins de diable mes tant 
sai ie bien sanz dotance que ce fu 
ors quant saint anthoine uit 
la grant plente de l or qui 
resplendissoit il s en 
esmerueila oltre 
meniere lors s en commenca a fuir et 
a corre ausi com se il fuist 
auant un grant feu ardant et ala 
tantqu il uint a la montaigne 
et quant il l ot raualee si troua 
zz aigue corant qu il trespassa 
oltre et puis si troua un chastel 
desert dont les plus hautes 
maisieres furent chaues en bas 
et mult i auoit serpenz et 
bestes qui la dedenz habitoient et 
uenim portanz la entra 
sainz anthoines por habiter et por 
manoir si com nouiaus ostes 
maintenantque sainz anthoines fu 
dedenz entrez si s enfuirent 
tuit li serpenz ne n i oserent plus 
arester por sa uenue li sainz 
hom estoupa l entree de pierres et 
s i enclost et de l aigue 
auoit il asez petit si com ele li 
uenoit sor la roche de la pluie 
ensi mena sainz anthoines uie 
solitaire ne de la ne se partoit 
il unques ne auec lui ne parloit 
nus qu il laissast entrer 
en son habitable saint home qui l i 
sauoient li aportoient pain 
yy faies en l an tant solement por 
sostenir sa uie et quant il i 
uenoient 
ne parloient il mie a lui ne ne le 
ueoient einz li gitoient 
lo pain par defore qu il li auoient 
aporté puis s en partoient 
plussors prodomnes qui de lui 
auoient oi noueles qu il 
estoit 
en l ermitage et il lo requeroient 
por ce qu il lo desiroient a uoier 
et a oir ses paroles et uenoient a 
lui et la ou il estoient deuant 
l entree de son habitacle il les 
deables ausi com se fussent 
granz presses de genz qui a lui 
parloient et disoient 
  anthoines 
por quoi es tu uenu en noz 
habitacles que montent li deserz 
a toi ne que i as tu a faire ua 
t en fors de ces estranges 
contrees ne n i areste plus quar tu 
ne porroies soffrir les 
agaiz que nos te ferons ne les 
mautalenz  cil qui defors 
estoient 
et ces paroles ooient de premiers 
cuidoient que ce fussent 
hommes qui par defore fussent 
monté a eschieles si 
estriuassent 
au saint home si qu il estoient 
tuit esbai de peor proioient 
au saint home secors et haie li sainz 
hom s aproismoit de l entree 
por conforter les freres et si lor 
disoit qu il n aussent peor 
nule 
et quant il lor auoit ce dit si lor 
proioit mult docement qu il 
s en partissent et alassent lor 
uoie et si lor disoit encore 
qu il se saignassent del sine de la 
sainte croiz lor uis si ne 
dotassent ceus qu il ooient 
nient ainsi se partoient do saint 
home cil qui a lui estoient uenu 
et il remanoit toz seus 
sanz mal auoir et sanz bleceures que li 
enemi li feissent 
qui souent l assailloient 
souent auenoit que multes genz 
uenoient a l ermitage por trouer 
saint anthoine quant il sorent qu il 
fu en uie quar il 
auoient quidé auant qu il 
eust esté morz et trespassez de 
cest secle 
et quant il uenoient il la dedenz 
lo saint homme qui disoit 
et encor disoit il cest uers en 
tel maniere com uos m oez conter 
et dire mena sainz anthoines es 
deserz uie sollitaire yy ans toz 
plains et plus c onques n i fu 
conuenz d ome ne n i ot 
compaignie humaine 
adont i furent uenu plusors prodome 
qui couotise auoient et 
proposement en els de lui ensiuir et de 
ses hueures et plusor 
qui lo quenoisent et a parent et a enmi 
dont il li auoit grant 
compaignie uenoient a lui dont se 
desterra et descouri 
sainz anthoines l entree de son 
habitacle si se mostra a els et 
uint 
en lor presence tuit cil qui la 
estoient se esbairent de ce que 
la parole n estoit empirie ne ses 
cors apesantiz ne malmis par lo 
lonc seior qu il auoit fait entre 
les pierres et de ce que ses uiaires 
n estoit empaliz par le longs 
ieunes ne par les paines que li 
ennemi 
li auoient faites maintes foiz ainz 
estoient tuit si menbre 
ausi biau et ausi sain com il 
auoient esté a nul ior 
et d ausi grant biaute estoit il qu 
onques auoit esté deuant 
he com grant miracle ce estoit qu 
il ert de si pure pensee et de 
si ferm corage c onque por ioie qu il 
eust ne le uit len rire 
unques por dolor qu il soffrist ne 
demena tristece ne por loange 
qui donee li fust ne s enorgueli 
totiors ert sa pensee 
atrenpee igalement et tot tens 
soffroit en un point les choses qui 
lli auenoient et nostre sires 
grari et sena plusors 
deluez 
et plusors enfers de diuerses 
maladies par l enmitie qu il auoit 
a seint anthoine quar sa parole 
estoit bone et doce si 
confortoit cels qui dolenz 
estoient et enseignoit cels 
qui 
haoient si concordoit cels qui 
s entrehaoient et si disoit 
et enoroit toz cels qui a lui 
uenoient que nus ne doit 
tant enmer nule criature com nostre 
seignor iesu crist 
qui nostre souerains peres est 
dont lor metoit auant les granz 
biens 
et les granz ioies de uie parmenable et 
la grant docor et la grant 
misericorde de nostre seignor qui son 
propre fil n esparna 
mie qu i por nostre salu ne l 
enuoiast morir en terre de ce 
dotrinoit il et enseignot cels 
qui a lui uenoient et lor 
preschoit mult souent la sainte 
euangile tantque li plusor 
deguerpissoient les choses humaines 
si s en uenoient habiter 
el desert por maner uie solitaire et ce 
fu li commencemenz 
et ensi fu de l ermitage et comment li 
deserz furent raempli 
de sainz homes souentes foiz auint que 
sainz anthoines trespassa 
le riu de nil por aler uiseter ses 
freres qui d autre part menoient 
el nil auoit mult de cruels bestes 
serpens corcodriles et d autres 
asez qui unques mal ne li firent et 
quant il estoit repairiez et 
il auoit confortez les anciens homes 
si com il sauoit qu il estoit 
raisons selonc lor aages si se 
remetoit au trauail et a la paine 
tel com il l auoit en us et a 
costume ce est d oroisons 
faire et de dire a nostre seignor et de 
rendre graices et loenges 
un ior auint que li frere qui el 
desert arestoient et nouelement 
i estoient uenu par les sarmons 
saint anthoine se rasemblerent 
deuant lui et si li proierent qu i 
lor commandast et donast 
meniere 
de uiure qu il ne trespassesent mie se 
ce n estoit por faire mielz 
lors lor respondi sainz anthoines 
mult seurement et si lors 
dist que les escritures pooient 
soffrir a toz les commandemenz 
de descipline et ce meesmement 
seruit bone choses qu il se 
confortesaint 
par saintes paroles li uns as autres 
  et ce que uos dites et faites  
dist li sainz homme 
  faites a sauoir si com a uostre 
pere et ie uos enseignerai 
si comme mes filz ce que i ai fait 
par lonc aage li premiers 
conmandemenz que ie uos faz a toz 
ce est que uos 
n alachiez mie des proposemenz que 
uos auez entrepris 
a faire mes qui le bien a 
commencié si le garde et 
acroisse si la bone oueure qu il en 
ait honor et loange 
a dieu quar ceste uie si est mult 
corte enuers celi 
qui durra parmenablement  ainsi 
parla sainz anthoines et puis 
se tut un petit apres lor 
commenca a sarmoner mult longuement 
et a mostrer la uoie de salu en totes 
menieres que bon lor 
estoit et lor trahoit auant les 
autoritez des euangiles et les 
escritures des profetes et lor 
disoit uncore qu il se 
gardassent des 
agaiz au diable quar li enemi se 
tresmuoit en plussors menieres 
de bestes en ors en lions en serpenz et 
en formes de beles damoiseles 
por decoiure ceus qui a la hautece des 
cielx s atendoient 
et si lor disoit encore   he mi biau 
frere par quantes menieres 
et souent li deable sunt uenu a moi 
ausi com cheualier armé 
sor escorpions qu il cheuachoient et 
si amenoient serpenz et bestes 
de diuerses menieres tantqu il 
aemplissoient et auironnoient 
tote la maison ou ie estoie et quant 
ie les en tel meniere 
ie disoie tantost o ie auoie ce 
dit il estoient chacié en uoie 
par la haute misericorde de nostre 
seignor iesu crist 
en un tens auint iadis un autre foiz 
que li deable se 
rasemblerent et uinrent a moi 
tuit ensemble o si grant clarte 
o si grant lumiere que ce n ert si 
meruoille non si distrent 
anthoines nos sonmes uenuz a toi 
demostrer com nos somes 
clerz et resplendissant quant ie 
lor oi ce dire ie clous 
mes ialz por ce que ie ne daignai 
mie regarder la lumiere 
do diable et lors me cochai ie en 
oroisons arriere et tantost 
com i oi oré fu cele clartez 
esteinte apres ce un petit de tens 
uenoient il deuant moi et 
parloient des escritures ie ne les 
uoloie 
pas oir ne entendre ne q uns sorz 
et maintes foiz m ont 
il abatu mon habitacle et ie tot tens 
ere en ferme pensee 
et faisoie a nostre seignor mes 
oroisons et mes proieres et maintes 
foiz unt il fait deuant moi lor 
chifflois et lor sauz et lor 
burissemenz et lor noises et maintes 
foiz les ai ie oiz plorer 
et plaindre dementiersque ie disoie 
mes psalmes et si me croez 
encor mi bel frere de ce que ie uos 
dirai ie ui que li deables 
uint une foiz a moi granz de cors 
et biaus et si osa 
dire qu il auoit la uertu de de et 
la prouidence et puis si dist 
a moi que ueus tu que ie te 
doinse quant ie li oi ce 
dire ie li 
esuchai yy foiz emi son uiare si 
fis sor moi lo signe de la sainte 
ueraie croiz et puis li coru sore 
et il fu inel si saili 
d entre mes mains si tint sa uoie et 
tel foiz ai ie ieuné qu il 
uenoit a moi en guise de moine si m 
aportoit pain et m amonestoit 
que ie m en alasse et que ie 
eusse pitie de mon cors qui mar 
fu 
et bien disoit don n ies tu 
hom et plains de fragilite 
humaine repose toi un poi de penance 
faire que par lo trauail 
ne chiece en maladie quant ie li 
oi ce dire ie lo regardai 
enmi lo uiaire si ui tantost qu il 
auoit face de serpent 
tote bloie et merguillie de maintenant 
ie coru a oroisons faire 
si com ie a costume l auoie et 
tantost ui ie qu il s esuanuit 
par une fenestre ausi comme fumiere 
el desert meismement me tempta li 
ennemis par une masse d or don 
il me cuida decoiure et si ne 
denoi pas a uos que li deable ne 
m aient batu maintes foiz 
endementiersqu il me batoient 
disoie 
ie a haute uoiz que uos ne me 
porroiz deseurer de la compaignie 
de iesu crist et quant il m oioient 
ce dire si desuoient 
et forsenoient et lors les 
enchaucoit nostre seignor par 
commandement mi bel fere ce uos 
conte ie et di tot si com il 
m est auenu por ce que paors de 
diable ne espoentemenz ne 
lastez uos puist giter de uoz boens 
proposemenz que 
uos auez entrepris a faire et qu i 
uos en soueigne ne dotez 
mie que les choses ne soient uerais 
que ie uos ai dites 
et sachiez bien que tel foiz 
hurta li ennemis a l uis 
de ma celle que ie issi fors si 
ui un hom noir et lait et 
si grant qu il sembloit que sa 
teste auenist iuques au ciel 
ie li demandai qui il estoit il 
respondi qu il ert li diable 
et ie li dis que quiers ci et qu i 
as tu a faire il me 
respondi por quoi me blasment et 
heent li moine et por quoi 
me maudient tuit li pueple des 
crestiens ie di qu il ont 
droit quar tu ne cesses unques d 
els guerroier por els destruire 
il me respondi et si dist ce ne 
fas ie mie ainz font 
il ce meismes ie n ai leu por 
demorer en terre ne ie ne tieng 
cite nule ie ai perdu ma force et 
toz mes engins 
quar li nons de iesus crist est 
reclamez par totes nacions 
et par totes contrees et li moine 
maignent es deserz leus et 
abitent et ie lor proi qu il ne 
me maudient sanz achaison 
quant ie oi l ennemi ensi parler ie 
me merueillai mult si li 
dis ce n est mie par uerite qui en 
toi soit mise quar il n enma 
point que tu as regehi la parole que 
tu as dite sans menconge 
car sanz dote c est uoirs que 
iesu crist a confondues 
tes forces a paines oi ie ma 
parole pardite quant il s euanui 
de deuant moi por le non del sauaor qu 
il oi nomer 
et uos mi bel frere quels peors 
porra dorenauant entor uos 
remanoir qui auez oi et entendu ces 
choses soiez tuit 
seurement ne ne pensez mie a uaines 
choses ne dotez 
unques que li enemis puisse faire a 
uos nule descouenue 
nostre sires que nus seruonmes 
iert en nos si com il nos a 
promis et nos gardera de toz les 
engins au deale quar li deables 
meismes regehit qu il ne puet 
nule chose faire contre les crestiens 
or metent li crestien et li moine 
et totes genz de religion 
lor cures a nostre seignor seruir si qu 
il ne doinsent 
force au diable par les maus qu il 
facent quar se li 
ennemis nos troue en mauesses 
pensees il nos asaudra 
en plusors menieres et se il nos 
pueent decoiure les armes 
lo comparront parmenablement et nos 
somes haitié de seruir 
nostre seignor et en couoitise de faire 
bones hueures ia ne 
deable qui nos ost 
aproismier puisque nos aurons 
mises noz esperances en nostre seignor 
qar bien sachiez 
mi bel frere que li ennemis s 
enfui ensus de iop quant i le 
troua si confermé en nostre 
seignor et s aucune uisiuns nos 
uient par auenture deuant 
demandez ardiement qui ele est 
et 
dont ele uient et qu ele uet 
querant se ce est 
sainte chose si en aiez grant ioie 
ne n aiez mie peor 
ne dotance et se ce est temptacions 
de diable elle 
sera tost esuanuie par lo signe de 
la sainte croiz nostre seignor 
et par uoz bones hueures o mi bel frere 
or uos souieigne des 
paroles que ie uos hai dites si les 
retenez en tel maniere 
que uos en peussoit uenir en la 
gloire des ciex a la destre 
partie nostre seignor iesu crist qui 
et reigne 
parmenablement  
quant saint anthoines ot parlé a 
ses freres il se tuit et trestuit 
li 
frere s esleescerent et 
esioirent por les bonnes paroles qu 
il 
auoient do saint home oies si qu il 
en furent conforté et 
confermé 
en la foi nostre seignor en maintes 
menieres ensi croissoit la uertu 
de bien faire a chacun par l 
amonestement saint anthoine 
et tuit ensemble s acordoient et 
confermoient a ce que 
iamais ne doteroient les agaiz de l 
ennemi et si se meruilloient 
mult de ce que nostre sires auoit a 
saint anthoine si grant 
graice donee 
en la montaigne desert auoit 
plusors celles quar eles 
erent ensement establies comme 
tentes l une pres de l autre 
et mult auoit dedenz de sainz homes 
qui lisoient et oroient 
et rendoient graices a nostre 
seignor et loenges et ieunoient 
et erent en uelles ne ne 
pensoient a autre couoitise que a 
auoir 
charite et misericorde et queus hom 
fust ce qui ueist cele 
conpaignie et esgardast dont 
chacuns pensoit et tendoit a 
bien faire qui ne loast et 
graciast nostre seignor ce ne 
fust 
nus crestiens qui en nostre seignor 
eust fiance 
dementiersque la sainte conpaignie 
croisoit plus et plus sainz 
anthoines qui despisoit la uanite 
de ceste presente uie et 
recordoit en son cuer la uie 
parmenable s estoit traiez ensus 
des 
autres freres por traueillier plus 
griement son cors ausi com il 
eust petit de bien faiz toz tens 
ca en arriere et quant talent 
li prenoit de mengier ou de dormir 
ou de boiure por son cors 
sostenir il enn auoit grant honte 
por ce que sa chars qui si 
petit terme auoit a durer 
destraignoit s arme qui nostre 
sire auoit donnee franchise de 
uiure parmenablement souentes foiz 
auenoit que sainz anthoines 
aloit mengier ouec ses freres qu il 
ne 
gostoit point de la uiande quil li 
estoit deuant mise por son cors 
destraindre por ce qu il en eust l 
espirituel uiande et souentes 
foiz mainioit il sels et 
souentes foiz ensemble ses freres por 
els conforter et confermer en bonnes ueres 
et en saintes par ses 
paroles et dementiersqu il demanoit 
tel uie si disoit il qu on ne 
mie de tot lo cors ocire car ce 
seroit contre la uolente do criator 
ne ne lou deuoit len mie tant 
raemplir qu il fust sormontez de 
male 
uice et que l ame en fust menee en 
enfer et disoit que teus 
estoit le de nostre seignor qui 
dist qu en ne doit 
mie estre grant cure qu en meniust 
ne que len ueste que nostre 
sires set bien que de tot ce 
a lon beisong et disoit 
encore sainz anthoines a ses freres ce 
est a dire   querez 
premiers lo reigne de deu et sa 
iustise et totes ces choses 
uos seront deuant mises ne ia n 
aurez de faute ne besoigne 
dont il ne uos secore  
adont en cel tempore estoit la granz 
persecucions en alixandre que 
mauximiens li empereres faisoit 
sor sainte iglese quar uos auez 
bien oi dire que par tot la ou il 
ooit parler de crestiens qu 
il les faisoit ocire sainz 
anthoines qui ceste nouelle quenut 
et 
sot deguerpi sa celle et si s en 
ala cele part por recoiure 
martire et por ce que il ne se pooit 
mie de son gre faire ocire 
confortoit il cels qui 
estoient en chartres et ceus qu 
on 
menoit por descoler et si lor 
disoit c onques por peor qu il 
eussent ne denoiassent nostre 
seignor li consels de la cite 
s en corroca mult et fist 
conmandement et son ban tel que 
nus moine ne demorast en la uile 
tuit s en alerent fors sainz 
anthoines qui sanz peor et sanz dote i 
remest et por 
la couoitise qu il auoit do martire 
recoiure ne proisa il naient 
lo commandement do conseil ainz 
monta en un haut leu de la uile por 
ce qu 
il mielz la peust uoier et esgarder 
et la enseignoit il et 
mostroit 
au crestiens qu il n deuoient mie 
cremir lor martyre 
nostre sire qui ne uoloit mie que 
li sainz homes qui habitoient 
en la montaigne fussent sanz mestre 
garda sainz anthoines si 
qu il ne recu mie mort ne ne fu 
mie mis en prison ne en chartre 
nonporquant ne se parti il mie de la 
compaignie aus sainz homes qui 
en prison estoient enz hert 
ensemble els par si grant cure et 
par si grant charite que ses cuers en 
estoit plus destrainz ancor 
fust 
il defors que cil qui en la prison 
estoient 
apresque cele persecucions fu passee 
et sainz pierres ot receu 
martire et sainte iglese fu auques 
apaisie sainz anthoines s en 
repaira 
arriere a sa celle dont se 
commenca chascun ior a martirier 
par 
gries ieunes et par ueillier tot ades 
uestoit li sainz hom 
la haire apres sa char et unes piaux 
desore tot tens 
aloit deschauz par les roches et par 
les montaignes ne ne se baignoit 
unques ne ne lauoit ses piez s il ne 
trespassast par auenture parmi 
aigue et bien sachiez que unques ne 
hom ne fame ne uit 
son cors nu deuant ce que l ame li 
fut partie del cors 
un ior auint adont en cel tempore que 
martiniens qui preuost estoit 
et hauz hom uint a l uis de la celle 
sainz anthoines si commenca 
a car ele estoit close li sainz hom 
s ert adont si hostez de totes 
humaines compaignies qu il ne uoloit 
nelui dedenz sa celle recoiure 
cil preuost martiniens auoit une 
mult belle fille qui li diable 
estoit el cors entrez par cui ele 
ert mult tormentee li 
pere proiot a sainz anthoines deuant 
l uis de sa celle qu il 
issist fors et si proiast nostre 
seignor por sa filie sainz anthoine 
ne uolt l uis ourir en nulle maniere 
ainz regarda par desore 
si dist   hom por quoi me quierz tu 
aie ie sui morteus 
aussi com tu es se tu croiz en 
nostre seignor qui ie sers 
ua t en et si li prie par bon 
cuer et par bone ueraie 
foi por ta fille si sera senee  
cil crut la parole do saint 
homme si apela nostre seignor par 
bone creance tantost fu sa fille 
garie si la remena arriere tote 
saine et deliure do diable 
et plusors autres granz miracles fist 
nostre sires por saint anthoine 
quar deuant l entree de sa celle 
uenoient li desué et li 
malade 
si i dormoient et la erent il 
gari et amendé par ses proieres 
qu il en faisoit a nostre seignor 
tant en uenoient et des uns 
et des autres qu il en cremi qu 
il ne lo loasent plus qu 
il ne deusent si se porpensa qu il 
iroit oltre la riuiere de 
nil ou nul ne lo connoistroit en 
la grant desertine 
dont mut sainz anthoines et 
ala tantqu il uint en la riuiere de 
nil 
si s assist sor la riue et atendoit 
que il ueist aucune nef uenir 
de quel part que fust por qu il 
peust trespasser la riuiere qui 
mult ert granz et parfonde si 
com il l atendoit issi 
et il se porpensoit coment il 
seroit oltre si uint la uoz do 
ciel desor lui quil li dist   anthoine 
o uas tu et por quoi 
degerpis tu ton hermitage  sainz 
anthoines respondi ausi seurement 
com s i la queneust bien et si dist 
  ie m en uois oltre la 
riuiere por ce que li pueple ne me 
laisse reposer si me 
semble bien a faire quar il me 
demandent tel choses dont ie n 
ai 
mie uertu ne force  la uoix li 
respondi et si dist   se tu uas 
ou tu as ta pensee tu i 
soffreras doble paine que tu n 
as 
sostenue et se tu te uielz reposer 
ua t en au maien deserz  
saint anthoine dist   et qui me 
porra demostrer et ensignir lo 
leu ou li oisel habitent ie ne 
sais les estres  tantost 
li ensigna la uoiz qui parloit 
a lui sarrasin qui s en aloient 
en egipte en marchaandise et tot ades 
trespassoient les deserz 
par costume tantque sainz anthoines les 
aprocha et si lor proia 
qu i lo menassent el desert 
ensemble elx nus d els ne fu 
encontre ainz lo recurent mult 
benignement en compaignie dont 
errerent ensemble trois iorz et 
trois nuiz par lo desert 
tantque sainz anthoines troua une 
montaigne mult grant au pie 
desoz sordoit une mult clere 
fontaine dont li ruisiaus coroit 
parmi une mult belle champaigne 
quant saint anthoine uit ce leu si 
dist qu il i demoreroit tot 
ausi comme se nostre signor li eust 
mostré et si auoit il quar ce 
estoit 
li leus qu il li auoit enseignié 
quant il seoit sor la riuiere 
del nil dont prist congie a ses 
compaignons sarrasins ensemble cui il 
ert la uenuz et si prist del pain a 
eus quar il en portoient 
asez sor lor beste por les granz 
desertines qu il passoient 
li sarrazin se departirent de lui 
et sainz anthoines remest tot 
seus en la montaigne et ausi bien 
quenoissoit il cel leu et qu il 
li estoit au cuer por demorer ce li 
sembloit comme la plus propre 
habitations qu il unques eust ueue 
li sarrazin ensemble cui il 
estoient uenu qui marcheant 
estoient quant il passoient par 
iluec 
si li aportoient pain mult 
uolentiers et mult liement por ce qu 
il ueoient que li sainz hom 
auoit si granz fiance en nostre 
seignor 
et por ce qu il menoit si sainte uie 
et del fruit des paumiers 
meismes se sostenoit il et 
uiuoit et si ert sa plus usee 
uiande 
quant si frere cui il auoit 
deguerpi el premier desert sorent 
lo 
leu ou il estoit alez il li 
commencerent a porter uiandes et a 
enuoier ausi comme li filz fait au 
pere quant sainz anthoine uit 
ce il li sembla qu il estoit de 
ce faire trop chargiez et trop en 
auoient grant paine si proia a 
un de cels qui la uenoit qu 
i 
li aportast un sarcel et froment et 
un hanel si se metoit entre 
et abeureroit quant tot ce li fu 
aporté li sainz home commenca 
a querre par la champaigne qui desoz la 
montaigne estoit si troua 
leu couenable por semer lo froment qu 
en li auoit aporté dont 
troua li sainz home une colture 
non mie mult grant mes mult 
estoit couenable et deioste lo 
ruisel de la fontaine 
qui la coroit clere et gente 
sema saint anthoine et 
labora 
son pain por uiure et mult s esioi 
dedanz son cuer quant il sanz 
lo trauail d autrui par ses propres 
mains sostenir sa uie 
adonc commencierent plussors genz 
reuenir a lui et si ert la uoie mult 
longue et ensus de toz leus ou 
genz abitoient li sainz hom 
ot pitie de ce qu il estoient 
trauailié quant il paruenoient a 
lui 
et por ce qu il ne lor auoit que 
doner se pain non tant solement si 
commenca a gainier et herbes en un 
petit de terre dont il fussent 
reconfortez apres lo trauail de la 
longue uoie qui mult ert aspre 
et dure et ce lor ert grant 
conforz et grant pitance 
dont auint que les bestes de la 
montaigne commencerent a mengier 
son blef qu il auoit semé et il 
en prist une quant il la tint 
il parla a li si li dist   por 
quoi me bliciez uos et 
faites anui de mes choses ie ne uos 
bliece mie ne ne corroce 
ie uos commant el non de nostre 
seignor que uos en alez 
et si n aprochiez plus a ma semence  
dont s en alerent les 
bestes ne n i oserent ainz puis 
aprochier si con sainz anthoines 
estoit en la montaigne et es deserz 
enn oroisons et en uoiles li 
frere qui a lui uenoient l 
esforcoient tant a moult granz 
paines 
par lor proieres qu il prenoit de l 
oile de l oliue et del grumel qu il 
li aportoient por sostenir son cors 
quar il ert moult uiauz 
et de aage com il soffri de paines 
et de luites il ne 
se combatoit mie tant solement 
encontre la uolente de son cors mes 
encontre les granz torbes des enemis qui 
uenoient tuit armé a lui et 
tant ensemble qu il sembloit que la 
montaigne en fust tote plaine 
et ce testemoignent cil qui le 
uirent quant il a lui uenoient 
tot tens auoit li sainz hom son 
corage et ferm et paisible 
et si chacoit les deables ensus de 
lui hardiement par le non 
nostre seignor les bestes saluages de 
la forest et de la desertine 
li estoient ausi com totes 
une nuit auint que sainz anthoines 
estoit en uoilles et en ieunes 
et en oroisons enuers nostre seignor si 
com il l auoit bien a costume 
si esgarda enuiron sa celle si 
uit uenir et asembler si grant 
torbe de bestes ors lyons et serpenz 
comme se tuit cil del desert 
uenissent si commencierent les 
goles a baer et faire semblant de 
lui deuorer sainz anthoines sot bien 
et entendi que ce estoit 
hueure 
de diable   ie uos commant que uos en 
alez tost  ce dist saint 
anthoines   se nostre sire uos a 
doné congie de moi deuorrer et 
puissance uenez si lo faites et 
se uos estes uenues 
ci par le congie do diable ie uos 
commant que uos en alez 
tost et departez de ci que ie 
sui sers de nostre seignor iesus 
crist  maintenantque les bestes 
oirent le commandement saint 
anthoine 
si s enfuirent ausi com totes 
batues apres ce li uint li 
deables deuant en autre semblance por 
ce qu il lo quidoit tant espaanter 
qu i lo chacast fors de l ermitage 
li sainz hom curoit et 
laboroit 
tot ades aucunes chosetes en terre por 
secorre cels qui 
uenoient a lui si com il ert en son 
labour un ior il esgarda deuant 
lui si uit une beste qui auoit 
face humaine moult laite et trop 
orrible mes nequedent si auoit 
ele uiaire d ome et li cors et li pie 
et la coe de semblance d asne quant 
saint anthoines lo uit il 
s emerueilla mult si fist lo signe 
de la sainte croiz enmi son front 
puis si parla et dist   beste ie 
sui sers nostre seignor 
si tu es de par lui a moi uenue et 
transmise ie n aurrai de toi 
dote ne peor et se tu es ci de par 
autrui enuoié ie te commant 
de par dieu que tu t en uoises  
quant li laiz oi la parole 
il n i osa arester ainz s enfui 
maintenant grant aleure et si com 
il s en encoroit si chai il morz 
illuec en la desertine et bien 
sachiez qu ausi comunement 
moroient totes les orrible bestes 
par cui li deables uoloient sainz 
anthoines faire departir de la 
desertine o il menoit sainte uie 
apres ses meruoilles que ie uos hai 
conté et dit del saint home 
uienent encor plus granz s il 
est quil les cont et die 
apres ce non demora mie grant tens 
auint que plusors de ses freres 
uinrent a lui el desert si li 
proierent mult docement qu i 
reuenist 
a l abaie uiseter les moines quar il lo 
desiroient mult a ueir 
et a oir ses saintes paroles sainz 
anthoines en cui pitiez et 
misericorde estoit lor otroia 
et si se mist auec eus en la uoie 
li moine auoient ensemble eus 
amené un chamel sor qui il 
portoient 
lor aigue et lor pain quar en tote la 
uoie qui mult ert longue 
et seche n auoit aigue ne 
fonteine iuques la dont il 
uenoient 
ne tresque la ou saint anthoines 
habitoit si lor auint a celle 
foiz que aigue lor failli enmi la 
uoie si n orent que boiure 
ne ne sorent que faire la soif les 
destrainoit a bien pres qu il ne 
defailloient il alerent querant 
d une part et d autre s il par 
auenture peussent trouer aucun 
floichel de pluie qui fust remese 
en aucune piere chauee rien ne lor ualu 
car noiant ne trouerent 
dont il peussent auoir secors a 
cele detrece et li chamel qui 
lor choses portoit ert si destroiz 
de soif et de chalor 
qu il faisoit trop male fin ne ne 
pooit aler la uoie si que li frere 
lo laserent et deguerpirent 
quant saint anthoine uit cele 
destrece que li frere soffroient il 
en fu dolenz en son cuer 
dont se trait ensus d els un poi s 
i cocha en oroisons et tendi 
ses 
mains uers nostre seignor 
ne demora mie mult apres ce qu ill 
ot commencié l orer q une 
mult bele fontaine commenca deuant 
lui a sordre fors de 
terre dont burent li frere et 
estanchierent la grant soif qu il 
auoient 
puis emplirent lor uaisiaus si 
alerent querre lo chamel qu il 
auoient arriere laisié li chamel 
auoit tant alé par lo desert que 
li liens 
de que il ert liez entor le col ert 
aers a une piere la lo trouerent 
li frere si l abeurerent de l aigue 
qu il auoient aportee lors 
s en reparierent arriere et 
alerent tant a pie lor uoie qu il 
uindrent a l abaie ou li moine 
estoient qui mult desiroient 
saint anthoine a ueoir tuit li moine de 
l abaie uenoient encontre 
lui si comme encontre lor frere et lor 
pere esperitel et lo saluoient 
et acoloient sainz anthoines 
estoit mult liez de ce qu il le 
ueoit quar il les enmoit mult et 
commenca a loer les anciens 
de saintes hueures qu il auoient 
faites et les plus iones 
amonestoit qu il se tenissent do 
tot au bien faire et lo mal 
laisassent et si fust mult liez 
de sa seror qu il uit qu ele 
estoit 
uirge et de si grant aage et 
maistresse des autre uirges 
quant il ot la esté tantqu il lor 
ot mostré la sainte uoie de 
salu si com il l auoit en pense il s 
en retorna arriere en l ermitage 
et reuint en son habitacle en la 
montaigne et la ou il habitoit 
uenoient a lui plusors moines quant 
il sentoient les temptacions 
de l ennemi et il les confortoit et 
disoit   creez en iesu crist 
fermement et faites ses commandemenz 
et ses oures si com uos les 
trouez en sainte escriture  tant lor 
disoit il et doctrinoit 
qu il en aloient tuit reconfortez 
et par tel meniere en ramena 
il mult a la uoie de salu 
si uos di c onque por sente que 
deus donast unques a home 
ne a feme ne por miracle qu il feist 
por lui ses cors ne se 
leua en orgoil tot tens ert li 
sainz hom d un corage et d un 
semblant 
totens rendoit il graices a nostre 
seignor de quanque li auenoit 
et si disoit et amonestoit a 
ceus qui enferm estoient 
que les maus qu il soffroient 
receussent em pacience et a cels 
qu il garissoit de par deu 
disoit il que la sente qu il 
receuoient 
estoit de par deu a ceus donnee et 
noiant d autrui en tel meniere 
confortoit saint anthoines ceus 
qui estoient en paine et a ceus 
qui sente receuoient disoit il 
qu a dieu en rendissent graices 
qu il par sa misericorde les auoit 
deliurez 
adonc auint qu uns hom de la terre de 
palatine frontho auoit non qui 
estoit uenuz querre la misericorde 
de deu uint a saint anthoine el 
desert si li roua qu il proiast 
nostre seignor por lui tantqu il 
fust 
deliurez de la grant dolor ou il 
estoit quar li deables lo 
destraignoit si cruelment qu il 
depecoit sa langue a ses denz 
et si uoloit ses eus meismes creuer 
et quant saint hanthoines ot 
faites ses oroisons a nostre seignor por 
celui il li dist 
  ua t en et tu seras senez  
cil ne le uost croire 
qu il en autre leu peust garir 
puisqu il ne receuoit iluec sante 
si atendi et demora une grant 
piece tantque sainz anthoine 
li dist qu il s en alast quar il ne 
pooit gairir mais tantost con il 
uendroit en egypte sentirait il 
la misericorde de nostre seignor 
adons prime crut cil ce que li 
sainz hom li disoit si s en 
ala 
et tantost con il uint en egypte fu il 
gariz de l ennemi tot si com 
saint anthoine li auoit dit a cui 
nostre sire l auoit demostré 
apres ce auint qu une pucele 
estoit a une cite prochaine 
de desert plaine de grant enfermete 
que a paines lo retrairoit 
nus hom ne diroit un uenins de tel 
nature li coroit par lez 
iauz et par les oroiles que si tost com 
il chaoit a terre si deuenoit 
porreture et uers ensemble et si ert 
palesinee dont ele les 
membres auoit perduz et oltre tot 
ce auoit ele iauz toz bestornez 
contre nature et quant son pere et sa 
mere oirent et entendirent 
nouelles do saint home et que li moine 
et li saint home l aloient 
quere il orent grant fiance que 
nostre sire aidaist lor fille 
adont se mistrent a la uoie ensemble 
lor fille et alerent 
tantqu il uinrent el desert au pie 
de la montaigne ou saint anthoine 
abitoit la aresterent ensenble 
saint pasnurie lo confes 
et moines ert cui maximiens fist les 
iauz creuer dementiersqu il estoit 
empereres li moine qui auec lo pere et 
la mere estoient uenu 
alerent a saint anthoine et quant il 
li uorrent conter tote l enfermete 
a la pucelle li saint hom lor 
commenca a conter tote la langor qu 
ele auoit et tot ce qu il 
auoient fait en la uoie tresqu 
atantque 
il estoient uenu a saint pasnurie 
tot ausi con s il eust esté 
en lor conpaignie li moine s en 
meruillerent moult et si li 
proierent qu i laissast a lui 
uenir lo pere et la mere auec lor fille 
saint anthoine ne lor uolt mie otroier 
ainz lor dist 
  alez uos en et bien sachiez que 
uos trouerez 
la pucelle garie ou morte nus ne 
doit uenir a ma pouerte ne a ma 
humilite por tel chose quar humaine 
misericorde ne lor puet 
doner ne faire mes la pitiez nostre 
seignor lo fait et donne 
et nonporquant celle por cui uos 
requerez aie ele est 
deliure de l anfermete par ses 
proieres  ausi dist sainz anthoines 
et lors s en alerent li moines a 
saint parnurie si trouerent 
la pucelle garie et mondee de sa dolor 
et le pere et la mere 
s en uont esleescent et demenant 
grant ioie 
apres ce ne sai quanz iorz auint 
que dui freres murent de lor 
contree por aler au saint home si con il 
aloient tote la uoie 
si furent si contraint de la grant 
chalor et de soif et de l aste 
que li uns en morut li aultre 
se cocha ioste celui a 
terre qui n atendoit autre chose que 
la mort prochaine 
saint anthoine soiet en la 
montaigne a cele hore si apela 
moult isnellement yy moines qui a lui 
estoient uenu adonc par 
auenture si lor commanda qu i tost 
prissent un uessel plain d aigue 
si s en alassent la droite uoie uers 
egypte si lor dist que yy freres 
uenoient la dont li uns 
estoit mors et alez a nostre 
seignor 
et s il ne s espletoient d aler li 
autres moroit ausi 
et ce dist il   me fu ore demostré 
par nostre seignor la ou ie 
oroie  quant il ot ce dit li dui 
moine isnelement tantqu il 
trouerent celui qui morz 
estoit et l autre qui encor 
uiuoit 
lors enfoirent lo mort et l autre 
abeurerent puis reparierent 
arire et lo menerent en lor 
compaignie et bien sachiez que 
iusque la 
ou cil estoit morz tresqu a la 
montaigne ou saint anthoines 
estoit auoit zz bone iornee et 
ce fu biaus miracle que nostre sire 
demostra a lui 
une autre foiz auint que sainz 
anthoines estoit en la montaigne 
qu il regarda sodainnement uers le 
ciel si uit la defore aler une 
ame dont li angle menoient grant 
ioie et quant il le uit si fu 
toz esbaiz si fist ses oroisons a 
nostre seignor qu il li 
demostrast par sa docor cui cele 
ame estoit de cui li ange s 
esleescoient tantost uint la uoiz 
do ciel qui li dist que c ert 
li ame amos lo moine qui auoit 
aresté et demoré en la contree de 
nittre 
cil amos estoit hom de grant aage 
et tot tens auoit demené 
sainte uie tres s anfance 
et yy iornees auoit de nittre la ou 
il auoit maint iuques la ou 
saint anthoine estoit en la 
montaigne quant li moine qui 
estoient 
illuec uirent saint anthoine 
esmeruillier en tel meniere si 
li proierent qu i lor deist por qu 
il s esmeruilloit et auoit ioie 
et il lor dist por quoi amos 
estoit orendroit departiz de 
cest siecle et alez en repos parmenable 
et en ioie ors uos dirons 
un miracle qui une foiz auint a cel 
sainz hom amos 
une foiz auint qu il ot grant mestier 
de trespasser une riuiere 
qui auoit non lique mes ele ert si 
creue qu il ne sauoit comment 
il peust passer oltre la riuiere 
adonc auoit il un compaignon 
ensemble lui qui theodorus auoit 
non celui proia qu i se trasist 
ensus de lui un poi tantqu il fust 
trespassez por ce qu il ne uehist 
la nuesce de son corz theodorus se 
parti de lui et traist arriere 
mes por ce li sainz home quant il se 
uost despollier n ot mains 
de honte si com il se porpensoit tel 
meniere 
si se troua porté d autre part la 
riuiere par la deuine uertu 
de nostre seignor dont reuint 
theodorus qui 
moult estoit sainz hom si 
trespassa lo flueue si se 
merueilla 
moult comment li uiauz hom pot estre 
si tost oltre 
dont prist a regarder ses piez et ses 
dras si les uerroit moilliez 
et quant il lo uit si sec si li 
commenca a proier qu il li 
dissist si comme peres a son fil 
comment il estoit passez 
outre li sainz hom ne li uoloit mie 
dire et theodorus se 
laissa chair a ses piez si li 
enbraca les iambes et iura que 
il 
ne iusque tantqu il li auroit dit qu 
il li celoit quant amos uit 
qu il ne porroit mie uaintre lo 
frere il li dist qu il li diroit 
par tel conuant qu il ne le diroit a 
nelui deuant ce qu il seroit 
trespassez de ceste uie et cil 
otria ainsi 
dont li dist li sainz hom qu il 
auoit esté trespassez oltre l 
aigue 
par nostre seignor si c onques n i 
auoit esté moilliez 
ceste chose cela bien theodorus 
iusque tantque li sainz hom fust 
trespassez de cest siecle li moines a 
cui saint anthoines auoit 
dit la nouelle de la mort amos 
noterent lo ior et l ore 
au trentisme ior apres trouerent il 
freres qui uenoient de nittre si 
enquisent et sorent certainnement 
que ce est uoirs 
que sainz anthoines auoit dit de la 
mort amos si s esmerueilloirent 
mult li uns et li autres comment 
li sainz hom sauoit 
chose que si loing de lui estoit 
faite et auenue 
uns kens archelaus estoit apelez 
par non uint a saint anthoine 
el desert si li proia qu il 
orast a nostre seignor por une 
uirge qui deu seruoit policracie 
auoit non car ele soffroit moult 
grant 
dolor d enfermete quar mult granz dolor 
la destraignoit el flanc 
et costez par les ieunes et par les 
ueilles qu el auoit faites 
si en ert de toz ses membres afebloie 
sainz anthoines fist ses oroisons a 
nostre seignor qu il rendist 
sante a la damoiselle archelaus li 
kens retint en son cuer le 
ior que li sainz hom en auoit 
proié a nostre seignor puis 
repaira 
arriere et quant il uint en la contree 
ou la damoisele estoit 
il la troua saine et haitie et 
quant il ot conté les iorz 
et lo termine si sot de uerite qu a 
cele hore que sainz anthoines 
en auoit proié ele ert garie 
dont li plussor qui ce uirent 
s en meruillerent et s en 
loerent nostre seignor mainte foiz 
auint 
que li sainz disoit le conseil 
de cels qui a lui uenoient 
bien yy iorz deuant ou zz mois ou plus 
et souent mains 
si comme les choses auenoient quar 
il auenoit a la foie que 
li ennemis entreprenoit et 
trauailloit ceus qui mouoient 
por lui 
ueoir mes nus ne ert unques 
entrepris ne esgreuiez en tel 
meniere qu il ne s en repairast 
sains et deliures et 
doctrinez de toz biens et li sainz hom 
lor commandoit bien 
c onques ne l en donassent loange 
mes nostre seignor en loassent 
qui sire estoit et puissant sor 
tote criature 
en un autre tens auint que sainz 
anthoines fu tant proiez des 
freres qui a lui uinrent qu il 
issi do desert por aler uisiter 
moines 
qui habitoient en ces darraines 
parties tantqu il entra en zz nef 
por trespasser en une isle ou cil 
menoient a cui il uoloient 
uenir li sainz hom si com il 
naioient senti une grant puor 
tuit 
cil de la nef disoient que c 
estoit de poisons salez de la nef 
et des ciuers qui en la nef estoient 
sainz anthoines affermoit 
que la puors qu il sentoit 
estoit d autre chose si com il 
parloit 
en tel meniere zz iouenciaux qui li 
diable entré el cors ert 
cochiez en la nef si commenca a 
escrier moult orriblement quant 
saint anthoines l oi il ala a 
lui si li fist lo signe de la croiz 
ensus son cors et tantost fu cil 
gariz et tuit cil de la nef 
sorent et entendirent que de la 
estoit la puors uenue 
apres ce auint q uns hauz hom 
entrepris de diable si qu il ert 
toz forsenez fu amenez a saint 
anthoines cil qui l i 
amenerent proierent lo saint 
home qu il proiast a nostre seignor 
por 
celui li sainz hom ot si grant pitie 
de celui haut home qui 
iouencel estoit qu il ueilla 
tote la nuit ensemble lui et proia 
au souerain seignor por sa deliurance 
quant uint a l eniornee 
li iouenciaus qui l ennemi auoit el 
cors corut a saint 
anthoine sore si lo bota mult 
durement mes nient ne lo greua 
cil 
qui amené l i auoient se 
prissent mult a corrocier et li 
demanderent 
por qu il auoit ce fait au saint 
home si grant oltrage sainz anthoines 
respondi por celui et dist   ne 
demandez mie au iouencel 
autrui colpe quar ceste forsennerie ne 
uint pas de lui mes de celui 
qui en lui est et por ce me fist il 
ces enuaissement que 
nostre sire lo commanda a aler en 
la seche region ce est 
en la contree de tenebres  quant saint 
anthoines ot ce dit 
ne demora mie mult que li 
iouenciaus fu gariz et de l ennemi 
qui en lui n osa arester deliures 
por ce que li sainz hom 
en proia nostre seigneur li 
iouenciaus qui estoit gariz en 
rendi 
graices a nostre seignor si com il faire 
deuoit dont primes commenca 
il a quenoistre lo leu ou il estoit 
et commenca mult saint 
anthoines a baisier et a acoler et a 
faire grant ioie et puis 
repairerent entre lui et sa 
compaignie en lor contrees mult uos 
puet lon conter miracles que nostre 
sire fist por saint anthoine 
si com nos auons oi retraire les 
moines qui ensemble lui 
furent par plusors foiz et ne uos 
deuez mie meruilier des 
choses qui au saint home auinrent 
quar plus grans sunt uncores 
a uenir apres et plus merueillables 
une fois auint que li saint home ert 
en oroisons deuant mengier 
entor l eure de none si com il 
gisoit estendu a terre il senti 
que li 
esperiz de lui fu rauiz et que li 
angle l enportoient en haut 
uers lo ciel si comme li angle 
passoient parmi l air li deable 
uinrent 
encontre si lor dissent qu il n i 
passeroient mie atot celui 
qu il portoient li anges lor 
demanderent por qu il uolloient 
arester 
lo prodome puisqu en lui n auoit ne 
pechie ne blasme por qu il 
deussent ce faire li deable se 
commencierent a esforcier de 
raconter les pechiez saint anthoine tres 
ce qu il fu nez li ange 
distrent que ces pechiez ne ces 
deliz ne deuoient il mie metre 
quar nostre sire l en auoit 
delaissé par sa misericorde 
mes cels qu il sauoient qu il 
auoit fait tres cele hore 
qu il fu moines premiers et qu il s 
estoit donez a nostre 
seignor lor laisoit il bien deuant 
metre li deables lo comencerent a 
acuser des plusors menconges et quant 
ueraie prouance lor 
failli a ce qu il disoient il 
furent toz confus et saint 
anthoines fu deliures si que 
plainement pooit passer ouec les 
anges 
tantost com ce fu auenu ses esperiz 
repaira en son cors la ou il 
ert cohiez en oroisons unques en tot 
cel ior ne li souint de 
nulle uiande corporel por la uision qu 
il auoit ueue enz fu 
tote la nuit en granz gemissemenz et en 
grant paine quar mult 
estoit espoantez por les enemis qui 
encontre lui uinrent et li 
auoient deuant remis toz les faiz 
et totes les oures en quel il 
auoit petit ne grand 
pechié qu il auoit faites tres 
s 
anfance encor auoit autre don li 
sainz hom del saint espir quar 
si se porpensoit d aucune chose 
sauoir ou il ert el desert nostre 
sire tot plainement li demostroit 
la ou il ert en oroisons par 
ce estoit il sages de mult de 
choses et les sauoit par nostre 
seignor dont il auint une foiz que 
si frere a lui uenoient 
si comme moine li demanderent por 
ce qu il lo desiroient a sauoir 
quar mie ne l entendoient plainement 
que l ame faisoit quant ele 
estoit del cors issue et en quel 
lue ele aloit 
quant il li orent demandé ce il 
se porpensoit la uoiz del ciel 
uint a lui la premeraine nuit apres si 
l apela par son non et si 
dist   anthoine lieue sus et si 
is de ton habitacle 
si esgarde  li saint hom issi 
fors et bien li souenoit 
de ce qu il deuoit respondre a ses 
freres lors esgarda uers lo ciel si 
uit zz home si lait et si orrible 
et si espouantable c onques 
si lait n auoit ueu en tote sa 
uie et si ert si granz 
que sa teste auenoit iuques au ciel 
apres en uit 
plusors qui s esleuoient deriere 
et uoloient aler au ciel et lui 
sembloit bien qu il eussent eles 
mes li granz hom qui si estoit 
lait desfendoit la uoie teus 
i auoit qui malgre celui 
et a force i passoient et teus i 
auoit qui n i pooient passer 
ainz les prenoit cil granz hom si 
les regittoit a terre ainsi 
auoit li sainz hom duel et ioie 
duel de ce que li un 
trespassoient malgre suen ioie de 
ce qu il auoit force 
sor les autres si grant que 
trespaser n i pooient dont 
reuint la uoz del ciel a lui et si 
dist   anthoines toi 
souigne de ce que tu uoiz  
trestout entendi li sainz hom de 
uerai cuer et sot que les ames 
aloient au ciel et que li deable 
lor defendoit et si retenoit 
celes qui estoient enbeues de 
pechiez 
criminels et qu il estoit tormentez 
ce qu il ueoit que 
les saintes ames a cui il ne pooet 
la uoie destorner qu eles ne 
trespassent a la grant ioie 
permenable 
par ceste uision et par maintes autres 
estoit li sainz hom 
si esmeuz en bones oures faire que 
chacun ior s esforcoit il de 
lui enmeillorer atot son pooier et bien 
sachiez que ces uisions 
ne ces choses quil li auenoient ne 
contoit il mie a ses freres 
por uantance ne por uaine gloire auoir 
ainz lo destraignoient si par 
lor proieres qu il li conuenoit a 
dire et il qui sainz hom estoit 
ne uoloit nule chose celer a cels 
qui si fil esperitel estoient 
et de toz lor cuers entendoient a 
bien faire ainz uoloit qu il s 
esforcassent por ces signes et por 
ces miracles de bien ourer 
et bien sachiez encor c onques 
sainz anthoines ne fu si esmeuz 
par soltaine ire que pacience fust 
en lui rompue ne unques 
humilitez qui en lui ert ne fu tant 
menee qu el fust tornee en uaine 
gloire ne onques ne se uolt glorefier 
en la uanite de monde toz les 
cliers ia de si bas ordre ne fusent 
faisoit il deuant lui ester 
et auoit les leuz por orer et a toz 
les euesques et a toz les 
prestres abaissoit il le chief por 
lor beneicon recoiure si 
comme humilianz deciples et cels qui 
aucun bon mot disoient por 
retenir disoit qu il estoit mult 
aidiez quant il l ooit quar 
mult amoit le bien a oir et a 
entendre 
sainz anthoines auoit si grant 
graice de nostre seignor recoiure que 
chacuns hom qui ne le coneust lo 
desirast a oir se il fust 
entre cent autres moines si lo 
coneust il par la biaute de son 
uiaire cognoisoit en la pure uerite 
de son cuer et par l abit 
de son corz cognoisoit en la 
graice de sainte pensee quar 
il auoit tot tens la face haitie et 
bien mostroit par son uiaire 
qu il pensoit totens a calestieus 
oures si ou estoient pi 
et lie et ioios par semblant n 
onques ne s esmaoit por auerses 
choses qui li uenoient n onques n 
estoit trop esleuez en ioe 
por leesce quil li uenist il ert 
raempliz de totes bontez ne ne uolt 
unques tenir compaignie a home qui 
fust contre la loi iesus crist 
de nule chose a paines est nus 
qui peust par boche dire 
totes les bontez qui estoient el 
saint home et combien il acrut 
la loi dieu en plusors peuples ie ne 
di mie tant solement 
as crestiens mais li paien meesmement 
et li prestre qui les 
ydeles aoroient uenoient de 
totes parz a lui et si disoient 
  nos deproiomes que nos 
puissommes ueir l onme dieu  
quar bien sachiez uos qui ce oez 
et entendez 
que li nons saint anthoine estoit 
coneuz en diuers peuples 
et quant li paien i uenoient et il 
pooient auoir des franies 
de sa uesteure il en demenoient 
grant ioie et si creoient que 
bien 
lor en pooit uenir et ce meesmes a 
quil l atochoient he quantes 
genz furent par lui deliuré de 
diuerses et tolu 
au deables et quant paien en 
deguerpirent lor mauuaise loi 
et deuindrent crestien et 
furent baptisié tant en auoit 
a certes 
de conuertiz a nostre loi et tant s en i 
conuertissoit chacun ior 
que les torbes en erent mult granz 
une foiz auint que si com il s en 
repairoit a son habitacle 
et nos le siuiemes q une fame uint 
darriere criant si 
dist   home dieu areste toi un poi 
et si m aten quar 
i ai une fille qui est 
trauailiee cruelment par l enemi 
aten ie t en proi aten que 
ie ne chaie et que ie ne muire  
quant saint anthoine l oi issi 
crier et plaindre il atendi un 
petit et 
si com la feme l aprochoit et la 
pucelle gisoit arriere si fist 
saint anthoine tot coiement s 
oroison a nostre seignor 
et tantost com il l ot finee si 
issi li deable del cors a la 
meschine ainsi fu la pucelle garie 
lo pueple qui la estoit en 
rendi graices a nostre seignor et la 
mere 
en mena a grant ioie li sainz home 
meismes s esleescoit par ce 
qu il repairoit a son leu solitaire 
c est la ou il auoit 
repos long de genz qui mult lo 
trauailloient quar il auoit 
esté 
en alixandre par la proiere euesques e 
des moines qui estoient 
si frere et la auoit il 
preschié la loi nostre seignor 
si com ie uos ai conté arriere as 
paiens dont il auoit mult conuertiz 
et ce ert une granz meruoille qu il 
ert mult sages et 
plains de grant sapience ia 
fust ce qu il ne uit 
l estre aprise 
dui paien philosophe uinrent une 
feie a lui la ou il ert 
en haut desert si lo cuiderent mult 
bien decoiure par lor 
science tantost com sainz anthoines les 
uit si cognut il a lor 
uiaires qu il estoient paien dont 
parla a eus par un home qui 
sauoit 
lor langage si lor dist   por quoi 
uenistes uos ueoir un 
fol home de si loing qui sages 
estes et por quoi uos 
estes uos trauaillié  li dui 
philosophe respondirent qu il n 
estoit 
mie fols mes mult sages sainz 
anthoines lor dist   se uos 
estes uenuz a un fol dont 
auez uos perdu uostre uoie 
et uostre trauail et uostre paine et se 
uos cuidiez que ie soie 
sages ensiuez ce que uos 
prouez quar bone chose est 
de sapience auoir et les bones choses 
doit lon ensiuir se ie fusse 
uenus a uos ie uos ensiuisse mes 
por ce que uos estes 
uenuz a moi ausi comme a sage 
soiez crestien ausi com ie 
sui 
dont aurez uos sapience  li 
philosophe se departirent 
del saint home sanz plus faire et mult s 
emeruillerent do grant 
sen qui est en lui et de ses granz 
miracles 
apres ce i reuindrent autres cliers 
paiens mult sages 
qui lo uoloient decoiure par parole 
por ce que li sainz hom 
n sauoit nule letre quant il 
furent a lui uenu il sot lor 
pensee 
si lor dist   respondez moi bel 
seignor et si me dites 
li quels est primiers ou 
sens ou letre  cil 
respondirent que li sens fu 
primiers et il lor demenda 
encore se ses letres naissent del 
sens ou li sens naist 
des letres et sainz anthoines lor dist 
  dont sachiez 
bien que cil qui bon saens a ne 
demande mie letres a sauoir 
ne a entendre puisque nostre sire li 
a donee bone 
sapience  tuit cil qui la 
estoient se merueillierent 
quant il oirent ce que li saints 
home parla si uoisosement 
qu il n ert mie letrez bien sachiez 
uos qui uez sa uie 
et entendez qu ancor fust il 
norriz es montaines et es deserz 
et eust demené tot son aage por 
ce n estoit il mie uilains 
ne rudes a genz qui a lui 
parloient ainz estoit haitiez 
et bien sauoit parler et repondre a 
ceus qui l aparloient 
et si bellement disoit la parole 
nostre seignor selon l 
apostre qu il aqueroit l amor de toz 
ceus qui l ooient et si 
ne auoient nule enuie 
puis reuint autre clierc paien sage 
et dotriné de philosophie 
et puis li a demandé de la loi 
nostre seignor et de la croiz 
en cui li sauuerres recut mort por 
ce qu il le cuidoit decoiure 
et soprendre par tels questions et par 
tels demandes mes li sainz hom 
qui estoit enbeuz de la dotrine del 
saint esperiz lor respondi 
et demostra totes ces choses por que 
le philosophe lo cuida 
decoiure si bien et si clerement et par 
emparlier meesmement quar il 
ne sauoit nule letres que li 
philosophe en fu toz confus 
ne ne sot encontre qe dire et lor 
mostra tot plainement 
que ce que li liure des crestiens 
disoient deuoit en croire 
et de la sainte croiz quar les oures 
et les miracles en 
estoient totes apertes si com 
il meismes ueoir lo pooient 
et el non nostre seignor iesus crist et 
au signe de la sainte croiz 
estoient li malade gari et saniz 
de lor enfermetez et li deable 
chacié de lor cors ou il 
estoient quant il lor auoit ce 
mostré 
et dit si lor disoit que lor liure 
qu il tenoient ne testemoignoit 
mie chose que il peussent mostrer a 
ueraie quar lor de qu il 
aorent dont lor liure 
paroloient iupiter mercurius 
apollo 
et uolcans auoient esté lecheor 
maluais hommes ne n auoient 
puissance ne uertu en els et auec tot 
ce aoroient il lo solel 
et la lune et auoient ymages faites 
en guise de serpenz et d autres 
bestes en qu il auoient fiance et qu 
il seruoient et faisoient 
lor diex des quatre elemenz qu il 
aoroient encor l air et lo feu 
et la terre et lo uent et ce ert grant 
folie d aorer la 
criature et degiter lo criator totes ces 
choses lor prouoit 
sainz anthoines par si uiues raisons 
que li philosophes en 
erent tuit confus ne ne 
sauoient que respondre quant ceste 
desputisons ot entre eus longuement 
duré li philosophe se 
departirent de sainz anthoine et 
mult le loerent et bien 
testemoignierent qu a grant profit 
lor estoit torné ce que ueu l 
auoient encor puet sembler 
meruoille ce qu en cel tens auint 
do saint home quar il estoit es 
darraienes parties del monde 
si com uos auez oi et abitoit en 
la grant desertine et si 
l enmoient et ennoroient li haut 
prince et li roi et li compte 
des lointaines contrees quar costentins 
li emperere et li dui fil 
costanz et constanciens qui de lui 
auoient oi parler et des saintes 
oures 
li enuoient mult souent lor letres 
et li mandoient et proioient 
si com lor pere qu il lor renuoiast 
escrist por qu il seusent comment 
il li estoit si s en 
resioiroient 
quant il auenoit que letres des 
empereors uenoient a lui en tel 
meniere 
il ne s enorguelissoit pas ne n es 
uoloit prendre iuques tantqu 
il auoit apelé ses freres et si 
lor disoit 
  li empereor ont a uos enuoies lor 
letres et por quoi ont 
il ce fait qu ont a faire moines de 
letres d empereors biau seignor 
por quoi receuroie ie lor letres ie 
ne lor sauroie rendre lor salu 
si com il l ont a costume par 
letres  nonporquant li proioient 
si frere qu il les receuoit et 
apres si li disoient qu il aus 
empereors qui crestien estoient 
renuoiast letres par quoi il les 
confortast et dont il eusent grant 
ioie qu il ne cuidassent 
que ce fust par orguel qu il ne 
uosist a eus renuoier les letres 
dont rescrisoit senz anthoines as 
empereors en ceste meniere 
il les looit de ce qu il nostre 
seignor aoroient et creoient 
et si auoit escrit es letres qu il 
ne s enorguelissent mie tant 
por la roial poeste qu il tenoient 
qu il quidassent 
qu il ne fussent mie home et qu il 
en obliassent lor criator 
que par sa poeste les iugeroit de 
sor cui il estoient 
et puis lor amonesta li sainz hom 
qu il eussent misericorde 
a cels qui desoz eus estoient et 
lor souenist des poures 
teus menieres de letres enuoioit 
sainz anthoines as empereors 
et aus autre princes et il s 
esleescoient mult et 
esioissoient 
de ce qu il erent apelé si fil 
apres ce que li sainz hom ot les 
cliers paiens faiz confus issi 
com ie uos ai dit arriere et les 
empereors et princes amonestez 
de bien faire et ses freres confortez 
par saintes paroles 
si se parti del leu ou il estoit 
arestez quant il ert 
uenuz nouelement d alixandre ce ert a l 
entree del desert si s en 
ala a la montaigne qui estoit en 
la plus parfonde desertine ou il 
auoit abité premierement la 
aresta il et sauoit il par 
nostre 
seignor plusors choses qui faites 
estoient en egipte et 
plusors en raconte seraphion l 
euesque qui la uint a lui 
auec autres freres quar li sainz hom n 
ert unques en si parfont 
desert que prodomes moines et 
hermites ne uenissent a lui por 
oir et por entendre ses saintes paroles 
et sa dottrine 
en cel tens adontque sainz anthoine 
estoit repairiez el desert 
si com ie uos ai dit auint un ior 
qu il seoit entre ses freres 
qui la estoient uenu por lui 
uiseter et il lor ensignot les oures 
de salu a faire que sainz anthoine 
regarda uers lo ciel mult 
ententiuement 
et quant il ot une piece regardé si 
commenca mult durement a plorer 
et por la dolor qu il auoit au cuer 
fremi et trembla maintenant 
se cocha a terre en oroisons uers 
nostre seignor et li proia 
que par sa docor et par sa misericorde 
se lui plaisoit trestornast 
cest mal et cele felonie qui estoit 
a auenir au siecle 
cil qui entor lui estoient 
orent grant peor por ce qu il li 
ueoient si grant dolor demener et 
faire et li proierent qu il 
lor deist la uision dont ceste grant 
tristece li uenoit a paine pot 
il respondre en grant piece por les 
lermes et por la grant dolor qui 
la parole li enconbroit mes 
neporquant lor dist il a la parfin 
  granz persecucions est a auenir en 
cest siecle sor sainte 
iglise et ce sai ie bien 
certainement que ie en ai ueue la 
uision et ce est l ocoisons por 
quoi ie demaing la dolor 
que uos ueez  
ainsi lor dist li sainz hom et empres 
ensiui bien ce qu il auoit 
dit quar au chief de deus anz apres 
uinrent maluais homes 
arrius et si compaignon qui la loi 
nostre seignor cuiderent 
par lor fausetez et par lor menconges 
trestorner et abatre 
et mult agreuerent sainte eglise et 
les prodomes qui adonc estoient 
gries chose seroit a raconter les 
maus qu il et li paien 
qui ensemble lui estoient atorné 
faisoient a crestiens quar 
toz les destruiserent a lor pooirs 
et ocioient unques la 
uision que sainz anthoines en uit 
n en fu fausee mais la 
tristece que li sainz hom auoit por 
ceste chose que ie uos ai 
contee reconforta il en meisme l 
ore a ses freres et si dist 
  mi fil ne uos destruiez mie en 
plorant por ceste chose qui est 
a auenir si con ie la uos ai dite 
quar nostre seignor est 
correciez a cels qui sont si en 
raura il merci et rendra tot 
son aornement a sainte iglise et si 
uerrez resplendir de 
grant clarte cels qui la loi nostre 
seignor garderont en 
cele persecutions li maluais home 
tresiront et lor puissance 
anientera et lois nostre seignor et 
sa religions sera plus 
loing qu ele ne soit ores 
essaucie et creue mes bien uos 
gardez mi bel frere que uostre 
ueraie foiz et uos bones 
creances ne soient mergoilies par l 
ardure des arriens ce 
est des mescreanz la cui 
puissance ert confondue 
quar celle dottrine qu i auant 
metront n ert mie des apostres 
uenue mes del diable qui lor pere 
est cui seruice il feront 
si en auront lor desertes  tant lor 
dist sainz anthoines 
et puis si laissa de ce lo parler et 
recomenca ses oroisons a faire 
si com il l auoit a costume 
maintes foiz auint apres ce que si 
frere l amenoient a la premiere 
montaigne del desert contre sa uolente 
quar la en auoit mult ensemble 
dont i uenoient li haut home de la 
contree qui ne pooient mie aler 
en la grant desertine por l asprece de 
la uoie et si li proioient 
qu i fors de la celle ou il estoit 
la uenist a els quar mult le 
desiroient a ueoir quant li saintz 
hom n i uoloit aler por la 
grant presse des genz qui mult lo 
trauailloient si prenoient 
li haut home les desuez qui lié 
estoient et les malades 
si les i enueoient quar il 
sauoient bien que cels ne 
despisoit 
il mie et por cels uenoit il 
maintes foiz fors del desert 
quar il saueit bien que ses trauauz 
en estoit uteles dont 
parloit 
il as homes qui les iustices 
tenoient si les doctrinoit et 
amonestoit 
de loiaute tenir et de dreiture faire et 
qu i n obliassent mie 
ce qui estoit en l escriture qui 
disoit   ainsi com uos iugerez 
serez uos iugié  c est a dire 
  se uos iugiez selonc 
ensement uos iugera li uerais 
iustissierres qui sor toz iugeors 
a seignorie et puissance  et si com 
il parloit de tels choses 
li souenoit il mult souent de la 
desertine ou li leus estoit 
qu il mult emmoit et quant il 
auoit tant parlé et tant dit si 
disoit qu il ne pooit la plus 
demorer et si metoit exemple 
quar il lor disoit qu ausi com li 
poison qui sunt traiz de l 
aigue muerent quant il sunt a 
sechie terre ausi defailent 
li moine quant il s atarient auec 
les seculers choses et auec les 
mondaines paroles   por ce  fait il 
  ausi com il couient lo 
poison estre en la mer nos conuient 
il haster d aler a la 
montaigne ensus de gent por ce qu 
aucune obliance de nostre 
proposement ne nos uieigne par 
nostre atariance  
li prince s emerueilloient de la 
sapience qui el saint home estoit 
quant il ce li ooient dire et bien 
disoient ueraiement qu il 
estoit 
home dieu et qu en home qui letres ne 
seust ne peust auoir 
si grant sapience se par la uolente de 
seignor ne fust uenue 
adonc estoit uns dux en la terre d 
egypte balachius auoit non 
cil estoit de la poeste nestorie 
lo prophete d alixandre cil dux 
estoit maus hom et destruisoit 
les crestiens et haioit sainte 
iglese de quanqu il pooit et par sa 
druerie faisoit il les moines 
et les damoiseles qui nostre seignor 
seruoient desnuer et batre mult 
cruelment deuant tot lo pueple saintz 
anthoines li enuoia unes 
letres dont tele estoit li 
tenors   ie uoi l ire dieu 
qui uient sor toi laisse mal a 
faire as crestiens que li 
ire nostre seignor ne te praigne 
qui te menace a doner mort 
prochaine  li maleures uit ces 
si les comenca a degaber et 
gita 
a terre et a cels qui aportees les 
auoient fist il mult de mal 
et de contraires et si lor 
commenda qu il renoncassent a 
saint 
anthoine qu il li feroit soffrir 
grief desciplines por ce qu il 
prenoit 
si grant cures de cels qui iesu crist 
seruoient 
cil s en alerent a saint anthoine 
et li renoncierent mes dedenz lo 
quinsieme ior fu il bien uengiez de 
cele menace si com uos porrez 
oir dire et entendre balachius li dux 
s en ala a une soe 
maison plus prochaine de la cite d 
alixandre ensemble nestorie 
lo prophete que ie uos ai deuant 
nomé et furent monté sus les 
plus 
bials cheuaus et plus dontez qu il 
auoient si com il cheuauchoient 
ensemble tote la uoie les cheuaus s 
entrepincoient par feies si com li 
plussor font encore li cheuaus 
sor que nestories seoit ahert 
balachie par la quisse si tres durement 
qu il li tresmort 
tote et l abat a terre de la fu 
il releuez et portez a la cite 
unques ne pot garir ainz fu dedenz lo 
tierz ior morz et bien fu seu 
a toz cels qui la estoient que la 
menace saint anthoine li ert 
bien aueree issi fu li dux morz 
plusors autres qui uenoient 
a saint anthoines por cele dotance et 
por cel miracle qu il auoient 
ueue estoient amonesté par lou 
saint home qu il la dignete 
de cest siecle et la seignorie ne 
obliassent quar il n i auoit 
fors 
uanite et deceuance et si feissent 
les oures nostre seignor por auoir 
uie et ioie parmenable les oroisons do 
saint home furent telx a 
plusors genz mult profetables 
plusors hauz homes deguerpirent 
lor granz richeces et lor granz 
seignories et si se misent a son 
commandement 
por mener sainte uie que uos diroie 
plus do saint home a bries 
paroles uos puis ie conter que 
nostre sire auoit doné de 
lui mult bone mire a la contree d egypte 
ki fu cil onques qui uenist 
au saint home dolenz qui ne s en 
repairast ioianz et liez 
et qui fu cil qui a saint anthoine 
uenist iriez et maltalentis 
qui ne s en retornast ioianz ki fu 
cil unques qui saint home 
uenist deconseilliez ne desconfortez 
qui ne repairast consiliez et 
confortez liement de quelconques 
beigsoigne ce fust de maladies d 
enfermetez de diables chacier fors del 
cors conseilloit il et aidoit 
et deliuroit toz cels qui a lui en 
uenoient 
que uos diroie ie plus totes les 
genz uenoient a lui de diuerses 
contrees ne nus ne s i plaignoit 
qu il i fust uenuz en uain ainz s 
en looient tuit ensi plainement 
si auoient droit quar il l 
enmoient sor tote rien por lo bien 
et por la docor qu il trouoient 
en lui et ce fu bien proué quar 
apres sa mort lo plainssent 
et plorerent ducement comme lor bon 
pere 
or est droiz que ie de la fin 
die et comment il trespassa 
de ceste uie un ior auint que li sainz 
hom uint au primerain desert 
por uiseter ses freres qui la 
habitoient si com il l auoit 
a costume la sot il par la uolente 
nostre seignor lo ior de sa fin dont 
parla il a els et si lor dist   mi 
fil oez et entendez 
la darraiene sentence de moi qui sui 
uostre peres quar ie ne dot 
mie que quant ie me partiroi de uos 
que nos iamais en cest siecle 
entreueoir nos doiomes m arme me 
contraint que ie trespasse 
de ceste uie quar ie ai ia 
trespassé yy anz et si sui ia 
oltre 
cel nonbre en l an cisqueme  ainsi 
parla sainz anthoines 
a ses freres qui mult furent dolent 
et tristes de la parole 
et bien en firent semblant quar il 
ploroient et demenoient grant 
duel et si l acoloient de totes parz 
ausi com s il deust maintenant 
morir et li sainz hom lor 
commandoit mult liement ausi com s 
il 
deust deguerpir estranges contrees 
et aler en la soe propre contree qu 
il deguerpissent les malueses 
pensees si com il lor auoit 
souentes 
foiz dit por garder lor ames ne n 
eussent nule enuie fors d ensiuir 
bones 
oures si com li sainz hom les 
auoient faites ne n aprochassent 
mie 
les maluais homes qui la loi nostre 
seignor desprisoient et haoient 
et puis si lor disoit   mi bel fil 
gardez la loi nostre seignor 
et les faiz et les bones oures des 
anciens homes si com les 
escritures les testemoignent et 
meesmes ce que ie uos amoneste 
et dit de tant petit de science com 
i auoie  quant il ot issi finee 
sa parole li frere l aparloient et 
detrioient tant com il 
pooient quar il cuidoient que li 
sainz hom deust iluec finer mes 
il lor contredisoit ne n o 
uoloit mie por les costumes qui 
adonc 
estoient en egypte quar quant aucuns 
hauz hom i moroit hom martyrs 
dont en uoloit honor et feste faire 
et ausi de toz les autres 
selonc ce que si ami pooient si 
enuelopoit en lor cors en bials 
dras ne ne l enterroit lon mie et lo 
metoit len ensor liz qui 
a ce faire estoient atornez 
dedenz les maisons si les gaitoient 
et celes 
costumes tenoient il a grant honor a 
els quant il en moroit aucuns 
de ce proia mult saint anthoines 
les euesques qu il lo pueple 
chatiassent de ce et deissent as 
homes et as fames que ceste costume 
n estoit mie loiaux ne a deu 
plaissant ne belle quar li 
prophete et li patriarche auoient 
esté mis el sepucre si com il 
bien sauoient et nostre sire fu 
mis en la sepulture iuques au tierz 
ior qu il se releua et por ce 
estoit ce grant uices a cels 
d 
egypte qui lor morz n 
enseuelissoient mie maintenantque 
les ames 
en erent parti par ces paroles fu 
ostez li mauais usages fors 
de la contree et commencerent a 
metre les morz en terre et a enfoir 
et apres rendirent graices et 
loanges a nostre seignor 
saint anthoines qui cremi celes 
costumes et dota qu i ensi ne lo 
gardassent dont ie uos ai dit et 
conté se parti de ses freres 
qui a lui estoient uenu de totes 
parz si s en rala el parfont desert 
a son habitacle apres ce un petit tens 
quant il uit que la grant 
ueillesce l apesantissoit et 
apressoit ses membres il apela 
yy suens freres qui yy anz auoient 
aresté pres de lui et mult 
uolentiers 
l auoient serui en sa uiellesce si 
lor dist   mi bel frere nostre 
sire m a semons et bien sachiez 
que ie couoit mult a auoir 
les celestiaux choses et uos mi tres 
chier enmi gardez que uos ne 
perdez lo trauail que uos auez 
soffert par si lonc tens 
quar en mult petit de terme le poez 
uos perdre uos deuez cuider 
et penser dedenz uoz cuers que uoz l 
aiez primes commencié a soffrir 
si croistra la force a uostre bone 
uolente si con uos l auez 
comencié uos cognoissiez bien les 
mauuaies agais de l ennemi et 
maintes foiez auez ueu ses crueuses 
forces et ses felonnies nostre 
seignor criez merci et la creance de 
son saintisme nom 
enfichiez en uos pensees si ne uos 
porra mal faire li ennemis 
ne greuance et si uos souienge de 
mes amonestemenz et de mes paroles 
et si uos souiegne de ceste uie qui 
si est deceuable 
si sachiez bien que li celestel 
loier uos en seront doné en uie 
parmenable eschiuez atot uo pooir la 
compaignie de cels qui 
heent la loi nostre seignor si les 
haez ausi com ie ai fait quar 
unques n amai lor secte por ce qu i 
sunt ennemi 
iesu crist lo seignor qui tot fist 
soiez ententif de toz uos 
pooiers de garder ses commendemenz si 
que li saint uos recoiuent 
en parmenable gloire si com lor enmis et 
lor cognoissables quant 
uoz ames seront des cors issues mi 
bel fil de ce que ie uos ai 
dit ore et autre foiz uos seuiegne 
et fermement l aiez 
en uos pensees et le metez a oure 
et se uos unques m enmastes ne uos 
uolez chose faire que ie uos die 
ne commandement ie uos 
pri que uos m enfoez en terre 
quant l enme sera de mon cors 
partie et si ne laissiez sauoir nul 
home lo leu de ma sepulture 
et por ce repairerai ie a uos que ie 
ne uoil mie que point de mon 
cors soit portez en egypte qu il ne 
me gardent selonc la uaine 
costume que ie lor ai tant blasmee 
et qu i ne me seruent 
par la mauaisse honor de cest siecle ie 
ai bien fiance en nostre 
seignor quan i oi que mes cors 
deura resusciter qu il 
resuscitera sanz corruption ma 
uesture donrez uos la ou ge l 
adeuiserai anathasie l euesque 
donrez uos lo drap sor que ge 
gissoie 
et une de mes afubleures et uos 
aiez la haire si la gardez 
et retenez  
quant sainz anthoines ot si parlé 
et sa chose deuisee il baissa 
ses deciples puis si estendi ses 
piez et regarda mult liement la 
mort 
et les sainz anges qui por lui 
uenoient dont rendi li sainz 
hom 
l ame en lui et fu ensemble les sainz 
peres en parmenable gloire 
si com les escritures lo content et 
dient si deciples 
tinrent bien ses commandemenz et 
garderent et si enfoirent son 
cors 
si com il l auoient ne unques nus 
hom ne sot ou ses cors iut tresqu 
a 
hui cest ior fors si dui disciple ne 
ne set encore apres 
ce que li cors sainz fu mis en terre 
li dui disciple donnerent 
les uestemenz si com li sainz hom l 
auoit commandé a yy euesques 
qui mult s en esioirent et por l 
enmor de saint anthoine les 
garderent en grant saintee ainsi 
fina sainz anthoines et 
trespassa 
de ceste uie mortel et fu en la 
compaignie iesu crist si com cil 
qui des s anfance lo commenca a 
deseruir et toz tens serui 
nostre seignor tant com il fu en uie en 
bons oures 
