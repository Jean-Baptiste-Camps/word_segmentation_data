artus li boins rois de bretaingne 
la qui proeche nous ensaigne 
que nos soions preu et cortois 
tint cort si riche comme rois 
a cele feste qui tant couste 
c on doit clamer le 
la cors fu a cardoil en gales 
apres mangier parmi ces sales 
li cheualier s atropelerent 
u les dames les apielerent 
u damoiseles u puceles 
li un racontoient nouuieles 
li autre parloient d amors 
des angoisses et des dolors 
et des grans biens que ont souuent 
li desinple de lor couuent 
qui mout estoit rices et boins 
mais or i a il poi des suns 
car pres l ont ia trestuit laisie 
s en est amors mout abaissie 
car cil qui soloient amer 
se faisoient courtois clamer 
larges et preu et honerable 
or est amors tornee a flabe 
por ce que cil qui mal n en sentent 
dient qu il aiment mais il mentent 
et cil fable et mencomme en font 
qui se uantent et droit n i ont 
mais or parlons de ceus qui furent 
laisons ceus qui en uie durent 
qu encor uaut mius ce m est auis 
uns cortois mors q uns uilains uis 
por ce me plaist a raconter 
chose qui fait a escouter 
del roi qui fu de tel tesmoing 
on en parloit et pres et loig 
de tos iors mais dura ses nons 
si m acort de tant as bretons 
que par lui sont amenteu 
li bon cheualier esleu 
et en bonte se trauillierent 
mes cel ior mout s esmeruillierent 
del roi qui d entr eus se leua 
si ot de teus qui mout pesa 
et qui mout grant parole en tinrent 
que mes auenir ne li uirent 
a si grant feste en chambre entrer 
por dormir ne por reposer 
mes ensi adonc l en auint 
que la reine le retint 
si s oublia dales li 
tant demoura qu il s endormi 
a l uis de la cambre defors 
fu didones et sagramors 
et kes et me sire gauains 
auuec eus fu me sire yuains 
et si i fu galosgrenans 
uns cheualiers preus et uaillans 
qui lor ot commenchié zz conte 
non de s onnor mes de son honte 
quequ il sa honte contoit 
et la roine l escoutoit 
si s est dales le roi leuee 
et uint entr eus si a enblee 
que ainsque nus le peust ueir 
se fu laissie entr eus chair 
forsque galogrenans san plus 
encontre lui est saillie sus 
kes qui estoit mout ranproneus 
fel enprenans et afiteus 
li dist  par diu galogrenans 
mout estes or preus et uaillans 
certes il m es mout bel que uos 
estes li plus courtois de nos 
et bien sai que uos le cuidiés 
tant estes uos de sens uoidiés 
s est drois que ma dame le cuit 
que uous aiés plus que nos tuit 
de courtoisie et de proeche 
ia le laissiens nos par parece 
espoir que nos ne nos leuames 
espoir que nos ne daignames 
mes par foi sire n ou feismes 
mais pour ce que nos ne ueismes 
ma dame ains fustes uous leués 
certes kes ia fuissiés creués  
fait la roine  au mien cuidier 
se ne uos peussiés uuidier 
del uenin dont uos estes plains 
enuieus estes et uilains 
de ranprener uos conpaignons 
dame se nos n i gaignons  
fet kes  en uostre compaignie 
gardés que nos n i perdons mie 
ie ne cuit auoir chose dite 
qui me doie estre a mal escrite 
et s il uos plet tasiés uos ent 
car n est cortoisie ne sens 
de plet d uiseuse maintenir 
cis plais me doit auant uenir 
ne len ne l doit auant monter 
mais faites nos auant conter 
ce qu il auoit ia commenchié 
car ci noie estre tenchié  
a cele parole s apont 
galogrenans et si respont 
 sire  fait il  de la tencon 
n aie mie grant cuisencon 
petit m en est et poi la pris 
se uos aues uers moi mespris 
ia n i aurés mal ne damage 
a plus uaillant et a plus sage 
me sire kes que ie ne sui 
aués uos dit honte et anui 
qar bien en estes costumiers 
tos iors doit puir li femiers 
et thahons poindre et malos ruire 
si doiuent anuier et nuire 
mes ie n en conterai hui mes 
se ma dame me laist en pes 
et ie li pri qu ele s en taisse 
que la chose qui me desplaisse 
ne me commant soie merchi 
dame trestuit cil qui sont ci 
dame  fet kes  bon gre uos sauront 
et uolentiers l escouteront 
si n en faites ia rien por moi 
mais foi que deués a no roi 
le uostre signor et le mien 
commandés li si ferés bien 
calogrenans  fait la roine 
 ne uos caille de l aatine 
mon signor kes le senescal 
costumiers est de dire mal 
si c on ne le puet castoier 
commander uos uul et proier 
que ia n en aiés au cuer ire 
ne por ce ne laissiés a dire 
chose qui me plaise a oir 
se de m amor uolés ioir 
si commenciés tot derecief 
dame  fait il  ce m est mout grief 
que uos me commandés a faire 
ains me zz des dens traire 
que nule rien hui mais contaisse 
se courecier ne uos cuidaisse 
mes ie ferai ce qu il uos siet 
comentque il onques me griet 
desqu il uos plest or escoutés 
cuer et orelles i metés 
car parole est tote perdue 
s ele n est de cur entendue 
de ceus i a que ce qu il oent 
n entendent pas et si le loent 
et cil ne quier mes que l oie 
desque li cuers n i entent mie 
qu as orelles uient la parole 
ausi comme li uens qui uole 
mes n i areste ne ne demoure 
ains s en part en mout petit d oure 
se li cuers n est si esuilliés 
qu al prendre soit aparilliés 
que il l en puisse souuenir 
prendre et enclore et retenir 
les orelles sont huis et dois 
par coi uient au cuer la uois 
et li cuers prent dedens le uentre 
la uois qui par l oreille i entre 
car qui or me uaudra entendre 
cuer et orelle me doit rendre 
car ie ne uul parler de songe 
ne de fable ne de mencoinne 
dont maint homme nos ont serui 
ains uos dirai ce que ie ui 
il a auint passé a yy ans 
que ie fus comme paissans 
aloie querant auentures 
armés de totes armeures 
si comme cheualiers doit estre 
si truis en zz cemin a destre 
parmi une forest espesse 
mout i ot uoie felenesse 
d espines et de ronces plainne 
a grant anui et a grant painne 
tieg cele uoie et cel sentier 
desque pres tot le ior entier 
mout alai ceuaucant ensi 
tantque de la forest issi 
et ce fu en broceliande 
de la forest en zz lande 
trouai et ui zz bretesce 
a demie liue galesce 
se tant i ot plus n i ot pas 
illuc m en uieg plus que le pas 
et ui le baille et le fose 
tot enuiron parfont et le 
et sor le pont en pies estoit 
cil cui la forterece estoit 
sor son ping zz ostor mué 
ne l oc mie bien salué 
que il me uint a l estrier prendre 
si me commenda a descendre 
ie descendi il n i ot el 
car mestier auoie d ostel 
et il me dist tot maintenant 
plus de yy fois en zz tenant 
que beneite fust la uoie 
par u laiens uenus estoie 
atant el chastiel en entrames 
le pont et la porte passames 
enmi la cort al uauasor 
cui dius doinst ioie et grant honnor 
tant com il fist moi cele nuit 
pendoit zz table ie cuit 
u il n auoit ne fer ne fust 
ne rien qui de ceuure ne fust 
sor cele table d un martiel 
qui dales ert a zz postiel 
feri li uauasors yy cols 
cil qui laiens erent enclos 
oirent la noise et le son 
cil qui erent en la maison 
et uinrent de la tor 
li un corent a mon ceual 
que li bons uauasors tenoit 
et puis iuque a moi uenoit 
une pucele biele et gente 
en li esgarder mis m entente 
ele fu grale et longe et droite 
de moi desarmer mout s esploite 
et si le fist et bien et biel 
puis m afubla zz cort mantiel 
uar d eskarlate paonnace 
et tuit nos guerpissent la place 
que auuec moi ne auuec li 
ne remest nus ce m embieli 
car plus n i queroie ueoir 
et ele me mena seoir 
el plus biel praelet del monde 
clos de fort mur a la roonde 
la le trouai si afaitie 
si parlant et bien ensignie 
del cel samblant et de cel estre 
que mout m i delitoit a estre 
ne iamais por nul estauoir 
ne m en quesisse ia mouuoir 
mais tant me fist la nuit de guere 
li uauasors qu il me uint querre 
quant de souper fu tans et eure 
ne poc plus faire de demeure 
lor fis tot son commandement 
del souper uos dirai briement 
que il fu tot a ma deuise 
desque deuant moi fu assise 
la pucele qui s i asist 
apres mangier itant me dist 
li uauasors qu il ne sauoit 
le termine que il auoit 
cheualier herbergié errant 
qui auenture aloit querant 
si en auoit maint herbergié 
et apres me proia que ie 
par son ostel me reuenisse 
en gueredon se ie peusse 
et ie li dis uolentiers sire 
hontes me fu de l escondire 
petit por mon hoste fesise 
se cest don li escondesisse 
mout fui la nuit bien ostelés 
et mes ceuaus fu ensielés 
luesque ie poie le ior ueoir 
car mout en oc prié le soir 
si fu oie ma priere 
mon bon oste et sa fille chire 
a saint espir le commandai 
et a cascuns congie pris ai 
si m en alai luesque ie poi 
mon oste gaire eslogié n oi 
que ie trouuai en zz essart 
ors sauuages lions lupars 
qui se combatoient ie cuit 
car mout demenoient grant bruit 
et tel furece et tel orguel 
se le uoir conter uos en uul 
que de paor me trais arieres 
car dures ces bestes fieres 
ne plus orguillouse que tor 
uns uilains qui resanble mors 
grans et hideus a desmesure 
et si tres laide creature 
qu en ne poroit dire de bouche 
se seoit la sour zz coche 
une grant machue en sa main 
ie m aprocai uers le uilain 
si ui qu il ot grosse la teste 
plus que roncis ne autre bieste 
ceuex meslés et front pelé 
si auoit yy espans de le 
orelles uelues et grans 
ausi lees comme yy uans 
les sorcis grans et le uis plat 
iex de cuete et nes de rat 
boche fendue comme lous 
dens de sangler agus et rous 
barbe noire grenons tortis 
et le menton aers au pis 
longe eskine torte et bocue 
apoiés ert sor sa machue 
uestus fu d une robe estrange 
il n i auoit ne lin ne lange 
ains ot a son col atacié 
dex cuirs de nouiel escorcié 
de dex toriaus u de yy bues 
en pies sailli li uilains lues 
qu il me uit de lui aprocier 
ne sai si me uoloit tocier 
ne sai que il me uoloit emprendre 
mais ie me garni de deffendre 
tantque ie ui que il s estut 
en pies tos cois si ne se mut 
quant fu montés desus le tronc 
s ot bien yy pies de lonc 
si m esgarda et mot ne dist 
nient plus q une ciure fesist 
lors cuidai ge qu en lui n eust 
raison ne parler ne peust 
totes uoies tant m enhardi 
que ie li dis ua car me di 
se tu es bone chose u non 
et il me dist ie sui zz hom 
ques hom es tu teus que tu uois 
ie ne sui autres nule fois 
que faite ci ie m i estois 
si garc les bestes de cest bois 
gardes por saint piere de romme 
ie ne connoissent eles homme 
ie ne cuic qu en plain n en boscage 
puist on garder bieste sauuage 
n en autre liu por nule chose 
s ele n est loie u enclose 
ie les garc si ie uos pleuis 
que ia n istront de cest porpris 
et tu comment di m ent le uoir 
n i a nule qui s ost mouuoir 
desque eles me uoient uenir 
car quant i en puis zz tenir 
as puins que i ai et grans et fors 
si le destraing parmi le cors 
que les autres enuiron tramblent 
totes enuiron moi s asanblent 
ausi comm por merchi crier 
et nus ne s i poroit fier 
fors moi s entr eles s estoit mis 
que maintenant ne fust ocis 
ensi sui ie des biestes sire 
et tu me redois or bien dire 
ques hom tu es et que tu queirs 
ie sui ce uois uns cheualiers 
qui quier ce que trouuer ne puis 
asses ai quis et rien ne truis 
et que uaudroies tu trouer 
auentures por esprouer 
ma proeche et mon hardement 
or te requier pri et demant 
se tu ses que tu me conselles 
u d auenture u de meruelles 
a ce  fait il  fauras tu bien 
d auenture ne sai ie rien 
n onques mais n en oi parler 
mais se tu uoloies aler 
ci pres dusqu a zz fontainne 
ne reuerrois sans grant painne 
se tu li rendoies son droit 
ci pres trouueras orendroit 
zz sentier qui la te menra 
tote la droite uoie ua 
se bien uuis tes pas embloier 
car tost poroies foruoier 
qu il i a autres uoies mout 
la fontainne uerras qui bout 
si est ele froide que marbres 
unbre li faisoit zz biaus arbres 
c onques peust faire nature 
tot adies sa foille li dure 
qu il ne la per por nul iuer 
et zz baciens i pent de fer 
a zz si longe caine 
qui dure dusqu a la fontainne 
a la fontainne troueras 
zz bachin tel con tu uerras 
ie ne te sai a dire quel 
car ie ne ui onques nul tel 
et d autre part zz capiele 
petite mais ele est mout biele 
s au bacins uius de l aue prendre 
et desus le peron espandre 
lors uerras zz tel tempeste 
qu en cest bois ne remanra beste 
cieurex ne dains ne cers ne pors 
nes li oisiel s en itront fors 
car tu uerras si foudroier 
uenter et arbres pecoier 
plouuoir tonner et espartir 
que se tu t en pues departir 
sans grant anui et sans pesance 
tu seras de grinnor poissance 
que cheualiers qui i fust onques 
del uilain me parti adonques 
qui m auoit la uoie mostré 
espoir s estoit tierce passé 
si pot estre pres de midi 
quant l abre et la capiele ui 
bien sai de l abre c est la fins 
que ce estoit li plus biaus pins 
qui onques sor terre creust 
ne cuic qu enques si fort pleust 
c onques i passast nule goute 
ancois coloit par desus tote 
a l abre ui le bacin pendre 
del plus fin or qui fust a uendre 
onques encor en nule foire 
de la fontainne poés croire 
qu ele bouloit comme eue cade 
li perons ert d une esmeraude 
si ot un rubins mout biaus 
plus flamboians et plus uermaus 
que n est au matin li solaus 
qui apert au main en oriant 
ia que ie sace a ensiant 
ne uos en mentirai de mot 
la meruele a ueir me plot 
de la tempeste et de l orage 
dont ne me tieg mie por sage 
car uolentiers se ie peuisse 
mout uolentier m en repentisse 
quant ie oi le peron crosé 
de l eue a cel bacin arousé 
car trop en i uersai ce dot 
lors ui si tot le ciel desrout 
que de plus de quarante pars 
me feri el uis li espars 
et les nues tot quellemelle 
ietoient pluue et noif et grelle 
tant fu li tans hisdeus et fors 
que yy fois cuidai estre mors 
des foudres qui les mo caoient 
et des arbres qui pecooent 
saciés que mout fui esmaiés 
tantque li tans fu rapaiés 
mes dius tant me raseura 
que li tans gaires ne dura 
et tuit li uent se reposerent 
quant diu ne plot uenter n oserent 
quant ie ui l air et cler et pur 
de ioie fui tos aseur 
car ioie s onques le connui 
fait oublier maint grant anui 
desque li tans fu trespasés 
ui sos pin tors amasés 
osiel s est qui croire le ueille 
qu il n i auoit branche ne foille 
qui tot ne fust couers d oisiaus 
s en estoit li arbres plus biaus 
et trestuit li oissiel cantoient 
si que mout bien s entracordoient 
mais diuers cans cantoit cascuns 
n onques ce que cantoit li uns 
onques l autre chanter n oi 
de la ioie me resiois 
s escoutai tantqu il orent fet 
lor seruice trestout a trait 
ainc mes n oi si biele ioie 
ne ne cuic que nus hommes uoie 
se il ne ua ueoir celi 
qui tant me plot et enbieli 
que ie me dui por fel tenir 
s i fui tantque ie ui uenir 
un cheualier ce m est auis 
bien quidai que il fuissent sis 
tel noise et tel effroi menoit 
uns cheualiers qui seus uenoit 
quant ie le ui tot seul uenant 
mon ceual retrais maintenant 
n a monter demoure ne fis 
et cil comme maltalentis 
uint plus tost q uns alerions 
sanblant fait plus fier com lions 
de si haut com il pot crier 
me prist tantost a desfier 
et dist uasal uos m aués fait 
sans deffiance honte et lait 
desfier me deussiés uos 
se il eust guerre entre nos 
u au mains droiture requere 
ancoisque me meussiés guerre 
mais se ie puis sire uasaux 
sor uos en tornera li maux 
tel damage qui est si grans 
enuiron moi est aparans 
de mon bos qui est abatus 
plaindre se doit qui est batus 
et ie me plains si ai raison 
car uos m aués de ma maison 
fors chacié a foudre et a pluie 
fait m aués cose qui m anuie 
et dehait ait cui co est biel 
qu en mon bos et en mon castiel 
m aués fait chose qui m anuie 
que mestier ne m eust aie 
les gens ne d armes ne de mur 
onques n i oi homme aseur 
en fortereche qui i fust 
de dure piere ne de fust 
mes bien sachiés que desormes 
n auroies de moi triues ne pes 
a ces mos les escus presimes 
et tantost nos entreuenimes 
et cascuns se couuri del suien 
li cheualiers ot ceual bon 
et lance longe roide sans doute 
graindre de moi la teste toute 
ensi del tot a mescief fui 
et si fui plus petis de lui 
et ses ceuaus ce sa gie bien 
fu mout plus fors que ne fust li miens 
m en uois por le uoir descouurir 
si grant colp que ie poc soufrir 
li donnai c unques ne me fains 
el comble de l escu l atains 
si i mis tot ma poisance 
tantque en pies uola ma lance 
e la soie remest entiere 
qui n estoit mie trop legiere 
ans pesoit plus au mien cuidier 
que nule lance a cheualier 
onques mais si grose ne ui 
et li cheualiers me feri 
si roidement que del cheual 
parmi la crupe del ceual 
me mist a la terre tot plat 
si me laissa honteus et mat 
onques puis ne me regarda 
mon ceual prist et moi laissa 
si se mist ariere a la uoie 
et ie qui faire ne sauoie 
si remes iriés et pensis 
dales la fontainne m asis 
u petit si me reposai 
le cheualier siuir ne sai 
car folie faire cuidaisse 
et se ie bien siuir l osasse 
ne sai ie mie qu il deuint 
a la fin uolentiers m en uing 
qu a mon hoste couuent auoie 
que par lui m en retorneroie 
ensi me plot ensi le fis 
et totes mes armes ius mis 
por aler plus legierement 
si m en reuig honteusement 
quant ie uig la nuit a l ostel 
trouuai mon hoste tot autel 
ausi lie et ausi cortois 
comme i auoie fait ancois 
c onques de rien ne m aperceu 
ne de sa fille ne de lui 
que mains uolentiers me ueissent 
ne que mais d onnor me fesissent 
qu il auoient fet l autre nuit 
grant honor me porterent tuit 
le lor merchi en lor maison 
et disoient c onques mais hom 
n en eschapa que il seussent 
ne que il oi dire eussent 
de la dont i estoie uenus 
qui ne fust mors u retenus 
ensi alai ensi reuig 
a au reuenir por fol me tieg 
or uos ai conté comme fox 
ce que conter n oi ne uox 
par mon cief  dist me sire yuains 
 uos estes mes cousins germains 
si nos deuoumes entramer 
mais de ce uos puis fol clamer 
que uos tant le m aués celé 
se ie uos ai fol apielé 
ie uos en pri qu il ne uos poist 
car se ie puis et il me loist 
ie uos en cuic mout bien uengier 
bien pert qu il est apres maingier  
fet kes qui taire ne se pot 
 plus a paroles en plain pot 
de uin qu en zz mui de ceruoise 
len dist que chas saous s enuoise 
apres mangier sans remuer 
uelt cascuns saladin tuer 
et uos irois uengier foure 
sor uostre penel enbouré 
et uos chauces deffroies 
et uos banieres desploies 
or tost por diu me sire yuain 
mourés uos anuit u demain 
faites le nos sauoir biaus sire 
quant uos irés a cel martyre 
car nos uos uaurons conuoier 
n i aura prouost ne uoier 
qui uolentiers ne uos conuoit 
mes ie pri commentque il soit 
ne moués pas sans nos congies 
et se uos anquenuit songiés 
maues songe si remanés 
conment ua estes uos derués 
me sire kes  dist la roine 
 la uostre langue onques ne fine 
la uostre langue soit honnie 
quant tant i a de felonnie 
certes uostre lagne uos het 
car tot le pis qu ele onques set 
dist de cascun quique il soit 
langue qui onques ne recroit 
de maudire soit maleoite 
la uostre langue mout esploite 
qu ele uos fet partot hair 
mius ne uos puet ele trair 
bien sai que ie l apieleroie 
de traison se ele estoit moie 
home c on ne puet castoier 
deuroit hom mener au mostier 
comme derué deuant les prones 
certes dame de teus ramprones  
fait me sire yuain  ne m en caut 
car tant puet et set et tant uaut 
me sire kes qu en totes cors 
ke ia ne doit muet ne sors 
bien set a conter uilonnie 
respondre sens et courtoisie 
si ne fist onques autrement 
or saués bien se ie ment 
mais ie n ai cure de tencier 
ne de mellee commenchier 
car icil ne fait pas la mellee 
qui fiert le premiere colee 
ans le fait cil qui se reuenge 
bien le feroit contre zz estrange 
qui si tence a son compaignon 
ne uul pas sambler le gainnon 
qui se hirice sor l eschine 
quant autres mastins le rescinne  
queque il parloient ensi 
li rois fors de la cambre issi 
car dormi ot dusc a cel ore 
o il ot esté grant demoure 
et li baron quant il le uirent 
tuit en pies contre lui saillirent 
que il tos acoisir les fist 
dales la roine s asist 
et la roine maintenant 
les nouieles calogrenant 
li racunte tot mot a mot 
car mout bien raconter le sot 
li rois l oi mout uolentiers 
et fist trois sairemens entiers 
l ame de pandragon son pere 
et la son fil et la sa mere 
qu il iroit ueir la fontainne 
ia ains trepasseroit quinsainne 
et la tempeste et la meruelle 
et si qu il uiendra la uelle 
de mon signor saint iehan batist 
si prendera la nuit sa giste 
et dist que auec lui iront 
tot cil qui aler i uaudront 
de ce que li rois deuisa 
tote la cors mius se prisa 
car mout i uoloent aler 
li baron et li bacelier 
mes quiqu en fust lies et ioians 
me sire yuains en fu dolans 
qu il i cuidoit aler tos seus 
s en fu dolans et angoisieus 
del roi qui aler i deuoit 
por ce durement li greuoit 
qu il sauoit bien que la bataille 
auroit me sire kes sans faille 
ainsque nus s il le requeroit 
ia ueé ne li seroit 
mais il ne les atendra mie 
qu il n a soig de lor compaignie 
ancois ira tos seus son uel 
u a sa ioie u a son duel 
et quique remaigne al seior 
il uelt estre dusc al tierc ior 
en broceliande et uerra 
se il puet tantque il uendra 
en l estroit sentier besoingneus 
car mout en est cuisenconneus 
et la lande et le maison fort 
et le soulas et le deport 
de la courtoise domoisiele 
qui tant est auenans et biele 
et cel prodomme auuec sa fille 
qu a honnor faire s escille 
tant est frans et de bone part 
puis uerra la tor et l esart 
et le grant uilain qui le garde 
car li ueoirs forment li tarde 
del uilain qui tant par est lais 
noirs et hideus et contrefais 
et le uis engres et felon 
puis uerra s il puet le perron 
et la fontainne et le bacin 
et les oisiaus desous le pin 
si fera plouuoir et uenter 
mais il ne s en quiert ia uanter 
ne nus s il puet ne le saura 
dusques adonc qu il i uenra 
honte u honor aura eue 
puis si soit la chose seue 
me sire yuains de la cort s enble 
si que o lui nus ne s asamble 
mes seus uers son ostel s en ua 
tote sa mainnie troua 
si commande a metre sa siele 
et zz sien escuier apielle 
cui il ne celoit nule rien 
 diua  fait il  apres moi uien 
la fors et mes armes m aporte 
ie m en istrai par cele porte 
sor mon palefroi tot le pas 
garde ne demoures tu pas 
qu il me couuient mout loig aler 
et mon ceual fai bien ferrer 
si l amainne tost apres toi 
si ramenras mon palefroi 
mais garde bien ie te commanc 
que nus de moi te demant 
que ia nouiele ne l en dies 
se de moi nule rien te fies 
ia mar t i fieras iames 
sire  fait il  il en est pes 
car ia por moi nus ne l saura 
alés car ie uos suirai ia  
me sire yuains maintenant monte 
il uengera s il puet la honte 
son cosin ainsqu il s en retort 
ses escuiers ses armes cort 
ne demore puis sus 
ainc n i failli ne fers ne clox 
son signor suit par les esclox 
tantque il le uit descendu 
qu il auoit zz poi atendu 
long del cemin en zz destor 
tot son harnois et son ator 
ot atorné et puis monta 
me sire yuains n i seiorna 
puisqu armés fu ne tant ne quant 
ancois erra cascun ior tant 
par montaigne et par ualees 
et par fores longes et lees 
par lius estranges et sauuages 
et par maint mal felon pasages 
et maint periel et maint destroit 
tantqu il uint au sentier tot aa 
plainne des ronse et d oscurte 
lors se tint por aseuré 
qu il ne pooit mais esgarer 
quiqu il le doie comperer 
ne finera mais tantqu il uoie 
le pin qui la fontainne ombroie 
et le perron et le tormente 
qui pluet tone gresle et uente 
la nuit ce poés bien sauoir 
tel hostel comme il uaut auoir 
car plus de bien et plus d onnor 
troua asses el uauasor 
c on ne li ot conté ne ne dit 
et en la pucele reuit 
de sens et de biaute yy tans 
que n en ot dit galogrenans 
on n en pooit dire la summe 
de la dame ne un proudome 
desqu il s atorne a bonte 
ne puet estre dit ne conté 
car on ne poroit pas retraire 
le bonte que prodom set faire 
me sire yuains cele nuit ot 
mout bon ostel et mout li plot 
uint as essars a l endemain 
uit le forest et le uilain 
qui la uoie li ensaigna 
mais plus de yy fois se saingna 
de la meruelle que il ot 
comment nature faire sot 
oure si laide et si uilaine 
puis erra dusqu a la fontainne 
si uit q2uanques il uaut ueoir 
sans arester et sans seoir 
uersa sor le perron de plain 
de l augu tot le bacin plain 
tot maintenant uenta et plut 
et fist tel tans con faire dut 
et quant dius redonna le biel 
sor le pint uindrent li oisiel 
et fisent ioie meruillouse 
sor la fontainne perillouse 
ainsque la ioie fust remese 
uint d ire plus ardant que brese 
uns cheualiers a si grant bruit 
com s il cacast zz cerf en ruit 
et maintenant qu il s entreuirent 
s entreuienent et samblant firent 
qu il s entrehaisent de mort 
cascuns ot lance roide et fort 
si s entredonnent si grans cols 
qu andex les escus de lo cols 
percent et les haubers deslicent 
les lances froissent et esclicent 
et li troncon en uolent haut 
li uns l autre a l espee asaut 
si ont au caple des espees 
les guinges des escus ostees 
et les escus deshaciés tos 
et par deseure et par desous 
si que les pieces en dependent 
n il ne se cuurent ne deffendent 
car si les ont haligotés 
qu a deliure sor les chostes 
et sus les bras et sus les mances 
se fierent des espees blances 
felenessement s entreprouent 
n onques d un estal ne se mueuent 
comme se ce fuissent yy gres 
que mais cheualiers si engres 
ne furent de la mort haster 
n ont cure de lor caus gaster 
car mius qu il puent les enploient 
li hiaume bugnent et si ploient 
et des haubers les mailles uolent 
car d eus meime sont si caut 
li hauberc qu a cascun ne uaut 
li suns ne gaires plus d un froc 
en el uis s entrefierent d estoc 
s est meruelle que tant lor dure 
la bataille si fors et dure 
mes andui sont de si haut cuer 
que li uns l autre por nul fuer 
de terre zz pie ne guerpiroit 
se iusqu a mort ne l empiroit 
et de firent mout que preu 
c unques lor ceuaus en nul leu 
ne naurerent ne n empirirent 
car il ne uaurent ne daignierent 
mes tos iors as ceuaus se tinrent 
ne nule fois en pies ne uinrent 
se fu la bataille plus biele 
en la fin son hiaume esquartele 
au cheualier me sire yuains 
del cop fu estordis et uains 
li cheualiers mout s esmaia 
car ainc si felon n asaia 
qu il auoit le iusqu al capiel 
le cief fendu dusqu al ceruiel 
si que del ceruel et del sanc 
taint les mailles del hauberc blanc 
dont si tres grant dolor senti 
a poi li cuers ne li menti 
que il ot bon droit ne mie tort 
il se senti nauré a mort 
car rien ne li ualut desfense 
si tost s en fuit quant il s apense 
uers son castiel tos eslaissiés 
li pons li fu tos abaissiés 
et la porte ouuerte a bandon 
me sire yuains tot de randon 
quanqu il puet apres lui randonne 
si com gerfaus grue randonne 
quant de log muet et tant l aproche 
tenir le cuide mais n i toce 
isi fuit cil yuains le cace 
que dusqu a poi qu il ne s enbrace 
et si ne le par puet ataindre 
si est si pres que il l ot plaindre 
de sa destrece que il sent 
mais tos iors a fuir entent 
et cil de cachier s esuertue 
sa painne cuide auoir perdue 
se mort ou pris ne detient 
car des ranprones li souuient 
que me sire kes li ot dites 
n ert pas de la promese cuites 
qu a son cousin auoit promis 
ne creus n ier a nul auis 
se uraies ensaignes n en porte 
a esperon dusqu a la porte 
de son castiel l en a mené 
il sont ens anbedui entré 
home ne feme n encontrerent 
tote la rue qu il alerent 
et uindrent andui d un eslais 
dusqu a la porte dou palais 
la porte fu mout haut leuee 
si auoit mout estroite entree 
si que dui homme et dui ceual 
i sont entré trestot sans mal 
n i pooient ensamble entre 
ne dui homme entrecontrer 
car tot autresi estoit faite 
comme arbaleste qui agaite 
le rarc quant il met a forfait 
et li pis est en son agait 
desus qui fiert et trait et prent 
quant ele eslaisce et destent 
quant rien nule atace a la 
ia n i tocera si 
ensi en son porte estoit 
u li trebucet qui soustenoit 
amont zz porte colant 
de fer esmolu et trencant 
quant riens a cel engieng tochiet 
la porte desus descendoit 
s estoit pris et detrencieis tos 
que la porte atainnoit desous 
e tot enmi a droit compas 
estoit si destrois li trespas 
com ce fust zz sentiers batus 
el droit sentier s est enbatus 
li cheualiers mout sagement 
et me sire yuains folement 
hurte grant aleure apres 
si uient ataingnant de si pres 
que l arcon deriere tint 
et de ce mout bien li auint 
que il fu auant estendus 
tos eust esté porfendus 
se ceste auenture ne fust 
car ses ceuaus hurta le fust 
qui tenoit la porte de fer 
ausi coum diables d infer 
descent la porte et ciet aual 
s entent a itant le ceual 
deriere et trenca tres parmi 
mais ne l touca la diu merchi 
mon signor yuain dusque tant 
que res le dos li uint rasant 
si qu anbesdeus ses esperons 
li trencha mout pres des talons 
et il cai mout esmaiés 
et icil fu mors et plaiés 
si escapa en tel maniere 
un autre porte de deriere 
tes con cele deuant estoit 
le ceualier qui s en fuiot 
par cele porte s en issi 
et la porte apres lui cai 
si que me sire yuains fu pris 
mout angoiseus et entrepris 
remest dedens la porte enclos 
ki fu faite par mout grant los 
et bien sont paintes les maisieres 
de bon oure et de colors chieres 
mais de rien si grant dol n auoit 
cumme de ce qu il ne sauoit 
quel part cil s en estoit alés 
quant d une canbre qui dales 
oi ourir zz huis a droit 
quequ il estoit en cel destroit 
s en issi zz damoisele 
seule mout auenans et biele 
celui huis apres li frema 
quant mon signor yuain trouua 
si l esmaia mout de premiers 
 certes  fait ele  cheualiers 
ie criem uos serés mal uenus 
se uos caens estes ueus 
uos i serés tos depeciés 
car me sire est a mort plaiés 
ie sai bien que uos l aués mort 
ma dame en fait zz dol si fort 
et ses gens enuiron lui crient 
por poi que de dol ne s ocient 
si uos seuent il bien caiens 
mais entr ex est li dex si grans 
que il n i poent ore entendre 
s il uos uelent ocire u pendre 
a ce ne puent il faillir 
q2uant il uos uauront asaillir  
et me sire yuains lor respont 
 ia se diu plaist ne m ociront 
ne ia par eus pris ne serai 
non se diu plaist car ie ferai 
auuec uos ma poissance tote 
n est mie prodom qui trop dote 
por ce cuit que prodom soiés 
que n estes pas trop esmaiés 
