oiiés oiiés seigneur et dames 
que dieus uous soit garans as ames 
de uostre preu ne uous anuit 
nous uolommes parler anuit 
de saint nicolas le confes 
qui tant biaus miracles a fais 
che nous content li uoir disant 
qu en sa uie trouuons lisant 
que iadis fu uns rois paiiens 
qui marchissoit as crestiens 
chascun iour ert entr eus la guerre 
un iour fist li paiens requerre 
les crestiens en itel point 
que il ne se gaitoient point 
decheu furent et souspris 
mout en i ot et mors et pris 
legierement les desconfirent 
tantqu en une manoque uirent 
ourer un preudomme d eage 
a genous deuant une ymage 
de saint nicolai le baron 
la uinrent li cuiuert felon 
mout li firent honte et anui 
puis prisent et l image et lui 
mout ferm l adestrerent et tinrent 
tantque il deuant le roy uinrent 
qui mout fu lies de le uictoire 
e chil li conterent l estoire 
del crestien che fu la somme 
uilains dist li rois au preudome 
en chel fust as i tu creanche 
sire ains est fais en le sanlanche 
saint nicolai que ie mout aim 
pour che l aour ie et reclaim 
que nus hom qui l apiaut de cuer 
n iert ia esgarés a nul fuer 
et s est si bonne garde eslite 
que il monteploie et pourfite 
canque on li commande a garder 
uilains ie te ferai larder 
s il ne monteploie et pourgarde 
mon tresor ie li met en garde 
pour ti sousprendre a occoison 
atant le fait metre en prison 
et un carquan ou col fremer 
puis fist ses escrins deffremer 
et deseure couchier l image 
puis dist se nus l en fait damage 
et il ne l en set rendre conte 
mis iert li crestiens a honte 
ensi commanda son auoir 
tant c as larrons uint a sauoir 
une nuit il troi s assanlerent 
au tresor uinrent si l emblerent 
et quant il l en orent porté 
si leur donna dieus uolente 
de dormir tes sommes lor uint 
qu iloeuc endormir les couuint 
ne sai ou en un abitacle 
mais pour abregier le miracle 
m en passe outre selonc l escrit 
et quant che sot li rois et uit 
que son tresor a desmané 
lors se tint il a engané 
le uilain a mener commande 
quant il le uit se li demande 
uilains pour coi m as tu dechut 
a paines respondre li lut 
le preudome si le menoient 
chil qui d ambes pars le tenoient 
l un le boute l autre le sache 
li roys commande c on le fache 
morir de mort laide et despite 
a roys pour dieu car me respite 
anuit mais fait li crestiens 
sauoir se ia de ches liens 
me geteroit sains nicolais 
a grant paine l en fist relais 
mais issi le conte le lettre 
qu en se chartre le fist remetre 
et quant remis fu en prison 
toute nuit fu a orison 
onques de plourer ne cessa 
sains nicolais s achemina 
qui n ouulie pas son seriant 
as larrons en uint ataignant 
s es esuilla car il dormirent 
et maintenant quant il le uirent 
si furent loeus entalenté 
d esploitier a se uolente 
et il sans point de deporter 
lor fist arriere reporter 
le tresor sans point de demeure 
et mettre l ymage deseure 
ensi comme il l orent trouué 
quant li roys l ot ensi prouué 
le haut miracle du bon saint 
lors commanda que on li maint 
le preudomme sans lui greuer 
baptisier se fist et leuer 
et lui et ses autres paiens 
preudom fu et bons crestiens 
ainc puis n ot de mal faire enuie 
signeur che trouuons en le uie 
del saint dont anuit est la ueille 
pour che n aiés pas grant merueille 
se uous ueés aucun affaire 
car canques uous nous uerrés faire 
sera essamples sans douter 
del miracle representer 
ensi con ie deuisé l ai 
del miracle saint nicolai 
est chis ieus fais et estorés 
or nous faites pais si l orrés 
roys chil mahom qui te fist né 
saut et gart toi et ten barne 
et te doinst forche de resqueurre 
de chiaus qui te sont courut seure 
et te terre escillent et proient 
et nos dieus n onneurent ne proient 
ains sont crestien de put lin 
ostés pour mon dieu apolin 
sont dont crestien en ma terre 
ont il esmeue la guerre 
sont il si hardi ne si os 
rois tes empires ne teuls os 
ne fu puisque noeus fist l arche 
con est entree en ceste marche 
partout keurent ia li fourrier 
putain et ribaut et houlier 
uont le pais ardant a pourre 
roys s or ne penses de rescourre 
mise est a perte et a lagan 
a fieus a putain teruagan 
aués uous dont souffert tel oeuure 
con ie plaing l or dont ie uous cueure 
che lait uisage et che lait cors 
certes s or ne m aprent mes sors 
les crestiens tous a confondre 
ie uous ferai ardoir et fondre 
et departir entre me gent 
car uous aués passé argent 
s iestes du plus fin or d arrabe 
senescaus a poi ie n esrabe 
et muir de mautalent et d ire 
a roys ne l deussiés pas dire 
tel outrage ne tel desroi 
n affiert a conte ni a roi 
d ensi ses dieus mesaesmer 
uous en faites mout a blamer 
mais puisque conseillier uous doi 
alons a teruagan andoi 
prier qu il ait pardon de nous 
a nus keutes a nus genous 
sique par sa sainte uertu 
soient crestien abatu 
et se l onnour deuons auoir 
que il nous en fache sauoir 
tel uois et tel senefianche 
ou nous puissons auoir fianche 
en che conseil n a point d engan 
et si prometés teruagan 
dis mars d or a croistre ses ioes 
alons i puisque tu le loes 
teruagan par melancolie 
uous ai hui dit mainte folie 
mais g iere plus iures que soupe 
merchi uous proi s en renc me coupe 
a nus genous et a nus keutes 
que mieus me uenist auoir teutes 
sire li tiens secours me uiegne 
et de no loy hui te souuiegne 
que crestien tolir nous cuident 
ia sont espars par me terre ample 
sire par sort et par essample 
me demoustre comment s en wident 
si le moustre a ton ami 
par sort ou par art d anemy 
s enuers aus me porrai resceurre 
en tel maniere le me di 
se ie doi gaagnier si ri 
et se ie doi perdre si pleure 
senescal que uous est auis 
teruagan a plouré et ris 
chi a mout grant senefianche 
certes sire uous dites uoir 
el rire poés uous auoir 
grant seurte et grant fianche 
senescal foi que dois mahom 
si que tu ies mes liges hom 
che sort me demoustre et espiel 
sire foi que ie doi uo cors 
s espielus uous estoit li sors 
ie croi ia ne uous sera bel 
senescal n aiés pas peur 
de tous mes dieus uous asseur 
ius soit et fieste necaudent 
sire bien uous croi seur les dieus 
mais asses uous querroie mieus 
se uous l ongle hurtiés au dent 
senescal n aiés pas doutanche 
ués chi le plus haute fianche 
se uous auiés men pere mort 
n aueriés uous mais de moi garde 
or n ai pas la langue couarde 
ia seront despondu li sort 
che qu il rist primes c est uos biens 
uous uainterés les crestiens 
a l heure que contre aus irés 
et s ot droit s il ploura apres 
car c est grans dolours et grans pies 
qu en fin uous le relenquirés 
ensi auenra entresait 
senescal cinc cens dehais ait 
qui l dist ne qui l a en pense 
mais foi que doi tous mes amis 
se li dois ne fust au dent mis 
ia mahom ne t eust tensé 
que ne te feisse deffaire 
cui quaut or parlons d autre affaire 
alés se faites crier l ost 
que tout uiegnent en me besoigne 
d orient dusqu en kateloigne 
or cha connart si crie tost 
oiiés oiiés oiés signeur 
oiés uo preu et uo honneur 
ie fac le ban le roy d aufrike 
que tout i uiegnent poure et rique 
garni de leur armes par ban 
de le terre prestre iehan 
ne remaigne iusques al coine 
d alixandre de babiloine 
li kenelieu li achopart 
tout uegnent garni ceste part 
et toute l autre gent grifaigne 
seurs soit quiconques remaigne 
que li roys le fera tuer 
n i a plus or poés huer 
di ua ies tu chaiens auberons mes courlieus 
sire ueés me chi ne uous sui mie eskieus 
auberon au bien courre soies entalentieus 
ua moi partout semonre gaians et quenelieus 
moustre partout mes lettres et mon seel apert 
comment par crestiens ma loys dechiet et pert 
chil qui demoureront soient seur et chiert 
qu il et leur oir seront a tous iours mais cuiuert 
ua t en ie te cuidoie ia dehors le banlieue 
sire n en doutés ia nus cameus une lieue 
n est tant isniaus de courre que ie ne raconsieue 
derrier moi ne le meche deuant demie lieue 
chaiens fait bon disner chaiens 
chi a caut pain et caus herens 
et uin d aucheurre a plain tonnel 
a saint beneoit uostre anel 
me laissiés encontrer souuent 
que uent on chaiens c on i uent 
amis un uin qui point ne file 
a conbien au ban de le uile 
ie n en serai a nul fourfait 
ne du uendre ne du mestrait 
seés uous cha en ceste achinte 
ostes mais sachiés une pinte 
si buuerai tout en estant 
n ai cure de demourer tant 
de moi couuient prendre conroi 
a cui ies tu ie sui au roy 
si port son seel et son brief 
tien chis te montera ou chief 
boi bien li mieudres est au fons 
chis hanas n est mie parfons 
il fust bons a uin assaier 
dites combien doi ie paier 
ie fac que faus qui tant demeure 
paie denier et a l autre eure 
aras le pinte pour maaille 
c est a douze deniers sans faille 
paie un denier ou boi encore 
mais le maille prenderés ore 
et au reuenir le denier 
ueus tu faire ia le panier 
au mains me dois tu trois partis 
ainsque de chi soies partis 
sarai bien a coi m en tenrai 
ostes mais quant ie reuenrai 
s arés un denier pour le pinte 
par foi c ert a candoille estinte 
pour noient te pues trauillier 
ne me puis a uous awillier 
se une maille en deus ne caup 
qui ueut un parti a che caup 
pour esbanier petit gieu 
aués oi sire courlieu 
alés euwillier uostre affaire 
soit pour un parti a pais faire 
pour un mais pour canques tu dois 
or fai dont dire l oste anchois 
che ne seroit mie fourfais 
dites ostes en est il pais 
oil anchoisque nus s en tourt 
giete as plus poins sans papetourt 
il s en uont n en ai nul assis 
par foi tu n as ne cinc ne sis 
ains i a ternes et un as 
che ne sont que set poins elas 
con par sui mesqueans ades 
toutes eures giet iou apres 
biaus dous amis coi que tu aies 
tu n en goutas et si le paies 
i ai quaernes le plus mal gieu 
honni soient tout li courlieu 
car tous iours sont il a le fuite 
biaus ostes chis uassaus m acuite 
il me dist lait mais nequedent 
ua ua mar uit li pies le dent 
mahom saut l amiral del coine 
de par le roy qui sans essoigne 
li mande qu en s aie uiegne 
auberon che me di au roy 
ie li menrai riche conroi 
n iert essoigne qui me retiegne 
mahom te saut et beneie 
riches amiraus d orkenie 
par le roy qui secours te mande 
auberons mahom sauue lui 
ua t ent ie m en irai ancui 
despuisque il le me commande 
chis mahommes qui tout gouuerne 
te saut riches roys d olifferne 
de par le roy qui te semont 
auberon che pues le roy dire 
que g i menrai tout men empire 
ne lairoie pour tout le mont 
amiraus d outre le sec arbre 
li roys d air tranle et arabe 
pour le guerre des crestiens 
te mande le secours prochain 
auberon le matin bien main 
uous menrai cent mile paiens 
roys mahom toi et te maisnie 
saut et gart et toi beneie 
auberons con as esploitié 
certes sire tant ai coitié 
par arrabe et par paienime 
c ainc si grant pule de le dime 
n eut nus roys de paiens ensanle 
comme il uient a toi che me samble 
conte et roy et prinche et baron 
ua t en reposer auberon 
roys d apolin et de mahom 
te salu con tes liges hom 
car uenus sui a ten commant 
ie l doi faire par estouuoir 
biaus amis uous faites sauoir 
tous iours uenés quant ie uous mant 
rois d asses outre pre noiron 
la terre ou croissent li ourton 
sui uenus pour uostre menache 
a grant tort iamais me harrés 
uenus sui a cauchiers ferrés 
trente iournees parmi glache 
di qui sont chil en chele rengue 
sire d outre grise wallangue 
la ou li chien esquitent l or 
moi deués uous forment amer 
car ie uous fac uenir par mer 
cent nauees de mon tresor 
segneur de uo paine ai grant pec 
et dont ies tu roys d outre mec 
unes terres ardans et caudes 
ne sui mie uers uous escars 
car ie uous amain trente cars 
plains de rubis et d esmeraudes 
et tu qui m esgardes alec 
dont ies tu d outre l abre sec 
ne sai comment rien uous donroie 
car en no pais n a monnoie 
autres que pierres de moelin 
ostés pour men dieu mahommet 
con fait auoir chis me premet 
bien sai que iamais poures n iere 
sire ne uous mentirai rien 
en no pais emporte bien 
uns hom cent saus en s aumoniere 
roys puisque uo baron uous sont uenu requerre 
faites leur maintenant les crestiens requerre 
senescal par mahom ne leur faurra mais guerre 
s ierent ou mort ou pris ou cachié de le terre 
alés i senescal dites leur de par moi 
que maintenant se mechent sagement en conroi 
segneur a tous ensanle uous di de par le roy 
que uous alés fourfaire seur crestiene loy 
pour crestiens confondre fustes uous chi mandé 
che qu il nous ont fourfait couuient estre amendé 
alés i maintenant li roys l a commandé 
alons a mahommet soiions nous commandé 
sains sepulcres aie segneur or du bien faire 
sarrasin et paien uienent pour nous fourfaire 
ués les armes reluire tous li cuers m en esclaire 
or le faisons si bien que no proueche i paire 
contre chascun des nos sont bien cent par deuise 
segneur n en doutés ia ués chi uostre iuise 
bien sai tout i morrons el damedieu seruiche 
mais mout bien m i uendrai se m espee ne brise 
ia n en garira un ne coiffe ne haubers 
segnieur el dieu seruiche soit hui chascuns offers 
paradys sera nostres et eus sera ynfers 
gardés a l assanler qu il encontrent no fers 
segneur se ie sui iones ne m aiés en despit 
on a ueu souuent grant cuer en cors petit 
ie ferrai cel forcheur ie l ai piecha eslit 
sachiés ie l ochirai s il anchois ne m ochist 
segneur soiés tout asseur 
n aiés doutanche ne peur 
messagiers sui nostre segneur 
qui uous metra fors de doleur 
aiés uos cuers fers et creans 
en dieu ia pour ches mescreans 
qui chi uous uienent a bandon 
n aiés les cuers se seurs non 
metés hardiement uos cors 
pour dieu car chou est chi li mors 
dont tout li pules morir doit 
qui dieu aime de cuer et croit 
qui estes uous biau sire qui si nous confortés 
et si haute parole de dieu nous aportés 
sachiés se chou est uoirs que chi nous recordés 
asseur recheurons nos anemis mortes 
angles sui a dieu biaus amis 
pour uo confort m a chi tramis 
soiés seur car ens es chieus 
uous a dieus fait sieges eslieus 
alés bien aués commenchié 
pour dieu serés tout detrenchié 
mais le haute couronne arés 
ie m en uois a dieu demourés 
segneur ie sui tous li ainnes 
si ai maint bel conseil donnés 
creés moi che sera uos preus 
cheualier sommes esprouué 
se li crestien sont trouué 
gardés qu il n en escap uns seus 
escaper li fil a putain 
ie ferrai si le premerain 
mais gardés que nus n en estorge 
segneur ne soiés ia doutant 
que iou n en ochie autretant 
con berengiers soiera d orge 
segneur tueour entre uous 
ochirrés les ore si tous 
que uous ne m en lairés aucun 
ueés ichi le gent haie 
li cheualier mahom aie 
ferés ferés tout de commun 
segneur baron acourés tost 
toutes les merueilles de l ost 
sont tout gas fors de che caitif 
ués chi un grant uilain kenu 
s aoure un mahommet cornu 
ochirrons le ou prenderons uif 
n en ochirrons mie par foy 
ains le menrons deuant le roy 
pour merueille che te promet 
lieue sus uilain si t en uien 
segneur or le tenés mout bien 
et ie tenrai le mahommet 
a cheualier qui chi gisiés 
com par estes boneure 
comme or ches eures despisiés 
le mont ou tant aués duré 
mais pour le mal k eu aués 
mien ensiant tres bien saués 
quels biens chou est de paradys 
ou dieus met tous les siens amis 
a uous bien prendre garde doit 
tous li mons et ensi morir 
car dieus mout douchement rechoit 
chiaus qui o lui uoelent uenir 
qui de bon cuer le seruira 
ia se paine ne perdera 
ains sera es chieus couronnés 
de tel couronne comme aués 
sains nicolais dignes confes 
de uostre home uous prende pes 
soiés me secours et garans 
bons amis dieu urai conseilliere 
soiés pour uostre home ueilliere 
si me wardés de ches tirans 
preudom qui si ies efferés 
soies en dieu preus et senes 
se t en mainnent chist traitour 
n aies pour cou nule paour 
en damedieu soies bien chiers 
et en saint nicolai apres 
car tu aras sen haut confort 
s en foy te uoit seur et fort 
roys soies plus lies c onques mais 
car te guerre auons mis a pais 
par no auoir et par no sens 
mort sont li larron li cuiuert 
sique li camp en sont couuert 
a quatre lieues en tous sens 
segneur mout m aués bien serui 
mais ainc mais tel uilain ne ui 
comme ie uoi illeuc a destre 
de chele cocue grimuche 
et de che uilain a l aumuche 
me deuisés que che puet estre 
roys pour merueilles esgarder 
le t auons fait tout uif garder 
or oiés dont il s entremet 
a genous le trouuai ourant 
a iointes mains et en plourant 
deuant sen cornu mahommet 
di ua uilains se tu i crois 
oil sire par sainte crois 
drois est que tous li mons l aourt 
or me di pour coi uilains lais 
sire chou est sains nicolais 
qui les desconsilliés secourt 
tant sont ses miracles apertes 
il fait rauoir toutes ses pertes 
il rauoie les desuoiés 
il rapele les mescreans 
il ralume les non uoians 
il resuscite les noiiés 
riens qui en se garde soit mise 
n iert ia perdue ne maumise 
tant ne sera abandonnee 
non se chis palais ert plain d or 
et il geust seur le tresor 
tel grasse li a dieus donnee 
uilain che sarai iou par tans 
ainsque de chi soie partans 
tes nicolais iert esprouués 
mon tresor commander li uoeil 
mais se g i perc nis plain men oeil 
tu seras ars ou enroués 
senescal maine le a durant 
mon tourmenteour men tirant 
mais garde qu il soit fers tenus 
durant durant oeure le chartre 
tu aras ia ches piaus de matre 
a foi mau soiés uous uenus 
sire con uo machue est grosse 
entrés uilains en cele fosse 
aussi estoit le chartre seule 
iamais tantque soies mes bailles 
n ierent huiseuses mes tenailles 
ne que tu aies dent en geule 
preudons soies ioians n aies nule paour 
mais soies bien creans ens ou urai sauueour 
et en saint nicolai 
que iou de uerte sai que sen secours aras 
le roy conuertiras et ses barons metras 
fors de leur fole loy et si tenront le foy 
que tienent crestien de cuer urai croi 
saint nicolai 
sire il est en le cartre mis 
or senescaus biaus dous amis 
tous mes tresors canques i en ai 
uoeil que il soient descouuert 
et huches et escrin ouuert 
si metés sus le nicolai 
sire uo commandise est faite 
n i a mais ne seriant ne gaite 
or poés dormir asseur 
uoire foi que doi apolin 
mais se ie perc un estrelin 
auoir puet li uilains peur 
trop se puet en son dieu fier 
or faites tost mon ban crier 
ie uoeil qu il soit partout seu 
or cha connart criés le ban 
que li tresors est a lagan 
mout est bien a larrons keu 
oiiés oiiés segneur trestout 
uenés auant faites me escout 
de par le roi uous fai sauoir 
c a son tresor n a son auoir 
n ara iamais ne clef ne serre 
tout aussi comme a plaine terre 
le puet on trouuer che me sanle 
et qui le puet embler si l emble 
car il ne le garde mais nus 
fors seus uns mahommes cornus 
tous mors car il ne se remue 
or soit honnis qui bien ne hue 
caignet nous uendons mout petit 
ua se di raoul que il crit 
le uin le gent en sont saoul 
or cha si crierés raoul 
le uin aforé de nouuel 
qui est d aucheurre a plain tonnel 
qu est che musars que ueus tu faire 
ueus me tu tolir mon affaire 
sie cois car enuers moi mesprens 
qui ies tu qui le me deffens 
di moi ton non se dieus te gart 
amis on m apele connart 
crieres sui par naite 
as eskieuins de la chite 
soisante ans a passés et plus 
que de crier me sui uescus 
et tu con as non ie te pri 
i ai non raouls qui le uin cri 
si sui as homes de le uile 
fui ribaus lai ester te gille 
car tu cries trop a bas ton 
met ius le pot et le baston 
car ie ne te pris un festu 
qu est che connart boutes me tu 
oil pour poi ie ne te frap 
met ius le pot et le hanap 
si me claime le mestier quite 
oiiés quel lecherie a dite 
qui me roeue crier notorne 
connart or ne fai pas le prone 
que tu n aies ton peleic 
tous iours sont connart bateic 
ia n ierent liet s on ne les bat 
sire raoules se combat 
il et connars pour le mestier 
ho ho segneur che n a mestier 
sie cois raoul et tu connart 
si uous metés en mon esgart 
uous i gaengnerés andoi 
iou l otroi bien et iou l otroi 
se iou tout perdre le deuoie 
certes ains irai droite uoie 
de le uile ait chascuns sen ban 
connart tu crieras le ban 
s iers au roi et as eskieuins 
et raouls criera les uins 
s i prendera au mains son uiure 
pour chou se raoules s eniure 
ne uoel pas c on uers lui mesprende 
ua raoulet si li amende 
ne uoeil pas qu il i ait discorde 
tenés connart par non d acorde 
l uns se doit en l autre fier 
pais en est ua ten uin crier 
le uin aforé de nouuel 
a plain lot et a plain tonnel 
sade beuant et plain et gros 
rampant comme escuireus en bos 
sans nul mors de pourri ne d aigre 
seur lie court et sec et maigre 
cler con larme de pecheour 
croupant seur langue a lecheour 
autre gent n en doiuent gouster 
adont en doi ie bien gouster 
puisqu il est tailliés a no moy 
mains lechiere en beura de moy 
car ie l ai tous iours a coustume 
uois con il mengue s escume 
et saut et estinchele et frit 
tien le seur le langue un petit 
si sentiras ia outre uin 
he dieus c est chi bles de henin 
comme il conroie bien un home 
or cha pinchede willecomme 
aussi estoie ie tous seus 
certes cliquet entre nous deus 
auons mainte fois but ensanle 
pinchede du uin que te sanle 
g i ai ia descarquiét me ware 
tantqu il soit deseure le bare 
ne quier iamais passer le uoie 
beuons un denier toute uoie 
saque nous demi lot caignet 
sire car contés a cliquet 
ainsqu il commenc nouuel escot 
cliquet tu deuoies un lot 
et puis un denier de ton gieu 
et trois partis pour le courlieu 
che sont cinc deniers poi s en faut 
cinc denier soient ne m en chaut 
ains ostes ne me trouua dur 
caignet or le sache tout pur 
pour pinchede qui uenus est 
par foi chi a poure conquest 
car nous n i gaaignerons waires 
caignet honnis soit or uos traires 
et qui si faussement le sache 
que quiert si souuent a saint iake 
hons qui le gent escorche et poile 
aportés nous de le candoille 
se tant de bien faire saués 
or tost en le paume l aués 
tenés or i a deus deniers 
au conter n ies tu point laniers 
n au mesconter s on te ueut croire 
uerse cliquet si me fai boire 
pour poi li leure ne me fent 
be boi asses qui te deffent 
boi de par dieu bon preu te fache 
dieus quel uin plus est frois que glache 
boi cliquet chi a bon couuent 
li ostes ne set que il uent 
a seize fust il hors anchois 
santissiés pour le marc dou cois 
et pour sen geugon qui l aseme 
uoire et qui maint bignon li teme 
quant il trait le bai sans le marc 
cliquet foi que tu dois saint marc 
taisiés uous ent n en parlés mais 
mais beuons en bien et en pais 
nous auons encor uin el pot 
de no premerain demi lot 
s auons de le candaille ardant 
et dieus uous saut segneur seriant 
or ai canques i ai demandé 
quant i ai cliquet et pinchede 
mout les desirroie a ueoir 
or cha rasoir uenés seoir 
s arés de no commenchement 
certes segneur hardiement 
me meterai en uostre otroi 
nous sommes compaignon tout troi 
donnés li boire uiaus cliquet 
uois comme il fait le uelouset 
boi rasoir bien t est auenu 
encor n auons nous plus uenu 
au premier caup nous as ratains 
ha certes segneur c est del mains 
s il en fussent uenu dis lot 
n eskieuasse iou uostre escot 
sommes nous ore a racointier 
caignet or sache un lot entier 
se dieu plaist bien sera rendu 
rasoirs a son asne uendu 
qui si fierement rueue traire 
par foi ie ne saroie el faire 
beuons asses bien sera saus 
se nous deuien chaiens uint saus 
ne sui ie gaires esmaiés 
que l ostes n en soit bien paiés 
ains demain iour s il s i embat 
par foi chis a songiét escat 
qui si parole fierement 
tproupt tproupt beuons hardiement 
ne faisons si le coc emplut 
rasoirs nous auommes tant but 
que no drapel en demouront 
tenés cliquet cinc denier sont 
trois de chest uin et deuant deus 
est il tout purs si t ait dieus 
oil foi que ie doi saint iake 
purs est enne uoire me uaque 
tien boi saches mon que tu uens 
tenés rasoir par uns couuens 
que ne tenistes tel auwen 
cliquet uerse uin a lagan 
s assaierons de che nouuel 
il en a encore ou tonnel 
et nous finerons bien chaiens 
rasoir as tu mengié herens 
tu en as bien te part beue 
ains a trouué cape keue 
pinchede ie l sai par mes ieus 
tproupt tproupt ou que soit passe dieus 
uerse con se che fust ceruoise 
rasoir nous comprons uo ricoise 
qui ne nous est mie commune 
uous fustes anuit a la brune 
s estes ore seur uos gaueles 
non sui uoir ains sai tes nouueles 
dont grans biens nous porra uenir 
dont porriés uous bons deuenir 
s on i pooit mettre les mains 
or beuons plus si parlons mains 
car recouurees sont nos pertes 
les granges dieu sont aouuertes 
ne puet muer ne soions rique 
car au tresor le roi d aufrique 
a coupe n a hanap n a nef 
n a mais ne serrure ne clef 
ne seriant qui le gart nule eure 
ains gist uns mahommes deseure 
ne sai ou de fust ou de pierre 
ia par lui n en ora espiere 
li rois s on li taut tout ou emble 
ancui irons tout troi ensamble 
quant nous sarons qu il en ert eure 
est che uoirs que dieus te sekeure 
est uoirs oil par saint iehan 
car i en oi crier le ban 
qu il n iert iamais hom qui le gait 
mais qui en puist auoir s en ait 
gardés s on puet chi sus acroire 
uerse pinchede fai li boire 
il a bien dit une buuee 
tien rasoir et une leuee 
te doins quant me uerras iuer 
que ia ne m en quier remuer 
toute li premiere soit tieue 
se l pren quel eure que ie gieue 
que ia ne tel quier eskieuer 
or m en souuient qui uieut iuer 
pinchede hocherons as crois 
mais a le mine entre nous trois 
seur che gaaing a bonne estraine 
biaus ostes preste me une onzainne 
si deurai dis et set par tout 
tu mesprens de conbien de mout 
s ai paour qu il ne t en meskieche 
or contés dont chascune pieche 
ten premier lot che furent troi 
he uoire et puis un de l otroi 
et les trois partis de la perte 
sanle uous che raison aperte 
che sont cinc se ie uoeil encore 
et onze m en presterés ore 
dis et set sont uient bien chis contes 
cliquet warde que tu empruntes 
che pues tu bien de fi sauoir 
que ie uaurrai bon gage auoir 
tu ies mout estrains en te cape 
i ai paour qu ele ne t escape 
ainsque tu isses de l ostel 
ostes ostes nous sauons el 
en autre lieure gist li bus 
nous auommes cinc deniers bus 
faisons les tout auant a des 
qui en a nul iou uns quarres 
d une uergue drois et quemuns 
ia des uoes n en uenra uns 
ne uous en poist mie cliquet 
non fait il cha uenés caignet 
caignet ses tu que tu feras 
tien ches des se nous presteras 
s en pren bien au ieu te droiture 
il puet cair tele auenture 
que mieus t en sera par mon chief 
cliquet i en uenrai bien a chief 
dites cliquet et uous rasoir 
uolés uous che uin asseoir 
que nous iouerons qui les pait 
mais qui en puist auoir s en ait 
qui le mains a si les pait tous 
caignet se dieus te doinst le tous 
car nous prestés ore uos des 
tenés rasoir si m es gardés 
i es fis taillier par eschieuins 
a cest caup soit fais tous li uins 
qu i metriens nous iusc a demain 
dont giet chascuns deuant le main 
iou l otroi et iou l otroi bien 
ua de par dieu sans mal engien 
segneur par foi g i uoi tous quinnes 
or me doinst dieus toutes les sines 
aussi que on les porte uendre 
ceste caanche est asses mendre 
pinchede que tu gieté as 
a paines i a il nis as 
bien le doit comprer tes pourpoins 
pour cinc deniers giete cinc poins 
c est rieule a tant pues tu conter 
dehait qui te fera geter 
droit aués uous li ferés honte 
or metés dont cest seur uo conte 
ensi s acordent bonne gent 
ueus tu iouer a sec argent 
oil uoir aussi uoeil ie certes 
ia i ara bourses ouuertes 
chascuns meche trois les cel bort 
et qui giet mieus si les emport 
ie n i sai riens autre barat 
et qui deniers n a s en acat 
a quel ieu a quel que tu ueus 
a plus poins soit si m ait dieus 
iou giet dieus le meche en mon preu 
atendés uous i ueés peu 
ie uoeil que chis caupons i soit 
bien nous fai et bien pren ton droit 
ne sauons autrement tenchier 
dieus douze poins au commenchier 
quaernes deus tu en as dis 
teus tient les des qui giete pis 
ie le te donroie pour noef 
dehait qui t en donroit un oef 
ne qui de dis perdre le crient 
alumera on uous pour nient 
chis est miens comment qu il en kieche 
mais on ne m i hucast a pieche 
dehes ait atrais de tel gent 
caignes metés ius no argent 
tantque nous l otrions nous troi 
cliquet che n est mie d otroi 
ains gastés chi grosse candeille 
et toute no maisnie ueille 
pour uo gieu aual no maison 
iou giet segneur il dist raison 
rasoir chi n atendés uous point 
non car tu l as passé d un point 
or n a a geter que ie seus 
mais i en ferai bien onze en deus 
et li autres soit deboutés 
a c est pour nient que uous getés 
car che fu en wanquetinois 
toutes eures preng ie ches nois 
car i ai quaernes et un sis 
met ius l argent ainsqu il soit pis 
auant que tu m escaufes waires 
et c as tu qui si m ies contraires 
en ai ie trois poins plus de ti 
met ius les deniers ie t en pri 
ainsque li casee m esmoeue 
maudehe ait qui che me roeue 
puisc on uoit que seur les des uient 
enne dis iou che fu pour nient 
ueus le tu auoir par effort 
dyables que chis me tient fort 
pour poi qu il n esrache me cape 
tien de loier ceste soupape 
ie commenc car mius de ti uail 
et pour itant le te rebail 
or pues ueoir que ie te dout 
sire sire uous perdés tout 
acourés tost nos wage empirent 
car cist ribaut tout se descirent 
et si n ont drap qui gaires uaille 
qu est che cliquet est che bataille 
laisse le tost et tu lais lui 
si uous alés seoir andui 
bien ara chascuns se raison 
rasoir contés nous l ocoison 
uous saués bien li quels a tort 
sire bon est c on les acort 
car li noise ne me conteke 
demandés caignet li quels peke 
que ia n i ait de mot menti 
caignet il le met bien en ti 
et iou ia issir ne m en quier 
or metés dont seur l eschekier 
les deniers qu il i soient tuit 
certes ués les chi trestout uit 
or iugiés si comme a ami 
segneur uous l aués mis seur mi 
sachiés ie n i uoeil perdre rien 
toutes eures sont cist doi mien 
et les sis partés entre uous 
car se li uns les auoit tous 
che seroit ia uns mautalens 
et tu cliquet uerse uin ens 
si donne a boire pinchede 
ie l uoeil que soiés acordé 
puisqu il est en men iugement 
pinchede ie le uous ament 
par acorde le uin uous doins 
cliquet et ie le uous pardoins 
bien sai que uins le uous fist faire 
segneur or parlés d autre afaire 
si que chaiens chascuns s aquit 
il est mout passé de le nuit 
s est bien tans d aler a la brune 
car esconsee est ia li lune 
et chi ne gaaignons nous rien 
ostes car le nous faites bien 
un poi de deniers uous deuons 
mais ailleurs le gaaing sauons 
ou mout sera grans li conques 
car nous prenderons tout a fes 
la ou nous sauons le tresor 
de grant plates d argent et d or 
aura chascuns son col carchiét 
faire uoeil a uous un marchiet 
si bon que ainc ne fistes tel 
car cha dedens en uostre ostel 
soustoiterés nostre gaaing 
si que uous en serés compaing 
partirés et ieterés los 
et chi sus querrés nos escos 
del paier n est nule peurs 
puis iou estre dont asseurs 
de chou que rasoirs chi me conte 
sire se dieus me gart de honte 
de meskeanche et de prison 
c on ne nous prengne a occoison 
que nous ne soions tout pendu 
si tres bien uous sera rendu 
que d or fin arés plain un bac 
mais faites nous prester un sac 
ou ens meterons nous l auoir 
caignet fai leur un sac auoir 
car se dieu plaist bien sera saus 
tien cliquet chis tient deus mencaus 
alés que dieus uous ramaint tous 
ostes a dieu priés pour nous 
que no cose anuit bien nous uiegne 
a foi segneur dieu en souuiegne 
pinchede tu ses mout de l art 
ua tost coiement cele part 
pour espier se li roys dort 
or tost fil a putain larron 
car li roys dort et si baron 
si ferm que s il fussent tout mort 
cliquet peu prisa son catel 
qui a cest cornu menestrel 
commanda si bele ricoise 
rasoir che bon escrin pesant 
prendés car che sont tout besant 
a uif diable que il poise 
pinchede met che sac plus pres 
chis escrins poise comme uns gres 
pour un petit qu il ne me crieue 
rue chaiens tout a un fais 
n ai talent que l escrin i lais 
i aim mieus asses que ie m en grieue 
chi uoeil iou esprouuer me forche 
ne uoeil c autres de moi l en porche 
encarkiés le moi s i uous siet 
pren nous t aiderons toute uoie 
or nous metons dont a le uoie 
entreusque si bien nous en chiet 
ostes ostes ouurés nous l uis 
uos sas ne reuient mie wis 
ne uous uoulons pas decheuoir 
a foi bien uegniés uous segneur 
or tost caignet aie leur 
tes hom fait bien a recheuoir 
segneur iou ai eu grant fais 
che ne seroit mie fourfais 
se ie buuoie a ceste laisse 
dehait qui cest enuial laisse 
car bons uins tous mes maus aliege 
segneur et biau fu et bon siege 
arés uous onques n en doutés 
et uin qui n est mie boutés 
ains crut en costiere de roche 
caignet abaisse un poi le broche 
si nous laisse taster au tourble 
biaus ostes et candaile double 
nous faites aporter auoec 
il n en uenra mie senoec 
si con ie pens et adeuin 
segneur ués chi candaile et uin 
mieudres que il ne fu deseure 
a foi beneoite soit l eure 
que si fait uins fu entonnés 
caignes or tost nous en donnés 
car bien seront no gage quite 
he dieus con chis uins nous pourfite 
or primes sommes assenés 
dehait n en beuera asses 
nous auons hanap de biau tour 
laissiés courre che uin entour 
ie li paierai ia un dap 
he boi si laisse le hanap 
ne troeues qui le te deffenge 
he dieus chi a bonne uendenge 
mais ie n en puis men soif restaindre 
rouués me uous mes des ataindre 
oil c illuec tiengnent lor lieu 
uoir as dit iouerons bon gieu 
pinchede il est bien ou prendre 
ba pour iouer et pour despendre 
acreommes nous seur le hart 
rasoir iouerons a hasart 
i ai plain poing de mailles de musse 
oil uoir onques ne m en husse 
meche chascuns a bonne estrine 
dont soit a hasart en le mine 
ie prenc prengne chascuns le sieue 
ceste est bien au moy de le tieue 
et ceste se g i seuc lignier 
segneur or doi iou apongnier 
mais mout bien nous en conuenra 
ostes quant au departir uenra 
bien i sera uos drois gardés 
rasoir commenche pour les des 
ne ia nus l eschekier ne moeue 
dehait qui remuer le roeue 
car il siet le plus droit del mont 
ains geteroie contremont 
car il siet plus haut deuers ti 
certes cliquet tu as menti 
un marc d or i ait au grant pois 
met enmi l eschekier un pois 
il acourra cha a droiture 
giete tost soit en auenture 
il s en uont gardés qu il i a 
par foi set poins qu i a k i a 
chil deriere uiennent du mains 
rasoir ains te sue li mains 
frote le un petit a le pourre 
si me fai ensi les des courre 
sissnes cinc i en ai dis et set 
honnis soie se ie regiet 
metons rasoir il a les des 
pour dieu cliquet or i wardés 
car il set les des asseir 
a che ieu doit on cler ueir 
che n est mie as aniaus de uoirre 
cliquet met chi ceste candaile 
si aras plus clere ueue 
caignet a caanche keue 
aras un denier de chascun 
mais uous me donnés de quemun 
trois de ches deniers qui sont rouge 
aués oi de chel augouche 
fineroit il ore iamais 
caignet lais les iouer en pais 
plus atenc iou en eus de bien 
ostes uous n i perderés rien 
car ie serai chi en uo lieu 
soiés en pais segneur iou gieu 
i ai les des ie giet pour tous cheus 
giete dieus te doinst set et deus 
a defoit mais hasart ou seize 
hasart dieus ains auommes treize 
or te donriemmes nous hasart 
a deffoy segneur dieus m en gart 
escapar de par saint guillaume 
c est pour nient tout enmi le paume 
les hocherés commentqu il tourt 
cliquet or me tiens tu trop court 
lais me uiaus geter se tu dois 
giete en hochant deuant les dois 
un hasart par me meskeanche 
ains ai uit poins en me keanche 
c est mieus de hasart toute uoie 
certes tu te couuris d un troie 
es autre deus eut as et quatre 
or laissiés treize a uit combatre 
tost ira la ou aler doit 
uoire honni soient chil doit 
qui si souuent sont remué 
dieus un plus s arai bien ioué 
set n eusse ie mie pris 
or seroient treize de pris 
s il uoloient uenir a nous 
a sains lienars chu desous 
si seroit li affaires plains 
sains nicolais un tout seul mains 
ués chi uit che sont mi ami 
puis ie tous ches sakier a mi 
chi a asses bele couuee 
pinchede ie prenc me leuee 
que uous orains me promesistes 
et mout bien en couuent mesistes 
que che seroit au premier gieu 
he c as tu dit anemi dieu 
ceste leuee uaut cent liures 
cuidas tu dont que ie fusse iures 
quant le leuee te premis 
che fu au ieu de pairesis 
quant nous iouerons au uin croistre 
pinchede or du bien escroistre 
ie ne t en donroie deus oes 
rasoir enn est chou a uo oes 
oil uoir che cuidiemes nous 
male leeche en aiés uous 
d ensi nos deniers esciekier 
de canque il a seur l eschekier 
seras tu ia mout tost seneuc 
dont m en porteras tu auoec 
par foi que ia n en aras mains 
lais les mais tu ostes tes mains 
que ie ne te crieue les ieus 
sire cist resont par caueus 
oés comme il fierent grans caus 
que c est pinchede ies tu faus 
lai le tost et tu lui rasoir 
si uous alés andoi seoir 
bien sai dont li affaires uient 
metre seur mi uous en couuient 
ne uoeil pas uers uous entreprendre 
iou l otroi sans les besans prendre 
et iou mais mout le fac pesans 
cliquet pren trestous ches besans 
si les regetés en che coffre 
ia n en arés mains que uo offre 
ués les chi tous ie n i uoi el 
par foi or sommes nous yeuel 
comme deuant resoit communs 
or en prengne se part chascuns 
que doit que uous tant atendés 
ostes un petit entendés 
nous sommes auques trauilliét 
s auommes toute nuit ueilliét 
bien partirommes comme ami 
mais nous arons anchois dormi 
ahi apolin et mahom 
che m iert ore an auision 
del grant tresor le roy meismes 
que ne pooit estre rescous 
ains fondoit le terre desous 
si s en aloit droit en abisme 
n iere lies si l arai ueu 
a roys con il t est meskeu 
mout est faus qui ne te conseille 
lieue sus roys desconfortés 
car tes tresors est emportés 
qu est chou pour mahom qui m esueille 
senescal qu est che que tu dis 
roys tu ies poures et mendis 
mais ne le dois nullui requerre 
quant le grigneur auoir qui fust 
commandas un home de fust 
ués le la ou il gist a terre 
senescal as me tu dit uoir 
que i aie perdu mon auoir 
che m a fait li uilains kenus 
qui l autrier me uint sarmonner 
fai le deuant moi amener 
car ses iuisses est uenus 
o tu durant li charteriers 
uit encore tes charteriers 
li rois a talent qu i le uoie 
oil cha uilains a uo honte 
ie uous ferai ancui sans conte 
passer trois pas de male uoie 
rois ués le chi ia dieu ne plache 
c autres de moi iustiche en fache 
ie le te pri en guerredon 
uilains chi a maluais restor 
de toi contre mon grant tresor 
mout m as chier uendu ton sermon 
tes dieus ne te puet mais tenser 
durant or del bien pourpenser 
cruel mort a sen cors destruire 
sire lies sui c on le me liure 
ie le ferai en morant uiure 
deus iours anchoisque il parmuire 
a rois c or ne l tien en despit 
car me donnés hui mais respit 
c on ne m ochie ne trauaut 
encore est dieus la ou il seut 
qui bien me secourra s il ueut 
un iour de respit cent mars uaut 
mainte guerre en est mise a pais 
que caut durant laisse le hui mais 
et le matin le me ramaine 
arriere uilain au lien 
si fussent ore crestien 
entré en peneuse semaine 
sains nicolais bonseures 
a cest besoing me secourés 
car uenus sui a le parsomme 
se le forche ont mi anemi 
au besoing uoit on son ami 
sire dont secourés uostre home 
seur cui chis rois paiens s auiue 
ne ueut souffrir que ie plus uiue 
a le matin est mis mes termes 
se li tresors n est raportés 
sire che dolant confortés 
qui s ochist en plours et en larmes 
par dieu uilains or i parra 
ancui quant il uous conuenra 
aprendre un mestier si peneus 
peu pris uo dieu et uo apel 
ie uous ferai ia un capel 
d une corde plaine de neus 
sains nicolais le tien secours 
car chis termines est mout cours 
que chis anemis me promet 
sains nicolais car me regarde 
ie me sui mis en uostre garde 
ou nule chose ne maumet 
di ua biaus crestiens tais te ne pleure 
de che dont ies desous seras deseure 
prie saint nicolai qu il te sekeure 
et il te secourra en petit d eure 
sueffre hardiement te mesestanche 
s aies saint nicolai en ramembranche 
ne te couuient auoir nule doutanche 
sains nicolais pourcache te deliuranche 
se tu l as bien serui desi a ore 
ne te recroire mie mais serf encore 
onques de ceste pluie ne te ressore 
qui pour dieu se traueille bien li restore 
maufaiteour dieu anemi 
or sus trop i aués dormi 
pendu estes sans nul restor 
mar i emblastes le tresor 
et l ostes mal l a couueillié 
qu est chou qui nous a esuillié 
dieus con ie dormoie ore for 
fil a putain tout estes mort 
or l eure sont les fourques faites 
car les uies aués fourfaites 
se uous mon conseil ne creés 
preudom qui nous a esfreés 
qui ies qui tel paour nous fais 
uassal ie sui sains nicolais 
qui les desconseilliés rauoie 
remetés uous tout a le uoie 
reportés le tresor le roy 
mout par feistes grant desroi 
quant l osastes onques penser 
bien deust le tresor tenser 
l image qui estoit sus mise 
gardés tost qu ele i soit remise 
que remis i soit li tresors 
si chier que uous aués uos cors 
et metés l ymage deseure 
ie m en uois sans nule demeure 
cruchefis 
cliquet que uous est il auis 
et uous qu en dites uous rasoir 
par foi moi sanle que dist uoir 
li preudom mout m en est a ente 
et uis m est grant dolour en sente 
ainc mais homme tant ne cremi 
segneur ie n en trai nient a mi 
se uous aués fait desraison 
mais widiés me tost me maison 
car n ai cure de tel gaaing 
ostes ia fustes uous compaing 
puisque che uient au dire uoir 
et du pechie et de l auoir 
deués auoir droite parchon 
or hors fil a putain glouton 
uolés me uous blasme acueillir 
caignet ua ten escot cueillir 
puis les met hors de mon ostel 
or cha cliquet il n i a el 
deliurés uous de ceste cape 
ia n iert sans noise ne sans frape 
hom qui si faite gent rechet 
quans deniers doi iou dis et set 
cinc du uin et douze du prest 
ou pinchedes et rasoirs est 
or laisse te cape pour tout 
caignet tu te fais mout estout 
pour coi enn ai ie bien conté 
encor te fai ie grant bonte 
se ie daigne te cape atraire 
de gage prendre et de mestraire 
n a ten pareil iusques au dan 
or poés aler au lagan 
segneur or est pis que deuant 
anemis nous ua enchantant 
qui nous cuide faire honnir 
auoirs puet aler et uenir 
mais s on nous escille et deffait 
nous ne serons iamais refait 
honnis soit ore tes marchies 
tenés pinchede rencarchiés 
tu l aportas remporte l ent 
ancui uerras l oste dolent 
il a pis conté qu il ne cuide 
car ses sas a fait une wide 
segneur or creés m estoutie 
prengne chascuns une pugnie 
de ches besans ia n i parroit 
tais te faus il nous mesquerroit 
s en porriemes estre repris 
met le chi car chi fu il pris 
si remet l ymage deseure 
or ius maloite soit li eure 
que ie uous encarquai anuit 
pinchede or ne uous anuit 
mais creés si fol con ie sui 
que chascuns uoit hui mais par lui 
li quels que soit iert euereus 
soit certes soit si m ait dieus 
car iamais bien ne nous querroit 
i ai espiié une paroit 
que i arai ia mout tost crosee 
pour le ware d une espousee 
qu est en une huche de caisne 
segneur et ie m en uois a fraisne 
un petit dela gauerele 
se ie puis faire me querele 
li maires i ara damage 
cliquet li mairesse est mout sage 
si te connistra au passer 
ne me uoeil pas si lonc lasser 
chi pres iusqu a une ruee 
ai espiét une buee 
que i aiderai a rechinchier 
pinchede or du bien pinchier 
dieus nous ramaint a plus d auoir 
a dieu cliquet a dieu rasoir 
a mahom a bien aduertis 
che qu en dormant m iert ore auis 
et teruagan a bien l espele 
tout faisoie ore a moi uenir 
mes haus barons pour court tenir 
s auoie couronne nouuele 
senescal dors tu ou tu ueilles 
sire anchois songoie merueilles 
a bien me soit il despondu 
mout iere en dormant confortés 
car li tresors iert raportés 
et li laron ierent pendu 
ha senescal gardés i uiaus 
sire mes songes est espiaus 
car li tresors est reuenus 
plus grans que il ne fust emblés 
che m est auis qu il est doublés 
et li sains nicolais gist sus 
senescal gabes me tu donques 
rois si grans tresors ne fu onques 
il a passé l octeuien 
tant n en ot cesar ni eracles 
ostés comme est grans chis miracles 
alés tost pour le crestien 
durant met le preudome hors 
il n a mais garde de ton cors 
que uaurroit ore li chelers 
or cha uilains mout par fui faus 
qui ne uous pendi par les paus 
et saquai les dens maisselers 
rois ués le chi ie le t amain 
en ton plaisir et en ta main 
est ou del morir ou del uiure 
sains nicolais en cui ie croi 
ne de toi seruir ne recroi 
garis hui mon cors et deliure 
pren hui de ton home conroi 
atempre l ire de chel roi 
qui mon cors promet a deffaire 
tant par est seur moi engramis 
or me di crestiens amis 
crois tu dont qu il le peust faire 
crois tu qu i me puist desloier 
crois tu qu il me puist renuoier 
mon tresor en ies tu si fers 
a rois pour coi ne seroit kieles 
il consilla les trois pucheles 
si resuscita les trois clers 
ie croi bien qu il te puist uenquir 
et faire te loi relenquir 
dont te dois estre a faus tenus 
en lui sont tout bien semenchié 
preudom il a bien commenchié 
car mes tresors est reuenus 
asses sont li miracle apert 
puisqu i fait auoir che c on pert 
mais ie n en creisse nului 
senescaus que uaurroit mentirs 
en lui est mes cuers si entirs 
que iamais ne querrai autrui 
certes rois parler n en osoie 
mais en mon cuer mout uous cosoie 
que piecha ne le m auiés dit 
que mout grant uolente en ai 
preudon ua pour saint nicolai 
son bon ferai sans contredit 
dieus aourés en soies tu 
que de te grasce as rauestu 
cest roy qui encontre toi ert 
sire faus est qui te mescroit 
et qui de toi seruir recroit 
car te uertus reluist et pert 
rois giete te folie puer 
si te ren de mains et de cuer 
a dieu qu il ait de toi pitie 
et au baron saint nicolai 
crestiens crestiens duel ai 
de chou que tant ai respité 
sains nicolais ie me rent chi 
en te garde et en te merchi 
sans faussete et sans engan 
sire chi deuieng iou uostre hom 
si lais apolin et mahom 
et che pautonnier teruagan 
rois tout ensique tu as fait 
m ame et mon cors trestout a fait 
doins saint nicolai le baron 
si lais mahom et apolin 
tout leur parage et tout leur lin 
et teruagan cel ort larron 
rois puisque tu conuertis ies 
nous qui de toi tenons nos fies 
aussi nous conuertirons nous 
segneur metés uous a genous 
si con ie fai faites tout troi 
iou l otroi bien et iou l otroi 
que tout soions bon crestien 
saint nicolai obedien 
car mout sont grandes ses bontes 
segneur onques ne m i contés 
car ie n oc goute a cheste oreille 
maudehait qui che me conseille 
que ie deuiegne renoiés 
a rois car fusses tu noiés 
comme falis et recreans 
que deuenus ies mescreans 
fourfait as c on t arde ou escorche 
toi ne ton sauoir ne te forche 
ne pris mais uaillant un espi 
garde de moi ie te deffi 
et renc ton hommage et ton fief 
or tost baron car par mon chief 
ie uoeil que maleoit gre soen 
fache mon plaisir et mon boen 
metés le a terre par effors 
or cha segneur il est mout fors 
il le uous conuenra sousprendre 
fi mauuais me cuidiés uous prendre 
tantque mahom ches bras me sauue 
fuiés mauuais cheualier fauue 
poi pris ne uous ne uo engien 
uous en uenrés car ie uous tien 
rois ton traitour ués le chi 
a rois pour mahommet merchi 
ne me fai mes dieus renoier 
fai me anchois le teste soier 
ou mon cors a cheual detraire 
par mon chief il uous conuient faire 
si comme moi che sachiés bien 
sains nicolais c est maugre mien 
que ie uous aoure et par forche 
de moi n arés uous fors l escorche 
par parole deuieng uostre hom 
mais li creanche est en mahom 
rois que uoloit il ore dire 
preudom il muert de duel et d ire 
de che c a dieu me sui turkiés 
mais n ai mais soing de son prologe 
senescal de le synagoge 
alés si le me trebuchiés 
teruagan du ris et du pleur 
que feistes par uo doleur 
uerrés par tans le prophesie 
ces escaillons me mescontés 
or ius mal soiés uous montés 
ne uous prisons une uessie 
rois ie l ai mout mal atisiét 
preudons or serons baptisiét 
si tost que nous porrommes plus 
de dieu seruir me uoeil uanter 
a dieu dont deuons nous canter 
hui mais 
