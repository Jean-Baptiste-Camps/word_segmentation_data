c est li lais de gugemer 
uolentiers deuroit on oir 
cose qui st boine a retenir 
ke de boine matere est faite 
mout me poise se n est bien faite 
oies segnor que dit marit 
que en son tens nus ne s oublit 
celui doiuent les gens loer 
qui en bien fait de lui parler 
mais quant oent en un pais 
home ne fenme de grant pris 
cil qui de son bien ont enuie 
souuent en dient uilounie 
sen pris li uoelent abaisier 
por cou conmencent li mestier 
li contes que sai est uerais 
dont li breton ont fait lor lais 
si conterai asses briement 
el cief de cest conmencement 
selonc le letre et l escriture 
uous conterai une auenture 
qui en bretaigne la menor 
auint au tans ancienor 
en cel tens tint artus la terre 
souuent i ot et pais et guere 
li rois auoit sien baron 
qui sires estoit de lion 
eridiax estoit apelés 
de son segnor ert molt amés 
ceualiers ert pres et uaillans 
de sa moullier ert enfans 
un fil et une fille bele 
nogiue ot non la damoisele 
gugemer noument le dansel 
en nul raiaume n ot plus bel 
a meruelle l amoit sa mere 
et molt estoit bien de son pere 
quant il le peut partir de soi 
si l enuoia seruir le roi 
li uasles fu sages et prox 
si se faisoit amer a tox 
quant fu uenus termes et tans 
k il ot asses aage et sens 
li rois l adouba ricement 
armes li done a son talent 
gugemers se part de le cort 
molt i dona ains qu il s en tort 
en flandres ala son pris quere 
u ot tous iors estrif et gerre 
en laeraine n en gascongne 
en alemagne ne n en borgongne 
a cel tans ne pot on trouuer 
meillor ceualier ne son per 
de tant i ot mespris nature 
ke de nule amor n auoit cure 
sou siel n a dame ne pucele 
ki tant fust auenans et bele 
se il d amour la requesist 
que uolentiers ne l retenist 
pluisors l en requissent souuent 
mais il n en auoit nul talent 
nus ne pooit aparceuoir 
q il uousist amor auoir 
por cou le tienent a peri 
l estrange gent et si ami 
en le flor de son mellor pris 
s en uait li ber en son pais 
ueoir son pere son segnor 
sa boune me et sa seror 
ki molt l auoient desiré 
aueuques eus a seiorné 
ce m est auis mois entier 
talens li prist d aler cachier 
la nuit semont ses ceualiers 
ses ueneors et ses berniers 
au matin uont en la forest 
car cil deduit asses lor plest 
a un grant cerf sont arouté 
et li cien furent descouplé 
li ueneor corent deuant 
li damaisiaus s en ua traiant 
son arc li portoit ualles 
son hansart et son berseres 
traire uossist se mes eust 
ains que d ileuc se remeust 
en l espesce d un grant buisson 
uoit une bisse o son faon 
toute estoit blance cele beste 
uerce de cerf ot sor la teste 
por l abai des braces sailli 
il tent son arc si traist a li 
ens el pie le feri deuant 
ele cai demaintenet 
le saiete resort ariere 
gugemer fiert en tel maniere 
en la cuisse que del ceual 
le fist cair molt tost aual 
a tere ciet l erbe drue 
deles la beste qu eut ferue 
la bisse qui ferue estoit 
angoussement se plaignoit 
apres parla en itel guise 
  ai mi lasse ie sui ocise 
et tu uassaus qui m as nauree 
tes soit la toie destinee 
ia mais n aies tu medecine 
ne par herbe ne par racine 
ne par mire ne par puisson 
n aies tu ia mais garisson 
de la plaie qu as en la quisse 
desique cele t en garisse 
ki sousfera por toie amor 
si grant painne et si grant dolor 
q onques femme tant n en soufri 
et tu referas tant por li 
ke tout cil s en merueilleront 
qui aimment ni amé aront 
ne puis ameront apres 
ua t ent et si me laisse en pes  
gugemer fu forment bleciés 
de cou qu il ot s est esmaiés 
coumenca soi a porpenser 
en quel tere porra aler 
il set asses et bien le dit 
ke ainc femme nule ne uit 
a cui il atornast s amor 
qu il garesist de sa dolor 
son uallet apela auant 
  amis  dist il   ua t ent pognant 
fai mes conpaignons retorner 
car ie uauroie a ess parler  
cil point auant et cil remaint 
mout angousseusement se plaint 
de sa cemise estroitement 
bende sa plaie fermement 
puis est montés d aleuc se part 
k eslongiés soit molt li est tart 
ne ueut ke nus des siens i uiegne 
ke destornast et ki detiegne 
fors de la lande emmi la plagne 
uoit la faloise et la montaigne 
d une eue qui desus couroit 
bras fu de mer haue i auoit 
el hauene ot une seule nef 
dont gugemer counut le tref 
mout bien estoit aparellié 
dehors et dedens est poié 
nus hom n i peut trouer iointure 
n i ert keuille ne closture 
ke ne fust toute d ebenus 
n est sou ciel ors qui uaille plus 
le uoille estoit toute de soie 
mout est bele qui le desploie 
li ceualiers est mout pensis 
car en la tere n u pais 
n eut onques mais oi parler 
que nes i peust ariuer 
il uait auant si descent ius 
de grant angoisse monte sus 
dedens cuida homes trouuer 
qui la nef deuscent garder 
n en i eut nul ne nul n en uit 
enmi la tref auoit lit 
taillié a or et a trifoire 
de cipres et de blance iuoire 
d un drap aufrique a or tissu 
ert la coute qui dedens fu 
les autres dras ne sai prisier 
mais tant uos di de l orellier 
ki sus eust son cief tenu 
il ne l eust iamais kenu 
la couuerture sebelin 
taillié d un drap alixandrin 
deus candelabres de fin or 
les pieres ualent tresor 
el cief de la nef furent mis 
desus eut deus cierges espris 
de ce s estoit molt merueilliés 
desor le lit s est apoiés 
repose soi sa plaie deut 
puis est leués aler s en ueut 
il ne peut mie retorner 
la nes estoit en haute mer 
a tout lui ua deliurement 
bon ore a et souef uent 
n i eut nient de son repaire 
mout est dolans ne set que faire 
n est meruelle se il s esmaie 
que grant dolor a de sa plaie 
sousfrir li estuet s auenture 
et prie diu que il ait cure 
k a son plaisir le mete a port 
se le deffende de la mort 
ains le uespre ariuera 
la u sa garison aura 
sous une ancienne cite 
qui cies estoit de cel regne 
li sires qui le maitenoit 
mout ert uix hom et fenme auoit 
une dame de haut parage 
france et cortoise bele et sage 
ialous estoit a demusure 
car ce porporte la nature 
que tout li uiel soient ialous 
mout het cascuns que il soit cous 
tes est d aage li trespas 
il ne le gardoit mie a gas 
en un uergie sous le donion 
un clos auoit tout enuiron 
de uert mabre fu li murax 
mout par estoit espes et haus 
n i eut fors une seule entree 
cele ert et nuit et ior gardee 
de l autre part fu clos de mer 
nus n i peut issir ni entrer 
se ce ne fust a un batel 
qui besoig eust u castel 
li sire ot fait dedens ce mur 
por sa fenme metre a seur 
cambre sous ciel n auoit si bele 
a l entree fu la capele 
la chambre ert painte tot entor 
uenus la dieuesse d amor 
fu molt bien mise en la painture 
les letres mostrent la nature 
conment on doit amor tenir 
et loiaument et bien seruir 
en liure ouide u il ensegne 
conment cascuns s amor restragne 
en fu ardant le ietoit 
tos ciaus escumenioit 
iamais son liure liroient 
son conmandement feroient 
la fu la dame enclose et mise 
une pucele a son saruise 
li auoit ses sire baillié 
qui molt ert france et ensegnié 
sa niece ert fille sa seror 
entre les deus ot grant amor 
o li estoit quant il esroit 
desi la que il repairoit 
home ne fenme ne ueist 
ne ia de ce muraill n escist 
uns uix prestres blans et floris 
gardoit la clef de cel postis 
le plus bas menbre auoit perdu 
autrement n i fu pas creu 
le seruice diu li disoit 
et a son mengier le seruoit 
cel ior meisme ains releuee 
fu la dame el uergie alee 
dormi auoit apres mengier 
si s ert alee esbanoiier 
ensanble o li eut la mescine 
garda aual les la marine 
la nef uirent qui uint siglant 
si con li flos uenoit montant 
ne uoient rien qui la conduie 
la dame uaut torner en fuie 
s el a paor n est pas merueille 
la face l en deuint uermeille 
mais la mescine fu plus sage 
et plus hardie de corage 
si le conforte et aseure 
cele part ua grant aleure 
son mantel oste la pucele 
entre en la nef qui molt ert bele 
n i troua nule rien uiuant 
fors seul le ceualier dormant 
arestut soi si l esgarda 
pale le uoit mort le cuida 
ariere ua la damoisele 
hastiuement sa dame apele 
toute l auenture li dit 
mout plaint le mort que ele uit 
la dame dist   or i alons 
et s il est mors nous l enfourons 
et nos prestres nos aidera 
se il est uis si parlera  
ensanble i uont ne targent mes 
la dame auant et cele apres 
quant ele est en la nef entree 
deuant le lit est arestee 
le ceualier a regardé 
mout plaint son cors et sa biaute 
por lui estoit tristre et dolente 
molt pla et puis dist   mar fu sa iouuente  
desor le pis li mist la main 
caut le senti et le cuer sain 
ki sous le coste li batoit 
li ceualiers qui se dormoit 
s est esueilliés si l a ueue 
mout tres doucement le salue 
bien set qu il est uenus a riue 
la dame plourans et pansiue 
li respondi molt boinement 
demanda li confaitement 
il est uenus et de quel terre 
et s il ert escilliés par guere 
  dame  fait ce   n i a mie 
mais s il uous plaist que ie uous die 
m auenture uous conterai 
de rien ne uous en mentirai 
de bretaigne la menor sui 
en bois alai cacier des hui 
une beste blance i feri 
et li saiete resorti 
en la quisse m a si nauré 
iamais ne quit auoir sante 
la blance bisse se plaist et parla 
mout me maudi et si iura 
que ia n eusse garisson 
se par une mescine non 
ne sai u ele soit trouuee 
quant iou oi la destinee 
hastiuement du bois issi 
en hauene ceste nef ui 
ens m en entrai si fis folie 
o moi s en est la nes rauie 
ne sai u ie sui ariués 
conment a non ceste cites 
bele dame por diu uous pri 
consellis moi uostre merci 
car ie ne sai quel part aler 
ne la nef ne sai gouerner  
ele repont   biau sire ciers 
consel uous donrai uolentiers 
ceste cites est mon segnor 
et la contree tot entor 
rices hom est de haut parage 
mais uix est et de grant eage 
angouseusement est ialous 
par cele fois que iou doi uous 
dedens ce mur m a enfermee 
n i a que une seule entree 
uns uix prestre le porte garde 
maus fus et male flambe l arde 
ci sui et nuit et ior enclose 
ia ne serai nul ior si ose 
que i en isse s il ne l conmande 
u me sire ne me demande 
i ai ci ma cambre et ma capele 
ensanble o moi ceste pucele 
se uous i plaist a demourer 
tant que uous mix puissies erer 
uolentiers uous seiornerons 
et de bon cuer uous seruirons  
quant il a la parole oie 
la dame forment en mercie 
o li seiornera ce dit 
et en estant s est dreciés el lit 
celes li aiuent a paine 
la dame le prent si l enmainne 
desor le lit a la mescine 
tres un dossal qui por cortine 
fu en la cambre apareilliés 
la est li ceualiers couciés 
en bacins d or l eue aporterent 
sa plaie et sa quisse lauerent 
a bel drap de cainsil blanc 
li osterent d entor le sanc 
puis l ont estroitement bendé 
molt le tienent en grant cierte 
quant li mangiers au uespre uint 
la pucele tout en retint 
dont li ceualiers eut asses 
bien fu peus et abeurés 
amors le point d une estincele 
dedens le cuer les la mamele 
por la dame l a si nauré tout 
tout a son pais oublié 
de sa plaie nul mal ne sent 
tout se plaint d angusceusement 
a la mescine qui l dut seruir 
pria qu el laist aler dormir 
ele s en ua si l a laiscié 
desqu il li a doné congie 
deuant sa dame en est alee 
qui auques est ia escaufee 
del fu dont gugemer se sent 
qui son cuer alume et esprent 
li ceualiers est remes sous 
pensis estoit et angouscous 
ne set encore ce que doit 
et neporquant bien s aparcoit 
se par la dame n est garis 
de la mort est seurs et fis 
  ha las  fait il   quel le ferai 
irai a li si li dirai 
qu ele eust merci et pitie 
de cest caitif desconseillié 
s ele refuse ma proiiere 
et tant fust orgeilleuse et fiere 
dont m estuet il ensi morir 
u de cest mal tous iors languir  
lors soupira en poi de tans 
li est uenus autres porpens 
et dist que sosfrir li estuet 
car ensi fait qui mix ne poeut 
toute la nuit a si ueillié 
et souspiré et traueillié 
en son cuer aloit recordant 
les paroles et le sanblant 
las ex uairs et la bele bouce 
dont la doucors au cuer li touce 
por poi qu il ne l apele amie 
entre ses dens merci li crie 
se il seust qu ele sentoit 
et com amors le destregnoit 
mout en fust lies mien ensient 
un poi de rasouagement 
li tolist auques la dolour 
dont il ot pale la coulour 
se il a mal por li amer 
ele ne s en puet nient loer 
par matinet ains l aiornee 
estoit la dame sus leuee 
ueillié auoit de ce se plaint 
ce fait amors qui le destraint 
la pucele qui o lui fu 
a le sanblant a aparceu 
de sa dame qui ia amoit 
le ceualier qui seiornoit 
en la cambre por garison 
mais el ne set se l ainme u non 
la dame est entree el mostier 
et cele uait au ceualier 
asisse s est deuant le lit 
et il l apele si li dist 
  amie u est ma dame alee 
por qu est ele si tost leuee  
a tant se teut si sospira 
la mescine l aresona 
  sire  dist ele   uos ames 
gardes que trop ne uos celes 
amer poes en itel guisse 
bien arés uostre amor asise 
qui ma dame uauroit amer 
mout deuroit bien por li pener 
ceste amors seroit couuenable 
se uos estiés andoi estable 
uous estes biax et ele est bele  
il respondi a la pucele 
  ie sui de tele amor supris 
tost me porra torner a pis 
s or n en ai conseil et aie 
conseillies moi ma douce amie 
ke ferai iou de ceste amor  
la pucele par grant doucour 
a le ceualier conforté 
et de s aiue aseuré 
de tous les biens qu ele puet faire 
mout est cortoise et deboinaire 
quant la dame ot la mescine oie 
ariere ua pas ne s oublie 
sauoir uoloit que cil faisoit 
se il ueilloit u il dormoit 
por amor ses cuers ne fine 
auant apele le mescine 
au ceualier la fait uenir 
bien li pora tout a loissir 
mostrer et dire son corage 
tort li a pre u a damage 
il le salue et ele lui 
en grant effroi erent andui 
il ne l osoit nient requerre 
por cou qu il est d estrange terre 
auoit peur s el li mostrast 
que ne l haist et eslongast 
mais qui ne mostre s enfrete 
a paines puet auoir sante 
amor est plaie dedens cors 
et si ne pert noient defors 
c est uns max qui longement tient 
por cou que de nature uient 
pluisor le tienent a gabois 
si conme cil uilain cortois 
n est pas amors ains est folie 
et mauuaistes et lecerie 
k il goulousent par tout le mont 
puis s en uantent de cou qu il font 
ki en puet un loial trouer 
mout le doit cierir et amer 
et estre a son conmandement 
gugemer aime durement 
u il aua procain secors 
u li estuet uiure a rebors 
amors li done hardement 
il li descourent son talent 
  dame  dist il   ie muir por uous 
mes cors en est molt angouscos 
se uos ne me uoles garir 
dont m estuet il en fin morir 
ie uous requir uo druierie 
bele ne me escondiscies mie  
quant ele l a bien entendu 
auenanment a respondu 
en riant li a dit   amis 
cis consaus seroit trop hastis 
d oitroier uous ceste proiere 
ie n en sui mie costumiere 
dame  fait il   por diu merci 
ne uos anuit se ie l uous di 
fenme uilainne de mestier 
se doit faire lonc tans proiier 
por soi cierir que cil ne cuit 
qu ele ait usé itel deduit 
mais ia dame de boin porpens 
qui en soi ait ualors et sens 
s ele uoit home a sa maniere 
ne se fera uers trop fiere 
ains l amera si n ara ioie 
ains c on le sace ne nos loie 
aront il mout de lor bons fait 
douce dame fines cest plait  
ele set bien que uoir a dit 
se li otroie sans respit 
l amor de li et il le baise 
des or est gugemer aise 
ensanble iuent et parolent 
et souuent baisent et acolent 
bien lor couuiegne del sorplus 
de ce que li autre ont en us 
ce m est auis an et demi 
fu gugemer ensanble o li 
mout lor delite cele uie 
mais fortune qui ne s oblie 
sa roene torne en petit d ore 
l un met desous l autre desore 
ensi est il d aus aueneu 
car tost furent aparcau 
au tans d este par un matin 
iut la dame les le mescin 
la bouce li baise et le uis 
puis li a dit   biax dous amis 
li cuers me dist que ie uous pert 
ueu serons a descouuert 
se uous mores ie uoeil morir 
et se uis en poes partir 
asses auerés autre amor 
et ie remandrai en dolor 
ia ioie ne repos ne pais 
ne me doinst dix se ie uos lais 
quant uers nule autre arai amor 
n aiies de cou nule paour 
amis de cou m aseures 
uostre cemise me donrés 
u pan desus ferai un ploit 
congie uous doins u que ce soit 
d amer celi qui l desfera 
u qui desploiier le porra  
il li cil baille l aseure 
le ploi i fait en tel mesure 
nule femme ne l desferoit 
se force u coutel n i metoit 
le cemisse li done et rent 
il le receooit par tel couuent 
k ele face seur de li 
par une cainture autresi 
dont a sa cor nue la caint 
parmi les flans auques l estrant 
qui le boucle porra ouurir 
sans depecier et sans crosir 
il li prie que celi aint 
puis l a baisié a tant remaint 
cel ior furent aparceu 
descouuert trouué et ueu 
d un canbrelanc mal uessié 
que se sire i ot enuoiié 
a la dame ualoit parler 
ne pot ens en la cambre entrer 
par une fenestre les uit 
a son segnor ua se li dit 
quant li sire l a entendu 
onques mais si dolans ne fu 
de ses priues demande trois 
a la canbre uait demanois 
l uis conmanda a despecier 
dedens trouua le ceualier 
par le grant duel que il en a 
a ocire le conmanda 
gugemer est en pies leués 
ne fu mie trop effrees 
une grosse perce de sap 
u soleient pendre li drap 
prist en sa main si les atent 
il en fera aucon dolent 
ains que d ex soit trop aproismiés 
les ara il tous damagiés 
li sire l a molt esgardé 
enquis li a et demandé 
k il estoit et dont il fu nés 
et conment ert laiens entrés 
cil li conte com il i uint 
et com la dame le retint 
toute li dist la destinee 
de la bisse qui fu nauree 
et de la nef et de sa plaie 
or est del tout en sa manaie 
il li respont que pas ne croit 
que ensi soit com il disoit 
mais se il peut le nes trouer 
il le metoit en haut a mer 
s il garesist ce li pesast 
et bel li fust se il noiast 
quant il eut bien aseuré 
ensanle en sont au haule alé 
le nef trouerent ens l ont mis 
o lui s en ua en son pais 
la nes s en ua pas ne demeure 
li ceualiers supire et pleure 
la dame regrete souuent 
et prie diu ommipotent 
que il li doinst hastiue mort 
et que iamais ne uigne a port 
se il ne puet rauoir s amie 
u s esperance est et sa uie 
tant a cele dolor tenue 
ke li nes est a port uenue 
u ele fu primes trouuee 
asses ert pres de sa contree 
au plus tost qu il peut s en issi 
uns damoisias qu il ot nouri 
erroit apres un ceualier 
en sa main menoit destrier 
il le counut si l apela 
et li ualles le regarda 
son segnour uoit a pie descent 
le ceual li met en present 
o lui s en ua grant ioie en font 
tout si ami quant trouué l ont 
mout ert proisiés en son pais 
mais molt estoit mas et pensis 
femme uoloient qu il pressist 
et il forment s en escondist 
ke ne prendra femme nul ior 
ne por auoir ne por amor 
s ele ne poit desploiier 
le cemisse sans depecier 
par bretaigne ua la nouelle 
ne remaint dame ne pucele 
qui ne uiegne por essaiier 
mais ne le poeuent desploiier 
de la dame uous ueul conter 
que gugemer peut tant amer 
par le conseil d un sien baron 
l a se sires mise en prison 
en une tor de marbre bis 
le ior a mal et la nuit pis 
ne hon ne uous porroit descrire 
le grant painne ne le martire 
ne l angousce ne le dolor 
que la dame seusfre en la tor 
deus ans i fu et plus ie cuit 
ainc n i ot ioie ne deduit 
souent regrete son ami 
  gugemer sire mar uous ui 
mix ueul hastiuement morir 
que longement cest mal sosfrir 
se ie peusce m escaper 
i alasce u fustes mis en mer  
quant ce ot dit se lieue sus 
tote esbahie uint a l uis 
n i troua clef ne serreure 
hors en issi par auenture 
onques nus ne le destorba 
au haule uint la nes troua 
atacié fu au rocier 
u ele se uoloit noiier 
quant el le uit ens est entree 
mais d une rien s est porpensee 
k iloec fu ses amis noiiés 
dont ne peut estre sor ses pies 
se dusque au bort peust uenir 
ele se laiscast ius cair 
asses soeusfre trauaill et painne 
li nes s en ua qui tost l enmain 
en bretaigne est uenue a port 
sous castel uaillant et fort 
li sire qui li castiaus fu 
auoit a non meriadu 
si guerroioit sien uoisin 
por cou ert leués si matin 
se gent uoloit fors enuoiier 
por son anemi damagier 
a une fenestre s estoit 
et uit le nef qui ariuoit 
il descent parmi le degre 
son canbrelenc a apelé 
hastiuement a le nef uont 
par l esciele montent a mont 
dedens ont la dame trouee 
ki de biaute resanbloit fee 
i le saisist par le mantel 
o lui l enmeinne ens el castil 
molt fu lies de la troueure 
car bele estoit a desmesure 
ki que l eust misse au riuage 
bien set qu el est de haut parage 
a li atorna tel amor 
ainc a sa fenme n ot gregnor 
il eut une sereur pucele 
en sa canbre qui molt est bele 
la dame li a conmandee 
qui de biaute resanloit 
ricement le uest et atorne 
mais tous iors est pensiue et morne 
il le requiert el n en a cure 
ains li mostre de la cainture 
iamais home n en amera 
se celui non qui l ouera 
sans depecier quant il l entent 
lors li respont par maltalent 
  ensement a cest pais 
un ceualier de molt grant pris 
de fenme prendre en iltel guise 
se desfent par une cemisse 
dont li destres pans est ploiés 
que ne peut estre desliiés 
ki force u coutel n i metroit 
uous fesisses ce cuit le ploit  
quant el l oi si sorpira 
por un petit ne se pasma 
il le retint entre ses bras 
de sen bliaut trenca les las 
le cainture uoloit ouurir 
mes il n en pot a cief uanir 
puis n ot el pais ceualier 
ki n i uenist por assaiier 
ensi remest bien longement 
desqu a grant tornoiement 
que meriadus i afia 
contre celui qu il gerroia 
molt a semons de ceualiers 
gugemer fu tous li premiers 
il le manda par gueredon 
com a ami et conpagnon 
k a cel besoing ne li falist 
et en s aie a lui uenist 
alés i est mout ricement 
ceualiers mena plus de cent 
meriadus a grant honor 
le herberga dedens sa tor 
encontre lui sa serour mande 
par deus ceualiers li conmande 
qu ele s atort si uigne auant 
et la dame qu il aime tant 
cele a fait son conmandement 
uestues furent ricement 
main a main uinrent en la sale 
la dame estoit pensiue et pale 
ele oi gugemer nomer 
adont ne peut sor pies ester 
se cele ne l eust tenue 
ele fust a terre ceue 
li ceuelliers contre leua 
la dame uit et esgarda 
et sen sanblant et sa maniere 
un petitet s est tras ariere 
  est ce  fait il   ma douce amie 
m esperance mes cuers ma uie 
ma bele dame qui m ama 
dont uient ele qui l amena 
or ai pensé molt grant folie 
bien sai que ce n est ele mie 
fenmes s entresanblent asses 
por nient se cange mes penses 
mais pour celi qu ele resanble 
mes cuers fremist sospire et tranble 
a li parlerai uolentiers  
lor uait auant li ceualiers 
il le baise les lui l asist 
onques a l autre mot ne dist 
fors tant que seoir le rouua 
meriadus les regarda 
molt li pesa de cel sanblant 
gugemer apele en riant 
  sire  fait il   s il uous plaisoit 
ceste pucele asaieroit 
uostre cemise a desploiier 
s ele i poroit riens esploitier  
i li respont   et ie l otroi  
un cambrelenc apele a soi 
ki le cemisse ot a garder 
i li conmande a aporter 
a la pucele l a baillié 
mais ne l a mie desploié 
la dame counut bien le ploi 
ses cuers estoit en grant esfroi 
car uolentiers i asaiast 
s ele peust et ele ossast 
bien s aparcoit mereadus 
dolans estoit ainc ne fu plus 
  dame  dist il   car asaiies 
se desferre le pories  
quant ele ot le conmandement 
le pan de le cemise prent 
legierement le desploia 
li ceualiers s esmerueilla 
bien le counut mais nequedent 
ne le pot croire fermement 
a li parla en tel mesure 
  amie douce creature 
estes uos cou dites le moi 
es ce uostre cors que ci uoi 
la cainture dont ie uous cains  
a ses costes li mist ses mains 
il a trouee la cainture 
  bele  dist il   quele auenture 
que ie uous ai ici trouee 
ki uous a ici amenee  
ele li conte la dolour 
les grans painnes et le tristor 
de le prison la u ele fu 
et conment li est auenu 
conment ele s en escapa 
noier se uaut la nes troua 
ens en entra a cel port uint 
et li ceualiers le retint 
gardee l a a grant honor 
mais tous iors li prioit d amor 
or est sa ioie reuenue 
  amis menes ent uostre drue  
gugemer est en pies leués 
  segnor  fait il   or m entendes 
i ai ci m amie couneue 
ke ie cuidoie auoir perdue 
mereadu requir et pri 
rende le moi soie merci 
ses hom liges en deuenrai 
deus u le seruirai 
a cent ceualiers u a plus  
dont li respont mereadus 
  gugemer  fait il   biax amis 
ie ne sui mie si aquis 
ne si destrois por nule guere 
que de ce me doiies requere 
ie le trouai si le trouai 
encontre uos le deffendrai  
quant il l oi hastiuement 
a fait monter toute sa gent 
d iluec se part celui deffie 
molt est dolans qu i laist s amie 
en la uile n ot ceualier 
qui fust uenus por tornoier 
ke gugemer n en maint o sai 
cascuns li afie sa fai 
k o lui iront quel part qu il aut 
mout est hounis qui or li faut 
la nuit sont au castel uenu 
ki guerioit mereadu 
li sires les a herbergiés 
ki mout en fu ioians et lies 
de gugemer et de s aie 
bien set que sa guere a fenie 
el demain par matin leuerent 
par les hostex se conreerent 
de la uile issent a grant bruit 
gugemer deuant les conduist 
al castel uindrent si l asalent 
mais fors estoit au prendre falet 
gugemer a la uile asise 
n en tornera si l ara prise 
tant li crurent ami et gens 
ke tos les afama dedens 
le castel a destruit et pris 
et le segnor dedens ocis 
a grant ioie s amie enmainne 
or a trespasee la paine 
de cest conte quoi aues 
fu gugemer li lais troués 
que on dist en harpe et en rote 
boine en est a oir la note 
