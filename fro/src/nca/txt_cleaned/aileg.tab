tant me sui de dire teus 
ke io me sui aparceus 
ki trop se test que de trop tere 
ne put nul a grant chatel tere 
pur ce me plest en cest romanz 
ke des cheualers uus comanz 
noueals moz ou il porunt prendre 
ensample e curteisie aprendre 
si me peise que io n en puis 
plus bel trouer que io n en truis 
de que d eus dit chose serteine 
cheualerie est la funtaine 
de curteisie qu espuiser 
ne puit nul tant sache prisier 
de uint e cheualers l unt 
tant cum en curt aual cest mund 
deus pur quei qu ele est lur lige 
des le copel desqu en la tige 
ke autre gent n en ont que l escorce 
de curteisie estut par force 
si acuns est qui point en retienge 
ke il l auelt et qu il la tienge 
des cheualers e de lur nun 
qu il n en creist point sanz lur fieu non 
tel hautesce tel dignete 
ad en lur nuns pur uerite 
pur co fu dreit sanz cuntredit 
k il fussent tels cum li non dit 
pur quei de quei sui io a maleise 
uei io ren que mei despleise 
oil la rens qui les destruit 
ki pis lur feit e pis lur nuist 
s est de co qu en cheualerie 
li plusors ne s entendent mie 
ne ne seuent si est forfeiz 
des cheualers pur quei fu fez 
ne que a lur nons apartendreit 
de fere qui a els apendreit 
c est propre non de gentillesce 
tant est li nons par sa hautesce 
sor tuz les autres nons que seient 
ke si il ben reconisseient 
cum li nons est de haut afere 
asez funt tel chose que fere 
ne sereient pur quei pur hunte 
mes ne seuent quei li nuns munte 
ke tel pur cheualer se tent 
ne set qu a sun nun apartent 
for sul tant que cheualer sui 
c est quanques il set dire de lui 
li cheualer a dreit esgart 
cil qui n ont a lur nun regart 
ne conuissent si est grant dels 
eus ne lor nuns ne lur nuns els 
ki conust dunt cist cunteor 
cil yrel cist uielur 
de cels dit raus de hosdene 
ke sunt parel au marestene 
de cheualerie esprouer 
e par itant le uoil prouer 
ke quant li marchanz assemble 
l or e le marestenc ensemble 
s il frie al marestenc e lors 
put len conustre si li ors 
est blancs ou marchanz ou fins 
tut autresi co est la fins 
cet len par les menestreus 
ki as places e as ostels 
ueient les honurs e les huntes 
des quels len put dire beus contes 
e des quels non kar io uus di 
quant conteres ad deserui 
e uent a point de demander 
large ne put contremander 
la largesce qu il ad el cors 
ke la pointe n en isse hors 
s il ad de quei doner l estuet 
presentement e s il ne put 
doner e il uent al pramettre 
il si fet si franchement mettre 
s eisongne si bel deuiser 
ke tuz li monz puet auiser 
li talenz qu il ad de ben faire 
mes li auers est d autre afaire 
ke s il est doné tant tendra 
sun don ia gre ne l en saura 
sil qui resseit e s il pramet 
tant a aquiteures i met 
en sa pramesse que arraument 
put len sauer certeinement 
ke sa pramesse est nule chose 
de sun cuer ou hunte repose 
ki est mult feru e mult eschars 
ad noueals moz farcis d eschars 
freiz e relenz e sanz suor 
mos d armes e gras de soior 
en feintie 
entecchez de maueiste 
espes de honte e cler d onur 
ne nuit ne ior 
egres de gait uains en pruesce 
ke li relenz de la peresce 
qu il a el quer couen qu en isse 
ne sai que plus uus en deisse 
de l autre mes d itant m est bel 
ke li mot seuent li uaissel 
tant que al parler sunt conu 
des cunteors ki unt ueu 
les bens les mals io l di sanz faille 
uers ceus n a point de repostaille 
a un mot di que point ne redot 
ceo sunt cil qui conissent tuit 
pur ce me peisse sanz mesprendre 
ke il i trouent que reprendre 
que ne blasmer ne que redire 
ke di io uoil io dunques dire 
k il seit nul cheualer uileins 
nenil mes li uns sunt del meins 
plus que li autres en tuz bons lius 
e si n i a acez de seus 
ki tant sunt de plus en peresce 
ki desdeignent de feire largesce 
e si fient si durement 
en lur pruesse que arraument 
si fiert orgoil qui lur comande 
a ueer se len lor demande 
e dient co n est pas honurs 
de quei creim io ces lecheors 
dorai lor io del men pur quei 
ke poent il dire de mei 
ne sui io cil qui ad tut uencu 
io sui cil au grant escu 
io sui li medres de main 
io sui d armes passé wawein 
auoi seignurs que nus ne die 
n afert pas a cheualerie 
ke cheualer pur sa pruesce 
deie auer en despit largesse 
kar par pruesce a dreit conter 
ne put nul a haut pris munter 
si en la pruesce n ad deus eles 
si uus dirai de que e queles 
les deus eles couent a estre 
largesce deit estre la destre 
e la senestre curteisie 
mes se chescune est furnie 
si couent a dreit auiser 
ke chascune pur dreit uoler 
ait set pennes par quel raison 
en l ele que largesce ad nun 
est la premere penne tele 
pur ce que largesce ad nun bele 
qu en seit en largesce hardiz 
ke par dreit poinz e par dreit diz 
puet len prouer utrement 
ke largese est de hardement 
estrete e de hardement uent 
e nus sauuns que poi auent 
en nul pais ne loing ne pres 
ke nul seit larges e malueis 
la secunde est de tele afaire 
ke hom ne ueut largesce fere 
ne deit pas garder a auer 
ne que sa terre put ualeir 
e cheualers se deus me saut 
puisqu il enquert que segle ualt 
ne montera en grant hautesce 
e cil n est pas plein de pruesce 
ne de honur ne de hardement 
ki ne done plus e despent 
e en folie e en sauer 
ke sa terre ne put ualer 
la terce penne signefie 
k i de largesce fet s amie 
e ueut de largesce auer pris 
qu il ait tuz iors sun conseil pris 
de honurer le poure e le riche 
io di que de largesce triche 
cil quant il done qui esgarde 
de cestui pus io auer garde 
cist est ben del cunte e del rei 
cist put parler a curt pur mei 
celui dora quanqu il done 
nent a poure co n adone 
rens a largesce ainz semble force 
mes ki en largesce s esforce 
e ueut estre larges parfiz 
si dont del suen as descunfiz 
e ne regard pas a sun don 
ke cil l en rende gueredon 
ke largesce sanz nul redot 
leue les suens par tut en tot 
la quarte penne an men esgard 
si est que ben se tienge e gart 
de pramettre c il ne ueut 
doner quar ki promesce aqueut 
sur sei e il ne la ueut rendre 
sauez qu il i put atendre 
a hunte li put aturner 
puis com n ad talent de doner 
e il fet home a sa maisun 
diz fez reuenir par sun don 
si li ad ben la ueie aprise 
cum plus i uent e meins le prise 
e par itant put sauer 
li auer li sers a aueir 
quant c est qu il ne uolent plus mettre 
k il funt folie de pramettre 
la quinte penne c est l ensegne 
ki a tuz les larges ensegne 
que chascun asauort sun don 
de quel sauor par quel reisun 
put len sun don asauorer 
la sauor est de tost doner 
ki morsel sanz sauor transglut 
emplir put sun uentre tut 
mes ia tant n emplira la pance 
que li quers en sente pitance 
confort ne aie ne socorsse 
tut autresi emple la burce 
dunt termeié mes a nul fuer 
ia ne uendra si pres del quer 
cum cil qu est fet presentement 
itant sachent certeinement 
tut cil que uolent estre large 
ki don est sanz sauor qui targe 
la siste penne au large aprent 
se large doune largement 
e souent qu il ait mes assis 
treis dons u quatre u cinq u sis 
pur co s acuns en dit erraument 
cist done le suen folement 
ne deit par lui estre pensé 
ke reproché ne regreté 
seient si don pur dit c om die 
largesce quique l asurdie 
ne uodreit tant trespasser 
e nul larges ne deit penser 
a sun don pusque doné a 
ainz deit penser qu il redora 
la setime penne en l ele destre 
aprent quique ueut large estre 
ke il deit ben doner a manger 
large ne deit sun quer changer 
sauez pur quei kar mult auent 
ke tuz iorz largesse li uent 
a celui que cele remaint 
tuz iorz i maint e deus coment 
doner a manger largement 
est co dunques si grant pruesse 
tut cil le tenent a largesce 
ki en largesce s aparceiuent 
sauez pur quei tuz large deiuent 
cele largesce maintenir 
si alcuns larges uelt cort tenir 
e mande gent pur honurer 
tant ne set a sa curt mander 
dames ne cheualers diuers 
ne tant n i dora mantels uers 
ne tant ne l fera uolunters 
s il est malueis uianders 
ke ne dient cil et cil 
au departir dehe ait il 
tele est la custume que curt 
e c est la dreite rule a curt 
ki de totes genz est conmune 
ki n a totes si ait acune 
tant ai de largesces auisés 
les set pennes que deuisees 
les ai en l ele ore recouent 
pur co que uolente me uent 
ke de l ele de corteisie 
les set curteisses pennes die 
coment ou non quels deiuent estre 
la premere en l ele senestre 
ke io ai curteisie apellee 
ke deit premere estre nomee 
e de la premere en l ele asise 
si est d enorer seinte eglise 
ke dreiz est e reisun se tent 
k a toz cheualers apartent 
ke il se deiuent regarder 
ke pur seinte eglise honurer 
fu cheualer nomé anceis 
ne deit estre nomé curteis 
ne ia ne li ert ne ior ne ore 
ki sainte eglise deshonure 
e sachez ben queque nus die 
c est la plus bele curteisie 
ou nus se puisse demorer 
ke de sainte eglise honurer 
la secunde apres la premere 
quele est ele est de tel manere 
ke cheualer pur sa beute 
pur nul chose pur nul bunte 
qu il ait tant ne seit merueilus 
ki pur co deie estre orgilus 
ke il est ueirs e prouer le uoil 
ke entre curteisie e orgoil 
ne poreient coniundre ensemble 
pur quei pur co que mei resemble 
ke en tuz poinz est de curteisie 
honor e d orgoil uilainie 
la terce penne qui tenir 
deit en l ele c est qu atenir 
se deit cil que curteis uult estre 
de uanter uanteor ne put estre 
sanz uilainie kar uanter 
ne fit unques beu chant chanter 
de uanteor ainz semble anui 
ia nul n iert ben loiez par lui 
ke uelt estre dreit cheualers 
ne deit mie estre trop parlers 
ke cheualer ne dotez pas 
deit ferir haut e parler bas 
la quarte penne dei io dire 
kele est ele est de tel matire 
ke nul curteis ne deit blamer 
ioie mes tuz iorz ioie amer 
e estre entre les esioianz 
faire ioie cunme ioanz 
de lur solaz e de lur uie 
a cheualer est curteisie 
qu il oie uolunters chancuns 
notes e uieles e suns 
e deduiz de menestreus 
e oue ce deit estre tels 
s il i ot de dame medire 
k il face un autre chancun dire 
sauez pur quei n est pas reisun 
ke de nule dame par nun 
oie cheualer uilainie 
dire qu il ne cuntredie la 
en tuz poinz einz li deit despleire 
ke qui est curteis il deit fere 
s amur as dames si conmune 
ke il les aint totes pur une 
la quinte penne a ki io teis 
cele defent a tuz curteiz 
une tecche qui s maine cort 
e enpire kar trop ia cort 
quel est la tecche co est enuie 
cele que de pour les lie 
ceus qui tuz les mals i tent 
cele doint uilainie uent 
a ceus que de lui funt lur mestre 
pur co di qui curteis ueut estre 
s il a seignur e il auient 
ke li sire ou il se tent 
seit de largesse desirous 
ke pur ce ne seit anguisus 
del bel don s i le done altrui 
ne deit estre pensé par lui 
k il le deslot ne cuntredie 
ke ne sereit pas curteisie 
ne cil n eime pas sun seignur 
k il li desloie a fere honur 
pur ceus le di que mestres sunt 
ke od lur riches seignurs uunt 
en tuz pais pres e loing 
ne ia en place ne en bosoing 
n auerunt a lur seignur mester 
tuz iorz seruent de losenger 
quant il auent que un suffreitos 
ke seit de prendre bosoingnos 
ki uenge en cort por demander 
cil saillent pur cuntremander 
le don dunt il aureint ire 
e dient a lur seignur  sire 
chascuns uus prent chascun uus robe 
cist enporta a paskes robe 
cist trente sous cist autre uint 
d iluec a ter ior si reuint 
ore est uenus si uent ses gages 
sire  font il  sist n est pas sages 
ki les atret ne qui lur done 
ki en largesse s abandone 
ia en largesse ne mora  
issi dient ia ne dora 
bel don qu il ne contredient 
souent rauent que quantqu il dient 
uent a nent que nent font 
e li sires a qui il sunt 
les ueit souent si s conuit ben 
e n en lerreit pur lur diz rien 
tant est larges tant est de pris 
e tant a a doner apris 
k il ne se poreit tenir 
ke quanques put as mains tenir 
ne dunt e plus se plus aueit 
e plus que li enuious ueit 
k il doune a tuz e fet lur ben 
e ne put fere le suen 
si uns autres beu don en leue 
quant il n i pert co que li greue 
greue si fet tel est lur uie 
as enuious qui lur ennuie 
lur greue quant il ueient fere 
largesce itel est lur afaire 
si semble par dreite reisun 
le chien qui garde le muillon 
coment c auerai io tost proué 
quant li chens gist enmi le pre 
lez le muillun e il auent 
ke pur manger a cel fain uent 
la uache sule li chen saut 
cuntre la uache si l asaut 
e chace en loing tel est li chens 
ne ueult lesser manger pur rens 
la uache ki ad mult grant faim 
ne il ne put manger de fain 
tel est la uie a losenger 
de sun seignur fet esloigner 
les francs homes e bote arere 
e ne ueut en nule manere 
ke nul ait part en sun auer 
par proesse ne par sauer 
ne auers ne li fet ben 
plus que li muilluns fet au chen 
la siste pene aprent par dreit 
ke nul corteis estre ne deit 
couperes ne mesdissant 
ke des uileins coups mesgisanz 
ne n est nuls corteis custumers 
ben sache qui est cheualers 
s il s i prent qu il prent le peior 
de cheualer coupeior 
put len ben dire tel reproche 
qu il en la mein ne en la buche 
ne put il pas beaus coups auer 
anceis couent par estouer 
ke li coup li uengent en uain 
ou en la buche ou en la mein 
de cheualers ne di io pas 
qu entre autres cheualers beaus gas 
e beus coups ne deie retrere 
e tote uilainie terre 
tut seit se mes n est pas henurs 
ke il coupeit as lecheors 
se me desplest co n est pas ben 
ke par lur nons leisse le suen 
cil qui tenent co giu parti 
si dut un mauuais giu parti 
k il sunt cheualers nomé 
demi e leccheors deme 
pur co que le leccheors se funt 
estre mes ne sunt 
ne ia ne le serunt par dreit 
ke nul leccherres ne poreit 
lechieres e cheualers estre 
pur nule ren que put estre 
ainz couent qu il seit tut enters 
ou leccheres ou cheualers 
ke li nuns de cheualerie 
est deseurez de leccherie 
ne ia n auendra par reisun 
que l un toille a l autre sun non 
e c il aueneit que fortune 
ki cuntre resun met rancunne 
feist que cheualer fut teus 
cheualer e menestreus 
ore seit posé a dire ueir 
quel escu deurent il auer 
quel escu co leger a dire 
le nons m en aprent la matire 
si dirai co que m en auise 
a dire la dreite deuise 
de lui e de l escu coment 
c est l escu que a torneiement 
porte l escu au non diuers 
c est li escus a dous enuers 
ki est partiz de lecherie 
od un blame de uilainie 
a quatre rampones rampanz 
a une lange a cinc trenchanz 
ki l escu purprent e surmunte 
l escu au mereur de hunte 
au lyon purtreit de manaces 
e tel escu en totes places 
pent a sun col io n en di plus 
ne io ne quid que se seit nus 
ki tel escu deie porter 
ben deit chascun sun cors garder 
ke a sun col tel escu ne pende 
dunt deus tuz cheualers defende 
la setime pene n obli pas 
quel est ele est de tel conpas 
ke tuz curteis par sa mestrie 
aprent qui ueut de curteisie 
par deuant tuz passer le cors 
qu il seit amis e que d amurs 
aint a certes que autrement 
ne ferreit pas curteisement 
cheualer qui ami se cleime 
quant il le dit e le quer n eime 
qu est co a dire co nule chose 
io m esmerueil que penser l ose 
e nepurquant io ne die mie 
ki est amis e ad amie 
ke souent d amur ne li uenge 
peine e torment queque auenge 
ki en amur met sa science 
pur amur deit en pacience 
tut prendre a gre e tut egal 
e ioie e dul e ben e mal 
ke nule ren ne li gret point 
pur quei amur en un sul point 
li puet rendre par sa bunte 
dunt tot si mal aient sauté 
tel est amur e sa pussance 
treis choses semble sanz dotance 
ques treis c est rose e uin e mer 
par quei lem set serteinement 
ki en mer entre outrement 
se peine d ariuer a port 
ou il uout que sa nef le port 
enmi la mer tantost auent 
ke une turmente li uent 
ke tut depece e tut desueie 
e chace la nef en tele uoie 
k il pert tot puis rauent souent 
a un altre qu il ad bon uent 
ki sanz trauail e sanz grant peine 
li uent a sun dreit port li meine 
issi le uenz en mer le sert 
cil ad gaine e cil i pert 
ausi qui d amur s entremet 
si tost que en l amur se met 
si saut un uenz qui tuz iorz uente 
quels est cist uenz que les turmente 
les paroles de ffauces genz 
c est la turmente c est li uenz 
ke ia n es lerra auenir 
al port ou il uolent uenir 
quant il auent que uent l aqueut 
ki l meine la ou aler ueut 
si est riches plus est chaanz 
cent tant que n est li marchanz 
ki gaine mil mars ensemble 
e si amor la mer resemble 
e guie del suen a la briche 
cil en sunt poure e cil sunt riche 
ki est en mer e plus se peine 
plus troue en mer amere peine 
de mer e d amur ai purtreit 
de quei li uns l autre purtreit 
apres m estut sanz plus atendre 
dire co qu ai pramis a rendre 
ke io die e que io deuin 
de quei amur resemble le uin 
de quei co auerai ie tost proué 
li plusors l ont en ueir troué 
ki prenz duz uins e duz l entone 
quant li uins est dedenz la tone 
li uins se pere e esneie 
ke ia n i remaindrai putie 
k il ne get fors si que li uins 
remaint si nez e purs e fins 
si beus si clers cum uins put estre 
tut co rauient d amur a nestre 
si come l amur nest el quer 
come li uins qui gete poer 
l ordure dunt il s esneie 
gette amur hors la uileinie 
del quer que point n en i remaint 
si que l amur qui el quer maint 
remaint si nette e pure e fine 
come li uins quant s auine 
de bon uin itant uus pramet 
ki bon uin en bon uassal met 
tuz iorz en uant meuz li uassals 
ki de bon est bons li eisliz 
ausi qu en amur s est mis 
s il a esté un ior amis 
tuz iorz en iert de meillur murs 
issi est de uin e d amurs 
come io die k apres estut 
come io di come co puet 
estre qu entre amur e la rose 
seient unes semblables chose 
coment s est leger a sauer 
ki de la rose dit le ueir 
sur totes flurs rose est real 
rose est la plus especial 
la plus curteise e la plus fine 
rose enbelist e enlumine 
totes flurs e doune colur 
rose est la plus curteise flur 
ke curteis pusse recoillir 
fetes cent florettes coillir 
les plus beles que uus sauez 
en un chapellez les metez 
les plus plesanz celes e celes 
plus seit la rose mis entre eles 
totes les florettes noueles 
serunt pur la rose plus beles 
e li chapeus en erent plus genz 
e plus plesanz a totes genz 
come rose par sa bonte 
est de cent flurs passé bealte 
e del chapel la plus curteisse 
autant e auant une teisse 
est amur qui de rens n i pecche 
de cent la plus curteisse tecche 
or di pur quei io uolunters 
ore seit si que un cheualers 
seit beals e pruz e si entresait 
ke cent curteisses tecches ait 
s amor li fert dunt est amors 
come la rose entre cent flurs 
pur quei amour reisun m aprent 
ke amurs enlumine e esprent 
les tecches dunt il est tochez 
ke si il est ben entecchez 
puisque amur entechez atache 
ia n aura en ses tecches tache 
de uilainie que amur puisce 
se c est que amur curteis le troisse 
curtes le fet plus que deuant 
s il ert larges plus ert auant 
ke amur fet co co ne deit nuls 
de bel plus bel de curteis plus 
e en totes beutez s estlist 
ausi cum la rose enbelist 
les florettes e le chapel 
ke len tent pur la rose bel 
autant amur co est la sume 
enbelist les tecches al home 
tant me sui de dire entremis 
e tant i ai mun penser mis 
ke dit uus ai a la parclose 
e de l amur e de la rose 
e des eles la premeraine 
deuisee e la dreine 
par li tuz pruz poent aprendre 
ki teus tecches ueut a sei prendre 
e proesce s il se est pris 
dignes est de munter en pris 
dignes ueire queque nus die 
raol a tuz les curteis prie 
que de ces pennes lur suruenge 
e que acun uiaus une en retenge 
ke io sai ben sanz nul redut 
tel est riches qui n a pas tut 
e pur ce fas a tuz sauer 
ki totes n es porra auer 
s acune en put ait la 
ke bone tecche quant home l a 
puet rendre si bon gueredon 
ke une tecche rent un prodom 
e en mult bens li uent deuant 
mes ne ai corage ne talent 
ke plus de dire me entremette 
lerrai io que io non n i mette 
en co romanz par fei io non 
le romanz des eles a non 
