en songes doit fables auoir 
se songes puet deuenir uoir 
dont sai ge bien que il m auint 
qu en soniant un songe me uint 
talent que pelerins seroie 
ie m atornai et pris ma uoie 
tout droit uers la cite d enfer 
errai tant quaresme et yuer 
qu a droite eure i fui uenus 
mes de ceus que g i ai conus 
ne uous ferai ci nul aconte 
deuantque i aie rendu conte 
de ce qu il m auint en la uoie 
plesant chemin et bele uoie 
trueuent cil qui enfer uont querre 
quant ie me parti de ma terre 
por ce que li contes n anuit 
ie m en uing la premiere nuit 
a conuoitise la cite 
en terre de desleaute 
est la cite que ie uos di 
ie i uing par un mercredi 
si ie herbergai chies enuie 
plesant ostel et bele uie 
eumes et sachiez sans guile 
que c est la dame de la uile 
enuie bien me herberia 
en l ostel auoec nous mania 
tricherie la suer rapine 
et auarisce sa cousine 
uint auoec li si com moi samble 
por moi ueoir toutes ensamble 
et uindrent et grant ioie firent 
de ce qu en lor pais me uirent 
et tantost sanz contremander 
uint auarisce demander 
que ie noueles li deisse 
des auers et li apreisse 
lor fez et lor contenemenz 
si com chascuns de ses parenz 
se demaine m a demandé 
et ie li ai tantost conté 
zz conte qu ele tint a buen 
quar ie li contai que li suen 
auoient du pais chacié 
larguece et tant s est porchacié 
sa gent que larguece n auoit 
tor ne recet ne ne sauoit 
quele part ele puet durer 
ne le pot mes plus endurer 
larguece ainz est si mal en point 
que chies les riches n en a point 
ce li contai grant ioie en ot 
et tricherie a zz seul mot 
me redemanda erraument 
que ie li deisse comment 
li tricheor se maintenoient 
icil qui a li se tenoient 
se le uoir li sauoie espondre 
et ie qui tost li uoil respondre 
li dis de son uoloir zz pou 
que tricherie est en poitou 
iustice dame et uiscontesse 
et a por prendre sa promesse 
en poitou si com nous dison 
formé chastel de trahison 
trop haut le plus diuers du monde 
dont poitou siet a la roonde 
toz enclos et cains par grant force 
tricherie qui s en efforce 
l a si garni de faussete 
qu en aus n a foi ne leaute 
ce respondi ie a tricherie 
mes qui que tiegne a uilonie 
ie dis tout uoir n en doutez rien 
car des poiteuins sai ie bien 
ceus qui connoissent lor couuine 
que de lor roiaume est roine 
tricherie si com moi samble 
qu entre els et li trestout ensamble 
sont de conseil a parlement 
adonc s en rist molt durement 
tricherie et grant ioie en fist 
et puis tout en riant me dist 
 i ai toz les poiteuins norriz 
se il s acordent a mes diz 
biaus amis n est mie merueille  
atant departi nostre ueille 
chascuns a son ostel ala 
et ie qui toz seus remez la 
auoec m ostesse iusqu au ior 
et l endemain sanz nul seior 
leuai matin et pris congie 
et me mis au chemin com gie 
estoie fez le ior deuant 
hors de la cite la auant 
tornai a senestre partie 
tant que ie uing a foi mentie 
la corte la mal compassee 
qui en poi d eure est trespassee 
n i a qu un petitet de uoie 
de ce que dire uous deuoie 
el premier chief non pas encoste 
trouuai tolir zz diuers oste 
de mentir ot le maistire 
de foi mentie est mestre et sire 
cortois estoit et debonere 
durement me plot son afere 
o lui me retint au disner 
apres sanz longues demorer 
uint mes ostes a moi enquerre 
comment tolirs en ceste terre 
uns siens filleus se maintenoit 
et comment il se contenoit 
contre doner itant m enquist 
et de ce que il me requist 
respondi uoir quar ie li dis 
que doners ert las et mendis 
poures et nus et en destrece 
qui soloit auoir l ainsneece 
or est mains nez or est du mains 
doners n ose montrer ses mains 
doners languist ce est la somme 
iames doners chies nul haut homme 
ne fera yy biaus cops ensamble 
a hautes cors de doner samble 
que il n ait mie le cuer sain 
qu en son sain tient ades sa main 
lais chetis hais et blasmez 
tolirs est biaus et renommez 
n est pas chetis ne recreus 
ains est et granz et parcreus 
de cuer de cors de bras de mains 
est granz assez doners est nains 
quant nos ostes ceste nouele 
oi moult par le tint a bele 
et moult li plot dont m en parti 
d aler mon chemin m aati 
ou ie uous dis qu aler deuoie 
por eschacier la male uoie 
m en issi par une posterne 
droitement a uile tauerne 
m encommencai a empasser 
mes aincois me couint passer 
zz fleuue ou mains uilains se nie 
que lon apele gloutonie 
iluec uing outre m en passai 
mes tant est uiex de uoir le sai 
qu ainc mes sis uis passé n auoie 
si qu en uile tauerne entroie 
trouuai de moult plesant maniere 
roberie la tauerniere 
qui me herbreia uolentiers 
la nuit fu mis osteus entiers 
de iouer ui moult bel atret 
hasart et mescont et mestret 
furent la nuit a mon ostel 
qu en diroie ie l oi itel 
qu on ne le pot plus plesant faire 
moult s enquistrent de mon afaire 
li compaignon qui leenz erent 
tuit ensamble me demanderent 
mestrais mescontes et hasars 
que lor deisse isnellepas 
noueles qu a chartres fesoient 
dui lor ami qu il moult amoient 
charles et mainsens de la loge 
ou papelardie se loge 
de ces yy m enquistrent les fez 
et ie respondi sanz meffez 
 il uous aiment moult durement 
si uous dirai rezon comment 
souent lor fetes gaaignier 
si uous uuelent acompaignier 
a eus tout par droit heritage  
et il me tindrent moult a sage 
por ce que le uoir lor en dis 
qu en cest mont n a pas de gent yy 
qui d els la uerite retret 
miex aiment mesconte et mestret 
que fet cil charles et mainsens 
il les atraient en toz sens 
et li tauernier de paris 
cil ne les seruent mie enuis 
ainz uous di foi que doi aa piere 
que il aiment de grant maniere 
mestrait et mesconte et hasart 
qu a lor gaaing ont souent part 
gautiers moriaus n en dout de riens 
iehan li bocus artisiens 
hermers guiars li fardoilliez 
qui mainz bricons ont despoilliez 
n auroie oncques tout a conte 
ce conte a mestret et mesconte 
ie dis lors ui uenir hasart 
qui me demanda d autre part 
noueles de michiel de treilles 
apres me raconta merueilles 
de dan sauuage et de sa gent 
comme il fesoient sanz argent 
estre souuent girart de troies 
et ie lor di que toutes uoies 
estoit girars en lor merci 
il ne se muet oncques deci 
mes ades auoec aus seiorne 
souent le uoi penssui et morne 
chascuns i prent chascuns le plume 
c est lor beance et lor coustume 
ce lor dis ie tant seulement 
et hasars qui bien sot comment 
si desciple le seuent fere 
fu liez et esbaudi l afere 
et tuit et tuit firent grant ioie 
ne cuit que iames si grant uoie 
quar oncques mes tele n auint 
auec cele grant ioie uint 
yuresse la mere uersez 
et ses filz o li est alez 
uersez est granz et parcreuz 
et moult est assez et creus 
en son pais et en sa terre 
et dist qu il est nez d engleterre 
cousin se fet gautier l enfant 
en nule terre n a enfant 
ie croi qui si bien le resamble 
il pueent bien aler ensamble 
andui sont si grant et si fort 
que nus n auroit uers aus esfort 
ne nus uers aus ne s apareille 
uersez est si fors a merueille 
et si membruz et si diuers 
qu il gete les plus granz enuers 
par moi le sai oiez comment 
il auint trestout erraument 
que uersez uint leenz a cort 
tout pie estant me tint si cort 
qu il me couint a lui iouer 
onques ne m en poi eschiuer 
car deffendre ne m en seusse 
mes tout aussi comme ie fusse 
a guinelant et a uuitier 
m estut escremir et luitier 
a lui par le conseil mon oste 
yurece qui son mantel oste 
par grant ioie et par grant solas 
nous aporta yy taleuas 
comme a tel guerre conuenoit 
et chascuns en sa main tenoit 
par grant ire et par grant effort 
baston de cler au coirre fort 
si uous di que chascuns auoit 
d armes quanque il li couenoit 
ie li uoi et il me reuient 
et ie li sail et il me tient 
et ie sus hauce et il retrait 
ie li retrai d un autre trait 
et il errant a trait me uient 
et si tres durement me tient 
que ie ne li puis eschaper 
si durement me seut taper 
et si fort ne l m escreez mie 
qu aus colees de l escremie 
me fist si chanceler a destre 
qu a poine chei a senestre 
et luesque remest cele chaude 
por tenir la bataille chaude 
uersez relieue si m assaut 
ie li ressail il me ressaut 
et ie tresgete et il sormonte 
si me fiert que el chief me monte 
ou l estormie m est montee 
ce fu li cops de sormontee 
quar il me monte en la teste 
et cil qui trestoz les enteste 
me prent aus braz et si me torne 
et en cel tor si mal m atorne 
que il m abat encontre terre 
a zz des iambes d angleterre 
si que ne l porent esgarder 
cil qui le champ durent garder 
a toz fui moustrez erraument 
et iluec sus le pauement 
fusse remez a grant meschief 
mes yurece me tint le chief 
par compagnie en son deuant 
a chief de pose uint auant 
uersez et dist isnellepas 
 compainz ne uous merueillez pas 
maint se sont a moi combatu 
qui au luitier sont abatu 
et au combatre en la tauerne 
neis guilliaume de salerne 
qu on tient a preu et a hardi 
ie ai batu bien le uous di 
iambes leuees a zz tor  
de plusors autres ci entor 
se uanta qu abatuz auoit 
de teus que se on le sauoit 
dont moult se riroient la gent 
mes ne seroit ne bel ne gent 
que toz recordaisse ses diz 
ie remez qui fui estordiz 
il s en ala mes ainc yurece 
por angoisse ne por destrece 
ne me uolt cele nuit lessier 
ne ie ne li uoil relessier 
d obeir a sa uolente 
quant i oi leenz grant piece esté 
com cil qui bleciez se sentoie 
yurece en qui conseil i estoie 
me prist et si me conuoia 
hors du chastel bien m auoia 
et toute i mist s entencion 
par deuant fornication 
me mena droit en un chastel 
qu on appele chastiau bordel 
ou maint autre sont herbergié 
o honte la fille a pechie 
me uint ueoir a grant deduit 
larrecins li filz mienuit 
qui reperoit en la meson 
cele nuit me mist a reson 
larrecins et m enquist comment 
li desciple de son couuent 
se fesoient en cest pais 
tantost li respondi et dis 
sans atargier et sans faintise 
que li rois en fet tel iustise 
et qu il les maine si a point 
que larron sont en mauues point 
ce li dis et bien le sauoie 
et lors li demandai la uoie 
a enfer la grant forteresse 
entre larrecin et yurece 
moult uolentiers m ont conuoié 
a lor pooir m ont auoié 
et dient  plus n i atendras 
par deuant cruaute tendras 
droit a copegorge ta uoie 
et d ilueques si te rauoie 
auant et saches sanz abet 
s a murtreuille le gibet 
pues uenir bien auras erré 
iames le grant chemin ferré 
iusq en enfer ne lesseras 
mes si droit auant t en iras 
que mes uenras en enfer droit  
moult me conseillierent a droit 
yurece et larrecins ensemble 
atant li parlemens dessamble 
ie m en alai ma uoie pris 
au chemin qu il m orent apris 
me ting et alai toutes uoies 
les liues les uiles les uoies 
ne uous auroie hui acontees 
mes tant trespassai de contrees 
que ie uing a desesperance 
ou la greignor ioie de france 
oi ne cuit mes si grant ioie 
car desesperance est montioie 
d enfer por ce est a droit dite 
quar d iluec iusqu a mort soubite 
n a qu une liue de trauers 
iouste mort soubite est enfers 
n i ot qu un souffle a trespasser 
de cele montioie passer 
pensai et tant qu en enfer uing 
de tant a bien uenu me ting 
que quant i y uing que il metoient 
les tables moult s entremetoient 
del mengier leenz atorner 
onques portiers por retorner 
ne me prist et itant uous di 
qu une coustume en enfer ui 
que ie ne ting mie a pouerte 
qu il meniuent a porte ouuerte 
quiconque ueut en enfer uait 
nus en nul tens leenz ne trait 
que ia porte li soit fermee 
iceste coustume est faussee 
en france chascuns clot sa porte 
nus n entre leenz s il n aporte 
ce ueons nous tout en apert 
mes en enfer a huis ouuert 
meniuent cil qui leenz sont 
de la coustume que il ont 
me loe en enfer uing tout droit 
onques mes si grant ioie a droit 
ne fut faite comme il me firent 
car de si loing que il me uirent 
chascuns por moi ueoir acort 
cil ior tint li rois d enfer cort 
plus grant que ie ne uous sai dire 
cel ior furent a grant concire 
tuit cil qui del roi d enfer tindrent 
li mestre principal i uindrent 
cil qui sont de plus grant renon 
quant il passerent a uernon 
bien parut a lor cheuauchie 
quar dusqu au chief de la chaucie 
peri toute l eglise aual 
mes s il estoient a cheual 
ce ne fet pas a demander 
li rois qui les ot fet mander 
les fist entor lui asseir 
por ce qu il les uoloit ueir 
ie m en montai isnelement 
sus el palais fet a ciment 
adonc fui ie bien saluez 
de clers d euesques et d abez 
pylates dist et belzebuz 
 raoul bien soies tu uenuz 
d ou uiens tu ie uieng de sassoigne 
et de champaigne et de bourgoigne 
de lombardie et d engleterre 
bien ai cerchié toute terre 
tu es bien a eure uenuz 
mes ia n i fusses atenduz 
s uns petit fusses atargiés 
quar aprestez est li mengiers  
ainsi dist a moi belsebuz 
mes ains mengiers ne fu ueuz 
si riches qui leenz estoit 
appareilliés qu on ne pooit 
tels uiandes trouer el monde 
tant comme il dure a la roonde 
ie en fui moult ioianz et lies 
et tout errant li panetiers 
sans demorance et sans attente 
ne cuidiez pas que ie uous mente 
napes qui sont faites de piaus 
de ces useriers desloiaus 
a estendues sur les dois 
atant s assist li mestres rois 
et li autre communaument 
com se il fussent d un couuent 
mon siege fu ainc n i ot autre 
dui popelican l un sur l autre 
ma table fu d un toisserant 
et li seneschaus tout auant 
me mist une nape en la main 
del cuir d une uieille putain 
et ie l estendi deuant moi 
a une toise sis del roi 
a zz petit pres non encoste 
cele nuit oi ie moult bon oste 
et en moult grant chierte me tint 
au premier mes ainsi auint 
nous aporta lon deuant nous 
un mes qui fu grand et estous 
champions uaincus a l aillie 
chascuns grant piece mal taillie 
en ot bien en furent peu 
apres champions ont eu 
useriers cras a desmesure 
qui bien auoient lor droiture 
cuit estoient et s erent tel 
qu il estoient d autrui chatel 
lardé si cras dessus la coste 
deuant et derriere et encoste 
ot chascuns bien deus doits de lart 
ia n ert si cras qu on ne le lart 
en enfer tout communaument 
mes cil d enfer enz el couuent 
itant uous di bien sanz faintie 
qu il ne tienent mie a daintie 
tel mes selonc ce que ie ui 
quar il sont d useriers serui 
toz tens et este et yuer 
c est li generaus mes d enfer 
uns autres mes fut aportez 
de larrons murtriers a plentez 
qui furent destrempré as aus 
si estoit chascuns toz uermaus 
de sanc de marcheans mordris 
dont il auoient l auoir pris 
apres orent un autre mes 
qu il tindrent a bon et a fres 
uieilles putains aplaqueresses 
qui ont teus creuasses qu asnesses 
mengies a uerde saueur 
moult s en loerent li pluseur 
si que lor dois en delechoient 
por les putains qui lor puoient 
dont il amoient moult le flair 
encor en sens ie puir l air 
deuant le roi apres cil mes 
aporta lon un entremes 
qui durement fu deparlez 
qu on apele bougres ullez 
a la grant sausse parisee 
qui de lor fez fu deuisee 
comment on lor fist ce me samble 
par iugement a toz ensamble 
sausse de feu finalement 
destempree de dampnement 
en tel sausse que i ai nommee 
toz chaus a toute la fumee 
furent a la table d enfer 
aportez en broche de fer 
deuant le roi a qui moult plot 
qui entor lui ot grant complot 
des siens et fut liez durement 
et presenta moult largement 
les mez et tant en donna il 
et ca et la que cil et cil 
s en loerent sanz nule fable 
tant qu il disoient sur la table 
qu onques teus mes ne fu ueus 
autre bougres ont il eus 
mes si plesanz ueus n auoient 
que por l ulleis qu il sauoient 
disoient que c erent espisses 
si en faisoient granz delices 
par tout que ce sembloit poison 
tuit en auoient a foison 
mes il estoient en doutance 
que il n eussent mes pitance 
desi la que gormons d argent 
uenist o toute sa grant gent 
en enfer ou lon le semont 
et apres me dist de gormont 
uns d aus qui tere ne se pot 
qu on en feroit zz hochepot 
apres les bougres qui fleroient 
larsis et puis si farsiroient 
faus pledeors a grant reuel 
moult en menoient grant gaudel 
entr els por le faus iugement 
qu il font entr aus communement 
por li loier qu il en attendent 
et por les deniers qu il en prendent 
dont il achetent les uiandes 
de quoi il font lor pances grandes 
sont en enfer mengié a ioie 
greignor que dire ne porroie 
d aus font li queu zz entremes 
tel que parler n oistes mes 
de nule tel uiande a cort 
quar c est uns mes qui pas ne cort 
aus cors ne pas n en sont aprises 
quar li queu ont les langues prises 
des pledeors et tretes fors 
des gueules et si les ont lors 
frites el tort qu il font del droit 
la ont les langues del tort droit 
et de lor faussetez merites 
quar aincoisqu eles soient frites 
ne trainees parmi le feu 
zz maistire en font li keu 
quar de ce que furent loés 
des granz loiers sont or loés 
en burre au metre en la friture 
en cel feu et en cele ardure 
ou li keu si les demenoient 
tout le malice auoec hocoient 
qu on puet en pledeor puisier 
por la sauor bien aguisier 
tant que ce n ert pas geus de ueille 
de tels langues n est pas merueille 
se cil d enfer ont les fricons 
de plain panier de maudicons 
droit sor ces langues embroies 
entre deux menconges hocies 
deuant le roi el dois amont 
les portent c est li mes el mont 
qu onques li rois plus desirroit 
que ces langues quand il les uoit 
moult les loa tuit les looient 
qui ueist com langues aloient 
et ca et la communement 
mander peust tout uraiement 
aus pariurez aus menteors 
que langues de faus pledeors 
ne sont pas en enfer blasmees 
mes chier tenues et amees 
apres cel mes reuint moult biaus 
de uieilles putains desloiaus 
firent pastez a nos confreres 
moult en delechoient lor leures 
tuit cil qui en enfer estoient 
por ce que les putains puoient 
en leu de fromages rostis 
nous donnerent enfanz murtris 
qui furent gros comme sain 
mes nus fromages de gaain 
a cel mangier ne se puet prendre 
qu on en trueue petit a uendre 
apres cel mes nous uint en haste 
bediaus brulez bien cuiz en paste 
papelars a l ypocrisie 
noirs moines a la tanoisie 
uielles prestresses au ciue 
noires nonnains au cretonné 
sodomites bien cuiz en honte 
tant mes que ie ne sai le conte 
ont cil d enfer leenz eu 
de char furent trop bien peu 
et burent si comme deuin 
uilonies en leu de uin 
bien sai mes ne m en puet decoiure 
trop a mangier et poi a boiure 
ont en enfer bele est lor uie 
et luesque la cort fu partie 
li rois d enfer tout maintenant 
parla a moi en demandant 
comment i ere uenuz a cort 
des noueles me tint moult cort 
que li deisse et ie sanz doute 
li contai la uerite toute 
comme a sa cort uenuz estoie 
bien sot que de rien n i mentoie 
li rois qui por lui deporter 
me fist un sien liure aporter 
qu en enfer ot leenz escrit 
uns mestres qui mist en escrit 
les droiz le roi et les forfez 
les fols uices et les fols fez 
qu on fet et tout le mal afere 
dont li rois doit iustice fere 
en ce liure me rouua dire 
tantost i commencai a lire 
qu en diroie en cel liure lui 
et tant que en lisant connui 
en cel liure qui estoit tels 
les uies des fols menestrels 
en un quaier toute escrites 
et li rois dist  ice me distes 
quar ci me plest moult a oir 
si puissent il d enfer ioir 
que c est le plus plesant endroit  
et g i commencai tout a droit 
et tout au miex que ie soi lire 
des fols menestrels pris a dire 
les faiz trestout a point en rime 
si bel si bien si leonime 
que ie le soi a raconter 
et n i remest riens a conter 
pechiez ne honte ne reprouche 
que nul hom puist dire de bouche 
que tout ne fust en cel escrit 
commentque chascuns s en aquit 
et de chacun la plus uil teche 
le plus uil pechie dont il peche 
i est escrit ie l sai de uoir 
oublié ne uoudroie auoir 
ce que ie ui enz a nul fuer 
ie reting du liure par cuer 
les noms et les faiz et les diz 
dont ie cuit encore biaus diz 
dire sanz espargnier nului 
qu en diroie en cel liure lui 
si longuement com le roi plot 
et quant assez escouté m ot 
tant com lui plot ne mie mains 
doner me fist dedenz mes mains 
yy sols de deablies 
dont i achetai byffes iolies 
apres ce que ie uous ai dit 
ne demora qu un seul petit 
que cil d enfer trestuit s armerent 
et puis sur lor cheuaus monterent 
si s en alerent proie querre 
par le pais et par la terre 
mes ie uous dis sans mespresure 
qu onques ne ui si grant murmure 
comme il firent a lor monter 
trop seroit grief a raconter 
mais ie ne sai qu en mentiroie 
au partir me firent tel ioie 
que ce fut une grant merueille 
congie prent raouls si s esueille 
et cist contes faut si a point 
qu apres ce n en diroie point 
por auenture qui auiegne 
deuantque de songier reuiegne 
raouls de houdaing sans menconge 
qui cest fablel fist de son songe 
ci fine li songes d enfer 
diex m en gart este et yuer 
apres orrez de paradis 
diex nous i maint et nos amis 
