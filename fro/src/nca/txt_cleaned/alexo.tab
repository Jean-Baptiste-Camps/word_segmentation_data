plaist uos a escolteir d on saint homme la geste 
la cui uie fut tant et saintisme et oneste 
k apres la morteil uie en conquist la celeste 
cil bor soffrit por deu del secle la moleste 
poureteit et mesaise fain et soif et tempeste 
de cui or funt en ciel li saint angele la feste 
cui deus at doneit sens qu il turt uers moi s oie 
et enpoinge son cuer a entendre la uie 
de celui qui por deu soffrit tante hahsiere 
et deguerpit en romme itant grant seniorie 
ke uos asseiz oreiz mais qu il soit qui uos die 
ce fut tote s ne il n i falhit mie 
k il del regne del ciel uolt auoir sa partie 
primes i at sa porte et sa uie establie 
et sa lanterne ardant el chemin esnolie 
q a l encontre l espos li soit aparilhie 
quar foiz et cariteiz qui les altres i guie 
tint to tens auoc soi et porta companie 
des or mais uos diront ques en fut la finie 
bon exemple i puet prendre cil qui en deu s afie 
de rome fut li sires donc ie uos ai mostré 
neiz de grant seniorie et de halt parente 
gentiz hom fut ses peres et de grant richee 
si cum dist li escriz u nos l auons troué 
de trois mile serianz lo tint hom a chasé 
k en trestot n en ot un de si grant pouerte 
ne portast dras de soie uert uermelh u roé 
et ceinture d orfroiz et ermin engolé 
eufemien l apelet cil qui n dist la uerte 
crestoiens fut uer deu de grant humilite 
et sages hom del secle des lois de la citee 
ne as empereors n ot prince plus priue 
ne de plus halt conseil ne de teil dignite 
espose ot bone et bele et de grant netee 
maint an furent ensemble par la deu uolente 
en foi et en amor et en grant loialte 
ke ainc n orent enfant si lor fut ordiné 
ki empres eaz fust sires de lur grant herite 
solunc lur halt linage et lor nobilite 
et cant deus ne lor done mut en sunt contristé 
mais de sa grant mercit ne sunt pas desperé 
de sara lor ramembret de sa sterilite 
cui deus donat un fil en son derrain ee 
de cui fut la linie dont asseiz est parlé 
des saint israel de dauid lo sené 
de la uirgene marie et de sa grant bonte 
donc cil deus deniat naistre qui lo mont at salué 
d elizabet la uielhe de zacharie lo barbee 
de saint hohan lor fil ki tant ot demoré 
par cui deus commenzat sa crestianite 
et segon son batisme at lo mont renoué 
cant uoient k altres foiz at ia deus si ouré 
par lo merite a ceaz qui seruirent en gre 
et qui tote nature muet a sa uolente 
grande esperance i pristent s en sunt mut conforté 
kar de deu a seruir sunt mut entalenté 
de faire granz almones ne sunt pas oblié 
a eglise et as poures funt mut grant largete 
de messe caiscun ior se sunt assegureit 
de proier nuit et di se sunt mut ahaneit 
de iuneir de uoilier se sunt tant fort peneit 
ke tot en sunt lor uis paile et descorét 
mais deus li bons li pius n en at pas renfuseit 
lor seruise qu il funt de cuer et en uerteit 
car solonc lor proiere lor at un fil doneit 
ki tant fut sainte chose c a peine iert reconteit 
plus grant ioie ot li peres lo ior cant lo uit nét 
ke s om l eust tot droit del regne assegureit 
tendit ses mans al ciel de ioie at ploreit 
en plorant en merciet la halte maiesteit 
kor uoit ke son seruise nen at pas deieteit 
puis fist prendre l enfant en un purpre listrét 
al mostier l en porterent si l ont presentét 
puis l ont el saint baptesme crestoien consecreit 
alexin l apelerent issi l ont confermeit 
la prist lo ior li enfes sa promiere bonteit 
bien en sunt li parrin de lor foit aquiteit 
car puis soi maintin si toz iors en onesteit 
cum cil cui sainz espirs at lo cuer alumeit 
bone fut la doctrine donc il l at enscoleit 
car al seruice deu ot toz iors son penseit 
or commencet la uie de cel boneureit 
comment il at uer deu et uer lo secle erreit 
quant li enfes fut teilz que il lo pot soffrir 
li peres lo fist bien com a sa loi uestir 
a l escole l enuoie por les liures oir 
et des letres aprendre et son sens enbaudir 
par ce ke il miez sachet deu conoistre et seruir 
et li enfes soi poinnet toz iors del retenir 
ce dont il poust miez deu ameir et seruir 
et de son cors demaine droit sacrefise offrir 
et ses commanz atendre et sa loi acomplir 
li granz amurs de deu li fait si enlaidir 
tote l onor del secle kantk enz i puet choisir 
tot li semblet folie cantk enz i uoit bastir 
mut tient celui a fol qu il i uoit orguilhir 
l onor qu il at toz iors ne porat maintenir 
en son cuer at penseit mais il ne l uult gehir 
por correcier son pere et sa mere marrir 
ke il trestot lo secle uult a laron guerpir 
et casteit guardeir et toz iors maintenir 
et tot empoindre a deu son et son espir 
puis li uint teil nouele qu il ne uolsist oir 
ke ses peres li riches qui mut s en pot ioir 
li uolt doneir molhier et de s onor saisir 
et trestote sa terre faire a lui obeir 
quant uoit eufemiens de son fil la ualur 
qui toz creist en bonte en bealte en uigur 
de totes honestes lo tient om a melhor 
qui soit en tote rome del grant iusk al menor 
puis lo uoient sage et large doneor 
et a la poure gent respondre par dulzor 
mai porhuec en son cuer mainnet tant grant labor 
ke pou passet de iors ke il a deu ne plor 
ke del mont lo garisse qu il ne chaie en error 
et de ce k ait promis ne boist son creator 
li peres soi recorde mort sunt soi ancessor 
de cui il at sa terre sa richise forzor 
ne il n at mais d enfanz si pense nuit et ior 
ke molhier li donrat que porat belisor 
et de plus halt linage et de plus dulce amur 
dont deus li doinst teil fruit qui maintienie s onor 
quant ensi ot li peres afichiét son penseir 
aglael sa molhier l a pris a reconteir 
  d alexin nostre fil que mut poons ameir 
ai penseit des or mais i at beal bacheleir 
querre li uul mollier et ma terre doneir  
la mere cant l entent ius s en laisse aualeir 
as piez l en uait de ioie si commence a ploreir 
  sire  ce dist la damme   deus t en puist conforteir 
ke la nostre lignie par lui puist rauiueir  
or ne s atargent mie de lur plait a meneir 
teil pucele li quistrent qui mut fait a loeir 
en totes les mesures c um ia uult demandeir 
del lin l empereor qui rome at a gardeir 
puis asistrent un ior por lor plait afineir 
et par lur halt lignage uenir et asembleir 
lo soir i ot grant ioie cant uint a l esposeir 
par tot puet om oir cez uieles canteir 
rotes harpes et lires et fresteaz demeneir 
gigues soneir en halt canteors organeir 
deuant saint boneface les fisent coroneir 
solunc la loi de rome les ont fait aiosteir 
beneir et senier loialment consecreir 
puis funt par lo palais cent chierges alumeir 
al maistre deis l en guient cil demeine et cil peir 
tant fut riches li plaiz ne uos en quier fabler 
n i falit nule riens cantc om pot desireir 
a grant ioie ont lo soir receut lo sopeir 
mais asseiz auront dol lo matin al disneir 
tote rauertistrat lor granz ioie al ploreir 
lo soir i ot grant ioie az noces commencier 
quant des deis sunt leueit cil baron cheualir 
li peres fut cortois n i ot ke ensenier 
de la gent et del pople fist lo palais uuidier 
puis comande alexin son fil k il uoist culchir 
en la chambre ot la uirgene s en face sa molhir 
li donzaz cant l entent ne s en fist pas proier 
car mut crient en son cuer son pere a correcir 
en cambre s en uait mais il eust plus chier 
estre ultre la meir a la loi d almonier 
issi poures d auoir qu il fust al mendoier 
sa maisnie en renuoiet qui l uulent descalcier 
dist ne uult ke ia soit hom a se despolhier 
souz remeist ot la uirgene ceaz en fist repairir 
la cambre fut mut gente si cum a teil mestier 
portendues de pailes et de d oliuier 
iunkie fut par terre de fuelhes de laurier 
li liz par fu tant riches et tant fist a prisier 
ne uos en sai lo pris ne lo los desrainier 
de tantes bones speces font l odor enforcier 
mut feist a altre home lo haitier 
et la uirgene ert tant bele qui la ueist blanchier 
must eust cuer de fier u de pierre u d acier 
cui ne presist talent del secle a ensaier 
mais alexis li enfes at pris teil consilhier 
k il n i uult pas son cuer turneir ne aploier 
deuant al pauiment s en uait engenilhier 
a la terre soi culche deu comence a huchier 
ke la nuit lo garisset de si fort desturbier 
del secle ke il tant soi uoit encaciier 
ke li cuers ne li mente ni ne l puist enginier 
or penset li sainz hom trop se puet atargier 
a fuir l en couient et la terre uuidier 
se il soi uult del secle garir ne delacier 
li enfes en la chambre desoz lo pauiment 
prie deu et aore priet mut tenrement 
mut par est angoissus solunc ce que il sent 
car s il s en fuit de rome ce seit a enscient 
grant dol ferat son pere et sa mere et sa gent 
mais d icele ewangele li ramembret souent 
ki plus aimet ne pere ne mere ne parent 
ne terre ne mollier onor ne casement 
ke moi dist nostre sires ne mon commandement 
non est dignes de moi ne a moi ne s atent 
atant s est sus leueiz mut s afiche forment 
a pere ne a mere n aurat mais son entent 
tot lo mont guerpirat deu prendrat a garent 
deuant lo lit s asist sor un siege d argent 
les chies de sa ceinture trenchat isnelement 
et at pris son anel mut parpenseiement 
turnat uer la pucele si l en fist un present 
  reciueiz  fait il   bele par droit confermement 
del grant espos celeste qui en ciel uos atent 
ke deus soit entre nos la cui amurs ne ment 
del pechiet uos garisse qui tot lo mont sorprent  
puis s en uait de la cambre mut esploitosement 
mut soi met en grant paine tot change son iouent 
or s en uait li donzeaz n i uol mais demoreir 
et uait a son tresor u il soloit aleir 
tant prist de son auoir cum il en uolt porter 
puis est partiz de rome n i uolt giens demorer 
tot droit al port de claples est entreiz en la meir 
en une nef garnie qui se deuoit passeir 
ultre al regne de sire por auoir achateir 
tant curent ior et nuit par obscur et par cleir 
k al droit port a landize font lor nef arriueir 
asseiz aurat ses peres qui mut lo puet ameir 
et sa mere et sa spouse des or mais a ploreir 
quant li sanz enfes fut de la nef descenduz 
tost soi part de landize qu il n i soit coneguz 
et trespasse de sire et ualz et puis aguz 
tant uait par ses iorneies k ainc ne fut retenuz 
k a paine et a traualh est a rohais uenuz 
la trouat une ymagene donc deus fist granz uertus 
es uos saint alexis dedenz rohais entreit 
la trouat une ymagene de grant autoriteit 
del fil deu ihesu crist qui siut en maiesteit 
si cum li ancessor le uos ont reconteit 
ainc ne fut faite d ome carnelment engendreit 
li fiz deu la tremist un roi de la citeit 
abagarus ot a nom de si grant digniteit 
ke li escriz reconte u nos l auons troueit 
quant li sainz hom la uit si at deu adoreit 
or penset d icel liu ke deus li at mostreit 
ne s en mouerat en piece solonc sa uolenteit 
mais icil ewangelhes li est mut en penseit 
ki uult siure ma trace de cuer et en xxx 
soi meismes renoiet richise et posteeit 
et si prendet sa croiz et si aint poureteit 
cant il uoit ke li poure sunt si boneureit 
cant deus lor at donét issi grant fealteit 
ke lo regne del ciel lur at abandoneit 
puis regarde uer soi si at mut sorpireit 
de l auoir ke il at auoc soi aporteit 
soi tient mut enuer deu de pechiet encombreit 
trestot l at lors uendut cangiét et deburseit 
puis l at doneit as poures par si grant largeteit 
c ainc n en retint ot soi un donier muneeit 
ot les altres mendis s est mis tot de son greit 
or at issi uers deu son cuer assegureit 
ne l i uerrat mais hom trescangiét ne mueit 
d on diemege a altre at son tens ordineit 
k il rezoit corpus domne par grant humiliteit 
de uoilier de iuneir ait si son corps peneit 
ke tant en at lo uis taint et descolereit 
ia n iert mais coneguz en trestot son eeit 
a pere ne a mere ne a seriant priueit 
frescike en son regne l aurat deus coroneit 
mut est dolanz li peres n i ot ke correcier 
cant il nen ot nouele de son grant deseier 
a tanz de ses serianz cum il uolt atirier 
de toz ses melhors homes qui mut l auoient chir 
lo fist par tot lo mon et requerre et chercier 
et si lor prie mut por deu de l esploitier 
cil soi passent la meir senz negon desturbier 
puis se metent uer terre n i uolent atargier 
par lo regne de sire tot lo chemin planier 
sunt uenut a rohais droit deuant lo mostier 
trouerent son sanior u tenoit un spaltieir 
il les conut tres bien cant les uit aprochier 
son chief bronchat uer terre et si soi trast arrier 
et priet damrideu qui de tot puet aidier 
ke conoistre ne l puissent son pere messagir 
tant at la car mueie de son cors trauilhier 
de et d oreir de pener de uoilier 
ke tote sa semblance li fait si fort cangier 
ia n iert mais coneguz ne l en estuet gaitier 
a pere ne a mere a seriant n a molhier 
l almone li donerent cum a altre almonier 
cant il l at receue mut s en prist a haitier 
damrideu en aoret qui tot at a iugier 
cant il as sers son pere li lait lo pain proier 
  beaz sires ihesu crist uoirs deus en triniteit 
peres et sains espirs trinus en uniteit 
urais deus et parfiz hom qui lo mont as salueit 
racine de toz biens et confors de bonteit 
grazes toi rent et de trestot mon penseit 
de ce ke ta pitiez at si en moi oureit 
ke ie as serianz mon pere qui sunt de m eriteit 
me sui faiz almoniers par toi tot de mon greit 
ne il ne moi conoissent de ce m est plus ameit  
puis soi retrast arriere s ait lo chief enclineit 
auoc les altres poures s en uait par la citeit 
az almones proier de la deu cariteit 
li seriant s en returnent cant ne l ont rauisét 
tant l ont par tote et quis et demandeit 
ke lor drap nuef et fort sunt uiez et depaneit 
arriere s en repairent dolant et abomeit 
et dolant et irous cant il ne l ont troueit 
trestot par altres uoies qu il ne fuissent turnét 
sont repairiét a rome tot confus et lasseit 
content a lor sanior tot cum il ont aleit 
et cercié la terre et en lonc et en leit 
frescik en babilonie el regne desfaeit 
k il n i at port de meir ne pont sor flun leueit 
n en aient tot esquis solunc lor posteeit 
ne l seuent mais u querre tot en sunt despereit 
li peres cant ce uoit n en saurat la uerteit 
entre lor mains se pahme tant at lo cue ireit 
mut soi claimet chaitis dolant maleureit 
a ambes mains detrait sa barbe al poil melleit 
  beaz sires demredeus urais rois de maiesteit 
comment l ai ge perdut ia le m aus tu doneit 
chaitiue  dist la mere   ia l m a pechiez embleit  
senglentes ses mameles son depaneit 
desrompue sa scrine son chief desceueleit 
soi guaimente et doloset cum ait cuer forsenét 
mut souent i regrate lo sens et la beateit 
ke deus at mis en lui et la grant onesteit 
  beaz fiz  ce dist la mere   cum or sui contristeit 
en quel dolor as mise ta mere l esgareie 
iuer mais tant com ie uiue ne serai confortee 
ne ne uestirai purpre n iert ma chiere lauee 
ne mes cors achehmeiz ne ma chambre pareie 
mais en sac et en cendre plorrai ma destineie 
de la grant esperance que deus m auoit donee 
qui si tost m est falie et a nient turneie 
amis  ce dist sa spouse   cum m auez despereie 
mut par at nostre ioie eut curte dureie 
c onkes l amurs de uos ne fut uer moi priueie 
mais si uirgene pucele cum fui de mere neie 
serai de uif marit ueue feme clameie  
es uous mut grant lo dol et lo plor et lo crit 
al pere et a la mere qui l auoient nurrit 
et de sa gente espose qui ne l met en oblit 
puis s en uunt en la cambre qu il n i mistrent respit 
n i laissierent dossal cortine ne tapit 
ne pailes ne orfrois ne cendal ne samit 
tote la despolherent comme liu enermit 
par tot gettere cendre puis s i sunt establit 
mais en tote lor uie ne giront en un lit 
ne n aueront ensemble negon charneil delit 
l espose iuret deu qui tobie garit 
et saram confortat et castiat dauit 
ke iamais companie n aurat d altre marit 
anz ratendrat celui dont at lo cuer marrit 
en la cambre demaine la u derrains lo uit 
fresciqu ele saurat s il est mors u il uit 
mut demoine grant dol li uiez ot sa molhier 
de lor fil k ont perdut de lur grant deseier 
teil dol en fait l espose tote en quide enragier 
sa mainie lo plangnent qui mult l auoient chier 
celui n i at ne ploret c um ne l puet rehaitier 
mut detordent lur mains si prendent a huchier 
  beaz sires damrideus cum nos uus abaissier 
por coi nos as toloit lo mellor consillier 
et lo plus dulz sanior et lo plus droiturier 
nulz ne pot sa bonteit el mont aparillier  
mais ice ke lor uat cant tot at mis arrier 
la richise del secle n i ont mais recourier 
car il est a rohais a guise d almonier 
a loi de peneant siut si deuant lo mostier 
lo chief baisse uer terre por son cors trauillier 
la proiet nuit et di par lo mont resplaidier 
por les pechiez del secle qu il uoit multipliier 
ke deus sa creature garisse d encombrier 
et des maluais engiens as felon d auersier 
qu al grant ior del iuise cant deus uenrat iugier 
en paradis celeste soi puissent herbrigier 
a rohaiz est li sires si cum aueiz oit 
grant dol en at a rome et grant plor et grant crit 
lo desduit de sa terre at tot mis en oblit 
et son pere et sa mere qui l auoient nurrit 
et sa molhier la gente k ainc belisor ne uit 
son onor et ses homes qui par lui sunt marrit 
tot at por deu amur et laissiét et guerpit 
en iuneir en oreir at turneit son delit 
del pain ke lom li done manioit asseiz petit 
az lo depart az altres senz negun contredit 
plus n en retient ot soi mais tantk a paine en uit 
mais s il lo fait par deu bien li serat merit 
es uos saint alexin a rohais cum frairin 
ne porte mantel uair ne pelizon eirmin 
ne bliaut de cendal ne chemise de lin 
ot sa haire uestue descalz piez a tapiz 
siut deuant lo mostier a loi de pelerin 
les almones maniout ne ne goste de uin 
cel precept d ewangele tient souent a uoisin 
qui ui at a mangier gard ne pens del matin 
n assemblet pas doniers ne argent ne or fin 
tot ce ke lom li done la u siet el chemin 
rent si az altres poures n en retient romesin 
mais par la sostenance de son cors lo mechin 
et proiet a damrideu et tient lo chief enclin 
k il ait mercit del pople cant li monz prendrat fin 
en itel penitance cum aueiz esculteie 
sainz alexis en sa uie priueie 
a rohais la citeit ultre la meir saleie 
al chief d inde la grant en estrani contreie 
dis et set ans toz plains c ainc n en falit iorneie 
ke n i fut sa bonteiz a home reueleie 
mais issi grant lumiere k en lui ert alumeie 
ne pot mie estre a lonz soz le mui absconseie 
et cant deus ne l uolt mais k ele fust plus celeie 
s en fist teil demostrance qui asseiz fut proueie 
une ymagene mut bele fut el mostier poseie 
el nom la mere deu et faite et figureie 
par amur al saint homme l ait deus illumineie 
parleir la fist cum feme qui fust uiue et seneie 
lo sogrestain apele un ior a l aiorneie 
  ua querre lo saint home la cui uie est loeie 
en ciel od les sainz angeles est souent recordeie 
fai le entreir el mostier senz nule demoreie 
bien est dignes qu il ait de paradis l entreie 
et la porte del ciel li est abandoneie 
car la sue orisons est a deu tant ameie 
plus li rent bone odor ke soit mirre embraseie 
sainz espirs est en lui par cui s anrme iert salueie  
quant ot li sogrestains cele ymagene parleir 
ist s en fors del mostier que n i uolt demoreir 
lo saint ome uat querre mais ne l seit u trouer 
ne conoistre par uis des altres seureir 
al mostier s en repaire cant il ne l pot troueir 
et uint deuant l ymagene si prist a sospreir 
et priet dammrideu qui tot a salueir 
ke li laist lo saint ome conoistre et encontrer 
l imagene li respont   ne t en chat a doteir 
icil cui tu uerras el parauis esteir 
et pres de l uis et lo chief enclineir 
c est cil cui deus commandet en sa glise a entrer  
or ne soi porat mais sainz alexis celeir 
si tost cum il lo trueuet si soi lait aualeir 
les piez li cuert baisier si commence a ploreir 
de pietiet et d amur lo prist a coniureir 
k il alhet el mostie ot les altres esteir 
li sainz hom cant l oit ne li uolt pas ueeir 
al sogrestain soi laisset enz el mostier meneir 
la parole s emspant qui fait manifesteir 
de lui la bone uie qui tant fait a ameir 
et ke deus a l imagene fist por s amur parleir 
or at deus sa lumiere fait en halt alumeir 
tot lo cuerent ueoir seruir et honoreir 
si honor li portent et uielh et bacheleir 
ne uos en poroi mie la moitiet raconteir 
quant uoit sainz alexis l onor ke lom li fait 
del cuer plaint et sospiret mut li peruient a lait 
  ei deus fai moi mercit chauz sui en l aguait 
al uiel serpent antiu qui tot bien contrestait 
les honors c ai guerpies moi ramoinne et ratrait 
en l une main lo miel et en l autre lo lait 
de la dulzor del secle moi reuult metre en plait 
s or ne fui ceste onor mut malement me uait 
beaz sires dammrideus  ce dist sainz alexis 
  gari moi de l agait al morteil anemis 
al serpent entoissiét qui tant ome at malmis 
detien mon cuer en force a ice k ai empris 
ke ne soie engeniez deceuz ne sopris  
or pensset li sainz hom et teil conseil at pris 
k il s en fuirat d iluc en un altre pais 
u lom ne l conistrat ne par fait ne par uis 
un soir si cum li gent soi sunt en repos mis 
et la citeiz dort tote et li lune esclarcis 
s est partiz de rohais c ainc ne l gehit amis 
ne a uielh ne a iouene n a homme qui soit uis 
tant uait par lo chemin descalz piez et mendis 
k a landice est uenuz mais ne sai en quanz dis 
quant uint sainz alexis a landize sor meir 
ne uolt mais en la uile longement soiorner 
en une neif s en entre por a tarsis aleir 
al mostier de saint pol la uoldroit arresteir 
ke om ne l coneust tote sa uie useir 
mais deus ki lo conduist en uolt eil ordineir 
uns uenz lor est salliz ki fist la neif turneir 
puis est entreiz es uoiles tantost la fist sigleir 
sagitte ne carralz ne s i poust dureir 
tant lor duret ciste ore par obscur et par cleir 
ke droit al port romain font la neif antreir 
quant li sainz hom fut fors si prist a esgardeir 
lo liu l estre et la terre commence a rauiseir 
uit la terre de rome u il suet conuerseir 
les uelz drezoit al ciel si commence a ploreir 
et iuret damrideu qui tot at a gardeir 
ke ia a estranie homme ne uoldrat encombrer 
de son cors elbrigier ne seruir ne gardeir 
mais tot droit a son pere qui mut lo suet ameir 
irat por amur deu son hosteil demandeir 
car tant est tainz et noirs de sa car a peneir 
ia n iert mais coneguz a seriant ne a peir 
or s en uait li sainz hom n i uolt plus atargier 
entreiz est dedenz rome lo grant chemin planier 
uait s en parmi cez rues a guise d almonier 
eufemien encontre son pere ot lo uis fier 
del palais soi repairet u lom suet plaidiier 
apres son dos lo siuent plus de cent cheualier 
et de l altre mainie tant ne l puis desrainier 
li sainz hom cant lo uit si commence a huchier 
  eufemiens sers deu mon cors ne despitier 
aies por deu mercit d icest poure palmier 
fai moi dedenz ta curt en un liu elbrigier 
u ge ne face a home noise ne encombrier 
por amur a celui cui auoies plus chier 
moi fai doneir t almone mut en ai grant mestier 
ke deus lo laist a romme ancores repairier 
et ueoir a tes olz et son cors maniier  
cant oit eufemiens al pelerin proier 
por amur alexis l osteil et lo mangier 
adonc li ramembret de son grant desturbier 
s il sospiret del cuer ne m en doi meruilhier 
k onkes puis qu il perdit lo fil de sa mollier 
ne trespassat senz plor un tot sol ior entier 
u lo main al leueir u le soir al culchier 
ne ramembrast lo dol de son grant heritier 
quant ot eufemiens lo pelerin parleir 
par amur alexin son osteil demandeir 
lors li fait la dolur de son fil renoueir 
mut sospiret del cuer si commence a ploreir 
sa mainie regarde qu entur li uoit ester 
par amur dulcement l en prist a apeleir 
  s or en i auoit un qui moi uolsist loeir 
qu il icestui palmier qui reuient d ultre meir 
uoloit tote sa uie et seruir et gardeir 
ke ia en nule riens ne l uoldrat contristeir 
par icel damrideu qui uos at a gardeir 
de serf lo frankiroie ne l en estuet doteir 
et feroi de ma terre si haltement chaseir 
k en tote ma mainie n aurat plus riche peir  
eh uos uenut auant un adroit bacheleir 
piu et dulz et cortois mais ne l uos sai nomeir 
cant il ot son senior si haltement parleir 
lo don at receut ne l uolt pas renfuseir 
del pelerin seruir et culchie et leueir 
et faire tot ice qu il li uoldrat roueir 
or est sainz alexis en la maison entreiz 
dont il soi fut par nuiz et fuiz et embleiz 
de sa spose la belle partiz et deseureiz 
asseiz par fut or granz la sue humiliteiz 
et meruilier s en puet tote crestienteiz 
coment il puet si estre en son cue endureiz 
cant ses peres li riches qui tant en est ireiz 
ne pot estre en sa uie par lui reconforteiz 
ne ne l puet reconoistre nulz siens amis priueiz 
a l entreir de la sale droit desor les degreiz 
la fut saint alexin ses osteiz deuiseiz 
porhuec fut li sainz hom en teil liu ostileiz 
ke ne uult pas li sires qu il soit oblieiz 
ueoir lo uult souent coment il iert guardeiz 
de queil part ke il uiegniet qu il li soit presentez 
lo seriant commandat k il li soit ordineiz 
ke tant cum il uiurat ne durrat ses eeiz 
ne li soit li mangiers de sa table ueeiz 
ce gart ke bien li facet totes ses uolenteiz 
a romme est li sainz hom por deu faiz almoniers 
en sa maison demaine donc il est iretiers 
mais ne l i conoist peres ne mere ne molhiers 
n en tote sa maihnie serianz ne escuiers 
en son petit osteil lo sert ses despensiers 
la rezoit les almones cum altres prouendiers 
mut li est a delit ieuneirs et uoiliers 
oreirs et ior et nuit ce est toz ses mestiers 
de ses altres serianz at il mut d auersiers 
kar l aiwe dont il leuent les mains as cheualiers 
les hamas par commant al maistre botilhiers 
li gentent sor lo chief ce granz desturbiers 
cascun ior l eschernissent et dient reprochiers 
souent i est por eaz apelez pauteniers 
et tafus d ultre meir et palmiers 
mais cantke lom li fait sostient il uolentiers 
ben seit enz en son cuer ke toz ces encombrers 
li fait faire diables li siens morteiz guerriers 
mais s il iusk a la fin parmaint teilz saldiiers 
en paradis celeste en iert granz li lowiers 
en iteil paciensce et en teil norreture 
estiut sainz alexis par sa bone auenture 
en la maison son pere en ital coureture 
altres dis et set ans si cum dist l escriture 
k aink ne pot reconoistre li uiez s engendreure 
ne sa mere glael ke fust sa portuure 
souent plorent por lui mut est lur uie dure 
qu ainc puis qu il lor perdirent n en fut tenu mesure 
n onkes tant ne li fisent soi seriant de racune 
ke il lor respondist parole ne laidure 
or aprochet li iors ke sa uie la pure 
reciurat son merite la chars sa droiture 
quant uoit sainz alexis ke pres est de sa fin 
de paradis celeste est entreiz el chemin 
son despensier apele qui sert soir et matin 
et fait li querre penne et enche et parchemin 
sa uie escrist en son propre latin 
cum lo nurrit ses iouenecel et mechin 
et il li quist molhier des filhes costentin 
et cum il s en fuit hors de romme a tapin 
et alat par la terre a loi de pelerin 
et cum fut a rohais el regne barbarin 
et receut les almones a guise de frairin 
et cum parlat l ymegene al sogrestain ermin 
et cum partit d iluec senz nul seut de uoisin 
et repairat a romme a la gent de son lin 
en la maison son pere lo riche palacin 
estiut dis et set ans c ainc n i gostat de uin 
ne ne soi fist conoistre n a n a cusin 
n a mere n a molhier n a uielh ne a meschin 
quant ot sainz alexis s orison parfineie 
et sa uie la bonne escrite et recordeie 
en sa main tint la chartre enclose et enuolepee 
ia tant cum il soit uis n iert a ome mostreie 
mais deus per cui il at tante paine endureie 
de iuneir de uoilier en estrange contreie 
descaz piez en sa haire tante terre passeie 
ne uolt pas que toz iors fust sa bonteiz celeie 
par un saint diemenge cant la messe est canteie 
et del pople de romme astoit granz l asembleie 
al mostier de saint pierre qui siut en la ualeie 
par deza a l entreie 
tot droit desor l auteir u lon dist la secreie 
est une uoiz oie et resoneie 
dont la citeiz de romme fut trestote enfreie 
la uoiz enscrie en halt   ne dormeiz mais uoiliz 
ueneiz a moi tuit cil qi uos cars trauilhiez 
et qui de mon seruise aueiz les cuers chargiez 
quar li uostres repos uos est apparilliez  
li poples cant l entent tant par fut emmaiez 
k il n i ot un tant fort qui remasist en piez 
desor lo pauiment est chascuns aplaisiez 
et proient lo fil deu qui fut crucefiiez 
qu il lor doinst penitance et pardoinst lur pechiz 
issi cumme li poples astoit en teil freor 
cascuns gisoit a terre en larmes et en plor 
la uoiz lor respondit   ne soiez en pour 
teneiz uos en manois tot et grant et menor 
si quereiz lo saint homme que n i faites soior 
cui deus en paradis donrait corone et flor 
et priiez li trestuit piement par dolzur 
k il prit por la citeit a uostre redemptor 
k a ceste foit promiere par sun l aube del ior 
rendrat s anrme la belle es mains son creator  
or s en turnet li poples n i uolt giens atargier 
de cel saint homme querre soi prist a trauilhier 
par tote la cite la citeit uunt les cercier 
ke quatre iors toz plains ne font altre mestir 
tant par sunt entent et en teil deseir 
nulz n i uolt oure faire ne boiure ne mangier 
et kant il donc ne l trueuent n i at ke correcier 
al iuesdi par matin repairent al mostier 
deuant l alteir saint piere soi uunt engenilhir 
desor lo pauiment et la terre baisier 
ot larmes et ot plors pristrent deu a proier 
qu il lor laist lo saint homme troueir et acointier 
la uoiz li respondit   ne uos caut emmaier 
eufemiens lo garde qui l a fait elbrigier 
en sa maison demaine par un sien despensier  
quant oient li rommain la uoiz issi parleir 
del mostier a issir soi prendent a hasteir 
eufemien uunt querre la u uirent esteir 
deuant l empereor lo uunt araisoneir 
dulcement par amur ne l uulent contrister 
  sire mut meruelle poons en toi uiseir 
por coi nos as fait tant trauaillier et peneir 
de l homme deu a querre par quatre iurs lasseir 
et tu lo nos as fait en ta maison celeir 
comment tu lo poois en ton cuer endureir 
ke tu ne l nos fesisses al promier mostreir 
meneir nos i beas sire si nos i fai parleir 
si li proierons tuit de nos anrmes salueir 
et qu il nos facet deu noz pechiez pardoneir  
eufemiens l entent si prist a sospireir 
iteil meruelle en ot tot l en funt trespenseir 
il lor iuret de deu cantqu il en seit penseir 
qu il onkes ne l i sot ne ne l oit nomeir 
mais s il l i uulent querre ne lor at a ueeir 
deus lo doinst par sa graze ke lom l i puist troueir 
quant oient la parole li doi empereor 
archadis et honoris qui tenoient l onor 
de l empire de romme en glore a icel ior 
eufemien commandent dulcement par dulzor 
qu il alht a son osteil si soi mete en labor 
de querre lo saint homme par cui sunt en freor 
et il iront apres qu il n i feront sorior 
quar lui uulent proier por eaz et por les lur 
k il lur proiet mercit a deu lo creator 
uait s en eufemiens tost et isnelement 
tot droit uer lo palais u li poples l atent 
sa maisnie commande tost et isnelement 
sa sale aparilhier d itant riche ornement 
de bons pailes grezois de dossaz d orient 
cez bons tapiz enstendent parmi lo pauiment 
la porte ont coronee et d or cuit et d argent 
de chasses de croiz funt grant aprestement 
ses encensiers embraset et ses chierges ensprent 
car les empereors a cui li monz apent 
et lo saint apostole cui lom clainme innocent 
uoldrat en sa maison rezoiure haltement 
son schenischal apellet qui despensoit sa gent 
bonement li enquiert par amur dulcement 
par cele foit qu il doit a deu omnipotent 
de cel saint homme deu s i seit a escient 
qu il soit en sa maison qu il diet a present 
et cil l en iuret deu par mut halt sacrament 
c ainc n en oit nouele ne il en seit nient 
eufemiens cant l ot mut sospiret forment 
et priet a damrideu del cuer parfundement 
ke del saint cors li facet alcun demostrement 
mais ne li targerat mie mut longement 
k il lo uerrat par teil acointement 
qu il en aurat lo cuer correzos et dolant 
dementrueske li uiez astoit en teil penseir 
de cel sait homme a qurre qu il ne pooit troueir 
eh uos lo menestreit qui lo suet despenser 
uer son sanior s aprochet la u il lo uit steir 
  eufemen beal sire por deu car engardeir 
d icel sait home deu dont io t oi contristeir 
ke ce ne soit icil que tu m as fait gardeir 
ui at dis et set ans car bien l ai fait conteir 
c ades li ai aidiét et culchier et leueir 
unques de toz les hommes dont ai oit parleir 
n oi d un ki poust tant uoilier ne oreir 
unkes ne ui sa boche ne iur ne nuit cesseir 
de loenges deu dire ne de spalmes canteir 
ne unkes tant ne l ui ta mainie gabeir 
ne clameir pautenier ne tafus d ultre meir 
c ainc l en ueisse ior lo corage mueir 
souent ui tes serianz mais ne l pou amender 
k il li faisoient l aiwe sor la teste ieteir 
et feroient el col par lui a desturbeir 
nuz hom de char senz lui ne l poust endureir 
la sue humiliteit ne puet nuz aesmeir 
ancor i at tot eil que uos uul reconteir 
ier matin par son l abe cant il diet aiorneir 
moi fist parchemin quere et enche demandeir 
si escrist tote ior frescik a l enuespreir 
en sa main tient la chartre ne la uult pas mostreir 
ainc ne la pou auoir tant ne m en sou peneir 
et se tu ne l uuls sempres lo pues proueir  
quant ot eufemiens et entent la uerteit 
del saint homme dont cil li at dit et conteit 
isnelement s en uait la u son osteil seit 
deuant lo lit s areste et si l at apeleit 
dulcement par amur mais cil n a mot soneit 
son beal chief li descuure se l trueuet deuieit 
mais la chiere de lui lor rent si grant clarteit 
ke soit angeles del ciel u soloz en esteit 
lors s aporzoit li sires et sot a segurteit 
ke z astoit li sainz hom dont la uoiz ot parleit 
de pitiet et d amur en ot des olz ploreit 
turnat uers oriant s en at deu adoreit 
lo brief c ot en la main estroit enuolepeit 
uolt rezoiure al saint homme mais n en ot posteeit 
et cant ne l en pot traire a deu l a commandeit 
al palais en repaire tot lo marbre listreit 
uint as empereors si lor at desuiseit 
cum deus li at az olz lo saint homme mostreit 
par son seriant demaine qui tanz ans l at gardeit 
k il li portet tesmoing et los de sa bonteit 
l at par dis et set ans cum saint homme proueit 
lo conseil al seriant lor at tot reueleit 
la splendor de la chiere et la grant digniteit 
ke en lui at ueue mais ke mort l at troueit 
li empereor l oent del banc sunt sus leueit 
innocens l apostoles et eueske et abbeit 
eufemiens les guiet de desor les degreit 
cant uirent lo saint cors si l ont si beal troueit 
cum estoile del ciel u angele coroneit 
or en iert tot ice ia n en iert tresturneit 
ke deus en at en ciel deuant lui ordineit 
li doi empereor ot lo pape innocent 
estont deuant lo cors en piez el pauiment 
en grant humiliteit enclin et pascient 
archadis l empereres parlat promierement 
  sire ne despitier solonc ton enscient 
la nostre humble proiere por deu omnipotent 
se nos summes pechor aussi cum altre gent 
porhuec si summes cil a cui l empire apent 
et a cest apostole trestoz li monz s asent 
car sainte glise garde et d enfer nos defent 
lascier sire ta main por deu commandement 
si nos baille la chartre et d ammur nos consent 
ueoir ke dedenz at par deu commendement  
innocens l apostoles ot lo cuer segurain 
il s aprochet al cors cui uit de graze plain 
ses doiz tent a la chartre il li lasche la main 
cant il l ot receue et traite de son sain 
puis la rendit auant a un sien capelain 
al maistre chancelier qui non ot lo cuer uain 
ethio ot a nom ot lo cuer saiue et sain 
cil la list en oiant tot lo pople romain 
sempre oront teil meruelle et itant duz reclain 
donc tot seront em plor et cortois et uilain 
ethio list la chartre qui bien en fut apris 
et lom li fist teil pais que nus hom n at xxx 
a toz fait conissant ke ce ert alexis 
li fiz eufemien qui en la biere est mis 
que s ent fuit de romme hui at eut mainz dis 
et deguerpit s onor sa femme et son pais 
por amur ihesu crist c auoir uolt paradis 
eufemiens l entent teiz dolors l ait conquis 
pahmeiz chait a terre desor lo mabre bis 
issi tainz comme cendre et paleist el uis 
cant il soi redrezoit si soi claimet chaitis 
dolent maleuros soul et poure d amis 
a ambes mains detrait sa barbe ot lo poil bis 
trestot son uestiment at derrot et malmis 
or uoldroit estre mors poise li qu il est uis 
azoisk eufemiens por ait la chartre oie 
ne remasist em piez por tot l or de rosie 
sa teste la chenue et sa barbe florie 
desront a ambes mains et son cors martirie 
si fiert ses poins ensemble k en fait grant retentie 
altressi soi depannet cumme chose esmarie 
desor lo cors soi pahmet s at la biere embracie 
cant li cuers li reuint si plore brait et crie 
  ei alexis beaz fiz cum dure departie 
por k as fait a ton pere grant felonie 
deus com lo pot soffrir la toe companie 
de tant ans c as ensteit en la nostre bailie 
k ainc ne m en confortas tant cum durat ta uie 
or deusses beaz fiz chastiier ta mainie 
ton pere conforteir ta mere l esmarie 
et ta spose la belle qui toi pas nen oblie 
mais ce nen iert iamais car ta mors m en defie 
las n i ai mais atente ma spercance est falie 
del grant peril u sui ne uenrai mais a port 
beaz fiz  ce dist   u penrai mais confort 
cant a mes oelz toi uoi deuant moi gesir mort 
ge quidoie beaz filz mais perdue ai ma sort 
k ankor deusse auoir de toi ioie et deport 
mais ce nen iert iamais n i atent nul resort 
deus por koi ui ge tant certes mut ai grant tort 
ankor auoie fiz en mon cuer esperance 
ke tu a alcun ior apres longue atendance 
deusses repairier par droite ramembrance 
de la dolor ton pere cui laissas en errance 
et moi reconforteir et tolir ma pesance 
et mon cors sepelir si cum ert ma fiance 
et m onor maintenir a force et a poissance 
mais or en sui del tot chaoiz en desperance 
deus u penrai iamais confort ne aliance 
cant gesir uoi en biere de celui la semblance 
por cui ai por tant an esteit en esfreance 
et tot lo mont cerciét senz nule assegurance 
ei mors por koi t atarges por koi fais demorance 
plus toi desiret m anrme ke del mont l onerance 
mon uulh seroie mors senz nule repentance  
mais cant lo sot la mere qui l ot nurrit d enfance 
de la dolor de li ne sai faire aesmance 
demetrueske li peres a la teste melleie 
issi plore et gaimente sa dolor renoueie 
eh uos toz les degreiz sa mere l esgareie 
la nouele at oie qui pas ne li agreie 
issi derront la presse et mainet tal crieie 
comme beste saluage qui soit dechaineie 
tote sa uesteure a ses mains depaneie 
senglente ses mammeles tote descheueleie 
issi criet et braut comme riens forseneie 
ke sa grant onesteit at trestote oblieie 
  ei quar moi faites uoie bone gent honoreie  
si uerrat la chaitiue sa dure destineie 
la dolerose perde dont ia n iert conforteie 
cant ele uint al cors si s est desor pahmeie 
tainte comme la cendre et roide et abomeie 
issi l at la dolors et conquise et mueie 
ke li alcant quiderent que fust a fin aleie 
cant ele soi redrece qu ele fut respireie 
si fiert ses poins ensemble a poi ne s est tueie 
  ei alexis beaz fiz cum m aueiz contristeie 
de la uostre presence qui tant nos ert celeie 
por toi n aurai mais ioie del tot sui despereie 
beaz fiz  ce dist la mere   cum ai fait longe atente 
tant an cum m as ueue por toi triste et dolente 
en la maison ton pere u ge toi represente 
cant ne nos confortas mut eus dure entente 
deus cum lo pot sofrir nuz hom de ta iouente 
cant ueoies ton pere et ta mere dolente 
et ta spose la bele qui par toi soi gaimente 
issi grant crueteit iamais deus ne consente 
si uiuoie cent ans uin u quarante u trente 
ne serat mais un iors ke la dolor ne sente 
car ice moi confunt et ocit et tormente 
ke tant ior t ai doneit et uie et uestimente 
cum a altre frairin qui por deu soi presente 
k ainc ne pou parciuoir ke fuisse ta parente 
deus ia morrai de dol et li curs me crauente 
cant cil ne moi conforte qui sor tot m atalente  
ei fiz  ce dist la mere   cum lo poois sofrir 
ke cascun ior ueoies tant plor et tant sospir 
de ton pere et de moi qui t auiemes norrir 
et tes serianz demaines toi laissoies laidir 
et dire lor reproches et sor ton chief ferir 
mut par ert fors li cuers qui l pooit sortenir 
cant tu ne toi uolois a ton pere gehir 
et deus por ke sofroies si mon sens esmarir 
et mon cuer auogleir cant ne l pooi chiesir 
ke ce fust alexis mes fiz dont tant m air 
iceste recordance ne moi puet pas falir 
dolerose de toi troske moi fras morir  
tant fort baiset lo cors u ke lo puet sentir 
la chiere angelical ke tant uoit resplendir 
et embracet la biere la u lo uoit gesir 
a pou ke ne soi tuet c um ne l en puet partir 
  ohi tot nostre amis qui nos soliez seruir 
de mon fil conforteir chastiier et blandir 
z astoit uostre esperance qu il deust reuenir 
a mes olz lo uoi lasse mais ne moi uult oir 
ne parleir a sa mere conforteir ne ioir 
car ploreiz tote gent qui nos ueeiz perir 
en si grant desperance la nostre honor uertir 
quant ie mon fil uoi mort n ai soing de moi garir 
tote sui despereie ne sai mais u fuir 
toz iors serai em plor trosk al tens de morir  
eh uos parmi la presse la pucele acorant 
k ert espose al saint homme et ratendut l at tant 
uestue de noirs dras qui bien funt conissant 
la ueuee de li et la dolor pesant 
quant ele uint illuec u lo cors uoit gisant 
a ambes mains l embracet et fait un dol si grant 
a pou nen est estainte sor lo cors en baisant 
ot mut halt plor s escrie et ses mains detordant 
et mainet teil dolor ne seit hom qui l demant 
k ainc ne fist mais iteil ne mere de enfant 
  sire  ce dist sa spose   cum or sui despereie 
mut ai fait longe atente et dure deseureie 
dolente moi chaitiue et ueue et esgareie 
ie quidoie ancor estre alcun ior conforteie 
mais ce nen iert ior mais teile irt ma destinee 
cant cil ne moi conforte cui ie fui esposeie 
de cui ie deusse estre a toz iors onoreie 
or puis ia mais bien dire que ma ioie est aleie 
car ne serai ior mais de ses olz engardeie 
ne ne serat ma boche a la sue priueie 
hui est la granz dolors en mon cuer renoueie 
ki en tote ma uie ne serat defineie 
amis or est la triste uenue a icel ior 
ke trestote ma uie iert turneie en tristor 
a loi de turterele qui esciue uerdor 
qui n aurat mais pareil cant pert sa prime amur 
deduirai mais ma uie et uiurai a labor 
n escolterai mais cant ne ne porterai flor 
ne ne uestirai purpre ne drap d itei colur 
ne desir mais la glore del secle ne l onor 
a toz iors aurai mais uesteure de plur 
ia d altre companie ne moi doinst deus ualur 
toz iors serai mais ueue n ai soing d altre sanior  
tant fort ploroit li poples qui ueoit la dolor 
ke cil funt sor lo cors qui l aiment par tenror 
n i ueissiez senz larmes un sol grant ne menor 
innocens l apostoiles cant ot tot escolteit 
et li empereor qui mut l ont esgardeit 
en un uaissel mut gent et mut bien aorneit 
ont lo cors al saint homme honestement poseit 
d un blanc samit a or estroit enuolepeit 
sor la biere lo lieuent par mut grant honesteit 
en la place l en portent droit parmi la citeit 
puis funt nuncier al pople et dire par uerteit 
ke il ont lo saint cors del saint homme troueit 
quant oient la parole cil qui tant sunt penét 
de querre lo saint home et uencut et lasseit 
tuit lo cuerent ueoir car mut l ont desireit 
mut par fut granz la presse cant il sont asemblét 
nuz hom n aprochet al cors de si grant enferteit 
c aparmain ne l ait dieus et garit et saneit 
asseiz i sunt lo ior auogle ralumeit 
et contrait redreciét ydroppe desemfleit 
li surd i ont oit et li muel parleit 
de maint cors i sunt d ommes li diable ieteit 
tote ont lo ior perdue illuc lor posteeit 
cant li sainz apostoiles connut la digniteit 
archadis et honoris li doi roi coroneit 
del saint homme dont deus at lo mont alumeit 
de pitiet et d amur en ont des olz ploreit 
des meruelhes qu il uoient ont dammrideu loeit 
et granz grazes rendues et parfunt adoreit 
quant l apostoiles uoit les malades saneir 
et li empereor ki romme ont a gardeir 
contraiz sallir de ioie auogles ralumeir 
par la graze al saint home et les muelz parleir 
a lur colz lo leuerent se l pristrent a porteir 
par grant humiliteit et par lui honoreir 
pork lor face a deu lor pechiez xxx 
mais tant est grant la presse nulz hom n i put aleir 
ki la ueist lo pople de par tot assembleir 
acurre par cez rues et al cors aresteir 
et la biere baisier ki tant i puet presseir 
qu il i puet aprochier ne a lui adeseir 
del desier poust grant meruelles ensgardeir 
quat l empereor uoient si grant pople aiosteir 
et a la gent menue si grant presse meneir 
son tresorier demandet doniers a apresteir 
et argent et monoie et besanz d ultre meir 
par la rue lur fait derrier lor dos ieteir 
par ce soi quide issi del pople deliureir 
mais riens ne li esploite nuz n i uult returner 
mult par fut granz la presse et li bruiz de la gent 
om lor fait par cez places espandre or e arget 
por la presse partir mais ne lor ualt nient 
car tant par sunt trestot uers lo cors si entent 
ne proisset nule rien trestot l or d orient 
cil soi tient mut a riche qui a sa main lo sent 
ne qui puet a sa boche tochier son uestiment 
a meruilhos traual a paine et a torment 
paruinrent al mostier la u li cuers lor tent 
del cors saint boniface u gisent soi parent 
lo ualdront seuelir se deus le lor consent 
cant ont poseit lo cors del saint homme el mostir 
a grant paine funt traire lo pople un poi arier 
les clers aleir auant et al cors aprochier 
les exekes commande li pape a comencier 
cantent psalmes lezons por deu a gratiier 
uers et lezons et preces et trestot lo psaltier 
ke en set iors toz plains ne funt altre mestier 
donc ueissiez lo pople a mut grant deseier 
deuant lo cors oreir et la biere baisier 
ses dras terdre a ses olz qui s en puet aaisier 
or at cascuns lascor qu il s en puet satiier 
asseiz i at grant gent cachiét mut al guaitier 
la li mostrat bien deus qu il l auoit forment chier 
az malades saner az contraiz redrecier 
un sepulcre mut riche fistrent aparilhier 
li doi empereor et mut bien entalhier 
de precioses pierres et d or cuit faurigier 
et tot d ueure grizoise subtilment entalhir 
puis i fistrent lo cors del saint homm culchier 
la ueissiez lo ior seruise mut planier 
tant chandelabre d or et tant bon encensier 
tant croiz et chasses d or qui mut funt a prisier 
lom n i uolt pas l encens de la mirre esparnier 
lo ior en i ont ars asseiz plus d un sestier 
quan orent lo saint cors el sepulcre poseit 
de riches dras de soie belement aorneit 
de granz nales d orfroiz onestement bendeit 
et lo sepulcre clos et par tot saeleir 
ne s en erent ancor li rommain tot turneit 
lors lor saut une odors de si grant digniteit 
k onkes nule espece ne nule flors d esteit 
ne nule riens en mont dont lom ait posteeit 
par cel i sunt lo ior maint malade saneit 
quant uoient li rommain la donne al creator 
qui tant lor fait de bien et de ioie et d amur 
ke paradis lor ueuret et fait sentir l odor 
et sanet les malades et iete de langur 
les auogles ralumet les contraiz rent ualur 
por lo merite al saint qui conquise at l onor 
tuit en rendent mercit et graze al redemptor 
et adorent del cuer ihesum lo salueor 
ki si lor at meneie en ioie lor tristor 
