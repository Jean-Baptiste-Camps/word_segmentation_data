pour chaus esbatre et deporter 
qui se deportent en porter 
honeur celi qui dieu porta 
myracles ou grant deport a 
rimoier uuel par grant deport 
car en trouuer mout me deport 
de celi qui fist la portee 
qui toute ioie a aportee 
en li loer est mis depors 
car c est la riue et li drois pors 
qui toz les dous depors aporte 
et qui dou ciel est pons et porte 
il m est auis que truis el liure 
qui matere me donne et liure 
qu ainzque persant par leur pooir 
rome uenissent asseoir 
un euesque eut doz et propice 
en la contree de celice 
cis euesques eut un uisdame 
qui mout honoroit nostre dame 
et par paroles et par fais 
si bons hom ert et si parfais 
que mout estoit de grant renon 
theophilus auoit a non 
tant estoit douz et tant humainz 
qu il ne pooit tenir as mainz 
tot ne donast a poure gent 
n estoit pas sers a son argent 
car ses argens si le seruoit 
que l amor dieu li deseruoit 
ses euesques tant com ueschie 
regart le fist de s eueschie 
car sans doutance bien sauoit 
que tant de biens en lui auoit 
et tant estoit de sainte uie 
ne fesist nule uilenie 
por promesse ne por auoir 
sages hom ert de grant sauoir 
et plains de grant discrecion 
tant ert de grant religion 
et plainz de grant humelite 
qu il n auoit clerc en la cite 
n en l eueschie de tel renon 
la sade uirge au sade non 
qui nommee est uirgene marie 
honera mout toute sa uie 
buer la serui et buer l ama 
s a son besoing la reclama 
ne cuit que pas la trouast sorde 
car n est douceurs en li ne sorde 
quequ il estoit en si haut pris 
a sen euesque est uns maus pris 
dont ne puet estre respassés 
quant fu del siecle trespassés 
tuit s asamblerent clerc et lai 
s ont esleu sans nul delai 
en l oneur dieu et nostre dame 
theophilum lor bon uisdame 
communement prennent a dire 
c om n i porroit millor eslire 
ne plus discre ne plus ydoine 
theophilus est en agoine 
et esfreez trop durement 
car il seit bien certainnement 
se tele honeur prent et embrace 
uainne gloire qui maint mal brace 
tost le porra si embracier 
que maint mal li fera bracier 
ainc tant ne l en sorent proier 
dire lor uosist n otroier 
lor sire fust ne lor euesques 
lors fisent tant que l arceuesques 
par ses letres tost le manda 
et durement li commanda 
qu alast a lui ne l laisast mie 
et receust la signorie 
que diex li auoit enuoie 
n i ala pas cele foie 
mais plus qu il peut s en delaia 
com cil qui mout s en esmaia 
quant li puples uit le delai 
tuit s aunerent clerc et lai 
et a grant force l i menerent 
l arceuesque le presenterent 
l arceuesques qui bien sauoit 
le bien que diex mis i auoit 
de sa uenue fist grant feste 
asez li prie et amoneste 
que s oneur prengne isnelement 
theophilus mout humlement 
as piez li chiet sanz demoree 
face moillie et esploree 
a iointes mains merci li crie 
et doucement por dieu li prie 
qu en tel point com il est le laist 
et de ceste honeur le relaist 
car n est pas dignes de tel chose 
l arceuesques forment le chose 
deceque tel honeur refuse 
mais theophilus si s escuse 
et si forment pleure et souspire 
l arceuesques n en seit que dire 
por sauoir et por esprouer 
s il le porroit en point trouer 
que ceste honeur uolsist auoir 
doné li a par grant sauoir 
trois iors d induces et d espace 
ne seit l arceuesques qu il face 
car au tiers ior en rest plus frois 
ne fu a la premiere fois 
ainc por nului n en uolt rien faire 
quant li puples uit ceste afaire 
et l arceuesques ensement 
un autre ont pris isnelement 
maintenant li nouiaz euesques 
quant ordené l ot l arceuesques 
a grant ioie s en repaira 
maus consaus luez tant le maira 
et tant le taria enuie 
theophilum sa signorie 
toli et fist nouial uidame 
anemis qui decoit mainte ame 
et qui de duel font et remet 
quant uoit nului qui s entremet 
de dieu seruir et de bien faire 
mout grant ioie eut de cest affaire 
li deceuans qui seit maint tor 
ior et nuit tant tornoie entor 
et tant l asaut et tant le tente 
et tant durement le tormente 
et tant l esprent d ardeur et d ire 
ne seit que faire ne que dire 
por un petit dieu ne renoie 
por un petit qu il ne se noie 
por un petit qu il ne s estrangle 
 ha las  fait il  or sui i en l angle 
or sui ie maz or sui ie pris 
haus clers estoie de haut pris 
or ai tant fait par moi meisme 
que chifrés sui en angorisme 
bien m ont dyable empeechié 
quant ie ne reciu l eueschie 
comme musars bien m amusai 
quant ie tele honeur refusai 
mielz wel m ame soit escillie 
el feu d enfer et graillie 
que ie haus hom ne soie encore 
hahi maufes car aquer ore 
et se me di en quel maniere 
a m oneur reuenrai arriere 
ahi maufez car acorez 
s a cest besoing me secorés 
uostre hom et uostre clers serai 
et toz iors mais uous seruirai 
ne seruirai mais en ma uie 
ne dieu ne sa mere marie 
apertement puis bien ueoir 
de moi aidier n ont nul pooir  
en la uile un giu auoit 
qui tant d engien et d art sauoit 
d entreget de fantosmerie 
de barat et d enchanterie 
que deuant lui apertement 
faisoit uenir a parlement 
les anemis et les dyables 
cilz gius ert si deceuables 
et tant sauoit barat et guille 
que des plus sages de la uile 
auoit tornés a sa creance 
tant sauoit d art de nigromance 
que l anemi faire faisoit 
toutes les riens qu il li plaisoit 
par son conseil aloit mainte ame 
el feu d enfer et en la flame 
theophilus li radotés 
qui enginiez et asotez 
fu si com uos auez oi 
et qu anemis ot esbloi 
si qu en lui n ot sens ne raison 
au giu uient en sa maison 
com cil qui li dyables porte 
tout coiement hurte a la porte 
cil qui faite eut mainte male eure 
mout tost acort et la porte oeure 
quant il le uoit si esperdu 
bien seit qu il a le sens perdu 
et que dyable l ont soupris 
theophilus qu auoit espris 
uainne gloire trop durement 
as piez li chiet isnelement 
 sire  fait il  por dieu merci 
tant ai le cuer taint et noirci 
por un petit ie ne part d ire 
mes euesques mes nouiaus sire 
qui diex destruie ensi l assol 
bouté m a ius de 
et mis en are en espace 
si sui dolens ne sai que face 
tolue m a ma seignorie 
s en ai tel duel et tele enuie 
por un petit d ire ne crief 
se ie par uos n en uien a chief 
et ie par uos ne rai m oneur 
morir m estuet a desoneur  
cis qui mout seit d art et d engien 
a ses paroles entent bien 
que souspris l a li anemis 
 certes  fait il  biaus doz amis 
se uous fuissiés uns tribouleres 
uns useriers uns amasserres 
uns flateres uns serf a gre 
encor fuissiez el haut degre 
dont l euesques uos a ius mis 
tuit uo prelat biaus doz amis 
tant sai ie bien de lor affaire 
des bones gens n ont mais que faire 
leurs benefices toz enportent 
cil qui les grans bourses aportent 
nus n en a rien s il ne l achate 
s il ne losenge et s il ne flate 
de ior en ior uo lois enpire 
tot uo prelat bien le puis dire 
honeur ne portent nul preudome 
fait uos a on c en est la some 
biauz doz amis grant desoneur 
mais plus arez encor d oneur 
qu ainc n eustes a nul tempoire 
se mon conseil en uolés croire 
bien uos querrai  fait il  biaus sire 
ne rouerés faire ne dire 
que ie trop uolentiers ne face 
mais aidiez moi par uostre grace  
li gyus qui plains est de fiel 
qui au chaitif desous le miel 
muce le uenim et repont 
simplement li dit et respont 
 biaus doz amis comme senes 
demain au soir ci reuenés 
toz seus sanz nule compaignie 
qui sages est il ne doit mie 
reueler partot son afaire 
qui puet il doit mout d amis faire 
mais de mil doit un seul eslire 
li sages por son secre dire 
qui son conseil a chascun conte 
souuent en a enui et honte 
ourer deués seneement 
sachiez que mout priueement 
cest afaire uolrai traitier 
ia ne s i sara si gaitier 
uos euesques ce sachiez bien 
que ne soiez tout maugre sien 
sires de lui et de ses chosez 
ia ne seront si bien enclosez 
certes quant reuenrez demain 
ie uos menrai tout main a main 
mon roy et mon signor ueoir 
i ai a sa cort si grant pooir 
que bien uos cuit faire de lui 
gardez n en parlés a nului 
deuant que uos ci reuenrez 
certes buer fustes engenrez 
s a lui uos poez acointier 
ie uos i cuit si empointier 
qu il uos fera encor euesque 
ou apostoile ou archeuesque  
theophylus li deuoiez 
li durfeus li faunoiez 
congie a pris si s en repaire 
tout coiement a son repaire 
l endemain luezqu anuitié fu 
con cil qui fu espris dou fu 
qu auoit soufflé li anemis 
toz seus au chemin se rest mis 
ciez le gyu en uient tot droit 
qui mout grant feste en fait luez droit 
assez le baise assez l acole 
ia le menra a tele escole 
ou malement iert escolez 
 ne soiez tristez n adolez  
fait li giux  biaus doz amis 
ie me sui ia tant entremis 
et tant penez de uostre afaire 
qu a mon signor uos ferai faire 
quanqu oserez de bouche dire 
par moi uos salue mes sire 
et par chierte uos a mandé 
il m a bien dit et commandé 
et se m en a tenu mout cort 
que ie uos main ueoir sa cort 
et la grant feste qu il demainne  
li desloiaus atant l en mainne 
au teatre fors de la uile 
bien le decoit et bien le guille 
li lerres li boute en corroie 
bouter le fait en tele roie 
ou perdera le cors et l ame 
se diex ne l fait et nostre dame 
li giux plains d igniquite 
quant le tient fors de la cite 
mout le conforte et asseure 
mais la nuis est tainte et oscure 
s en a grant hide et grant freeur 
 n aiez doutance ne peeur  
fait li giux  por choze qu oiez 
ne por merueille que tu uoiez 
ne te saingne por nule rien 
ce te commant et deffen bien 
ne por rien nule qui t apere 
ne reclaimme dieu ne sa mere  
theophilus sanz contredit 
tot li otroie quanqu il dit 
li souprenans qui l a soupris 
maintenant l a par la main pris 
et se li dist  lieue la teste 
or puez ueoir la haute feste 
que ie pieca t auoie dite 
bien puez ueoir n est pas petite 
la grant ioie que cil demainnent 
qui mon signor portent et mainnent  
theophilus tranble et fremie 
tel paour a ne seit qu il die 
auis li est quant s en prent garde 
toz li pais esprengne et arde 
d anemis uoit plus de cent mile 
auis li est qu entor la uile 
procession uoisent faisant 
ne sont pas mu coi ne taisant 
ainz font tel tumulte et tel bruit 
toz li pais ce samble bruit 
leur maistre et leur signor comportent 
chandelabres et cierges portent 
et blans mantiaus ont affublés 
lors fust uolentiers reculés 
danz theophilus s il osast 
por le giu qu il ne l chosast 
emmi aus toz uoit un dyable 
si grant et si espoentable 
qu a son sanblant fait bien sanbler 
terre doie faire tranbler 
des autres est princes et sire 
theophilus ne seit que dire 
mout s en ua pres que il n ist dou sens 
tant uoit d anemis en toz sens 
nus n en saroit dire le nombre 
bien ara tressailli son umbre 
s il n ist dou sens ainzqu il retort 
mais n a pooir qu il s en destort 
car li giux qui mout se painne 
entr alz l en trait a quelque painne 
et bien li dit qu il ne se saint 
ne ne reclaint sainte ne saint 
quant l a ueu li anemis 
au gyu dist  di moi amis 
qui est cist hom ne dont uient il 
sire  fait li lerres  c est cil 
de cui prié tant uos auoie 
il est entrez en bone uoie 
se uos le uolés auoier 
biaus sire dit li auoie ier 
qu anuit a uos ci l amenroie 
et que de lui uos prieroie 
grant mestier a de uo conseil 
et ie li pri lo et conseil 
qu il face quanque uos uolrés 
car de bien faire li porrés 
la moitie plus qu il ne uolroit 
ne que souhaidier ne porroit 
por ce l ai ie ci amené 
ses euesques l a mesmené 
s en a le cuer taint et noirci 
consilliez l en par uo merci  
li dyables respont atant 
 porceque tu m en priez tant 
s il renoie sanz demorance 
et son baptesme et sa creance 
dieu et sa mere sainz et saintes 
encor li donrai honors maintes 
cele meisme qu a perdue 
a grant feste li ert rendue 
et s iert de l euesque si sire 
commander ne uolra ne dire 
que l euesques luez droit ne face 
mais il ne puet auoir ma grace 
ne ne puet estre que ie l oie 
se sa creance ne renoie 
son dieu et sa mere marie 
qui ior et nuit tant me tarie 
et tant m esqueut de toz mes drois 
que ie la has en toz endrois 
et se couuient sanz nule aloigne 
que bone chartre encor m en doigne 
maint crestien m ont deceu 
quant dou mien ont assez eu 
et mes honeurs et mes hauteces 
mes grans auoirs et mes richeces 
se se confessent et repentent 
ensi si me gillent et mentent 
mes honors prennent et recoiuent 
et puis apres si me decoiuent 
luez droit qu a confession uiennent 
ne sai ou uont ne qu il deuiennent 
ia puis un seul n en reuerrai 
ia crestien mais ne querrai 
se n en ai lettres et sael 
ne m en tenront mais por chael  
theophilus li desuoiez 
con cil qui toz est fannoiez 
as piez li chiet isnelement 
se li baise mout humlement 
quanqu il a dit tot li otroie 
et dieu et sa mere renoie 
et sacrement foi et baptesme 
por la chose estre encore plus pesme 
por afremer plus fermement 
por plus dampner dampneement 
bone chartre l en a donnee 
de son anel bien saelee 
ia ne querra mais en sa uie 
en dieu n en sa mere marie 
mostier n eglise n amera 
ne bien n aumosne ne fera 
ce dit ses sealz et tesmoigne 
li dyables sanz plus d aloigne 
en enfer ses lettres enporte 
mout est ioians mout se deporte 
quant par sa gille le uisdame 
a fait renoier nostre dame 
que tant amee et tant seruie 
auoit toz les iors de sa uie 
et qui tant ert de grant renon 
peu parloit on se de lui non 
par la prouidence deuine 
si com mes cuers le me deuine 
la nuit meesme que ch auint 
a l euesque telz uoloirs uint 
que durement se tormenta 
et durement se dementa 
quant ot theophilum osté 
por nului de sa prouoste 
mout l en reprent sa conscience 
porcequ il ert de grant science 
et de sainte uie et d oneste 
la matinee a mout grant feste 
theophilum a tost mandé 
prié li a et comandé 
qu il reprengne sa signorie 
par couuent qu en tote sa uie 
iamais ne l en coroucera 
ne iamais chose ne fera 
dont li doie mau gre sauoir 
de lui et de tout son auoir 
et de l eueschie soit toz sire 
tant par est liez ne set que dire 
theophilus de ces noueles 
mout li plaisent mout li sont beles 
tant a fait et tant esploitié 
qu il rest plus sires la moitie 
c onques deuant esté n auoit 
li giux qui assez sauoit 
de la male malauanture 
priueement par nuit obscure 
assez souuent aloit a lui 
 biauz tres doz sires a nului 
ne dire  fait il  nostre afaire 
a mon signor te ferai faire 
plus que n oseras soushaidier 
encor t i cuit ie tant aidier 
se nostre affaire tres bien coiles 
que de rome ieres apostoiles 
enne uois tu biauz doz amis 
com mes sires t a tost remis 
et rasis en ta signorie 
tes diex ne sa mere marie 
s en feissent tot lor pooir 
ne t i peussent raseoir 
seruis les as mout longement 
mais bien saiches certainnement 
qu ainc d aus seruir biens ne te uint 
onques encore honeurs n auint 
a nul home qui ait seruie 
cele dame cele marie 
dont crestien font si grant feste 
garde sor les iex de ta teste 
se tu uielz que nus biens t auiengne 
iamais de li ne te souuiengne 
seur totes riens de ce te garde 
que nes s ymage ne regarde 
ne t en porroit nus biens uenir 
noblement te dois contenir 
et cointement d or en auant 
ton us que tenoies deuant 
te commant ie tout a laissier 
on se puet bien trop abaissier 
en trop d umelite auoir 
riches hom iez de grant auoir 
se dois estre cointes et gobes 
tu dois auoir mignotes robes 
biaus palefrois et biax destriers 
dorez lorainz dorez estriers 
sele doree esperons d or 
boif et maniue assez et dor 
et fai tout ce qu au cors plaira 
car assez iert qui mal traira 
tant ai ie bien del sicle apris 
que partot est uielz et despris 
et assez trueue mesacointes 
qui ne se tient nobles et cointes 
qui se tient uielz chascuns l auille 
simples hom ne ualt une bille 
trop pappelars estre soloies 
quant tu a genoillons lauoies 
les piez la poure ribaudaille 
n afiert a home qui riens uaille 
qu il leit les piez a un truant 
car crapeus sont ort et puant 
bien assotés certes estoies 
quant tu del tien les reuestoies 
et en este et en yuer 
fi milz uolsisse que li uer 
toz les eussent demengiez 
tu restoiez si aengiez 
de uermine que toz puoies 
par la haire que tu uestoies 
tu renduroies si grans painnes 
de ieunes de triolainnes 
iaunes eres com piez d escouffle 
tout ce ne uaut une uiez mouffle 
boif et meniue et si t aaisse 
hom qui trop sueffre de malaisse 
ne puet mie longement uiure 
ie te commant tot a deliure 
que tu t aaise en toz endrois 
tu iez biaus clers et bien adrois 
si dois ton cors tot chier tenir 
et se te dois si contenir 
que ioinne et uiel petit et grant 
de toi seruir soient engrant  
theophilus le giu croit 
qui nule nuit ne se recroit 
que conssillier ne uaingne a lui 
theophilus ne croit nului 
fors le larron qui tot l enchante 
theophilus ne list ne chante 
theophilus n entre en eglyse 
theophilus ne fait seruisse 
ne chose nule qui dieu plaise 
theophilus aimme mielz aise 
richece honeur et signorie 
que ma dame sainte marie 
que tant soloit deuant amer 
theophilus perille en mer 
theophilus affondre et noie 
theophilus deue et faunoie 
theophilus a cuer de fer 
theophilus el feu d enfer 
s enfuit le trot et les grans sauz 
saint martin lait et prent la saus 
theophilus lait ihesu crist 
et sa mere por antecrist 
theophilus a tant mesfait 
se nostre dame ne le fait 
que nul ior mais n ara merci 
bien doit auoir le cuer noirci 
quant por un peu d oneur terrestre 
a renoié le roi celestre 
et au maufe uendue s ame 
ainz n eurent mais si fier uisdame 
ce dient tuit par la cite 
si l ont li dyable escité 
et mis el cuer si grant orguel 
qu a painnes daigne torner l uel 
ne regarder uers poure gent 
il leur soloit doner l argent 
et les solers et les coteles 
nes as mesiaus et as meseles 
soloit basier et piez et mains 
theophilus c est or del mains 
a bestorné si son affaire 
talent n a mais de nul bien faire 
si se demainne cointement 
qu il n a mais nul acointement 
a nului tant soit fiers et cointes 
poures gens et poures acointes 
a il del tot desacointiez 
a l anemi s est acointiez 
qui tant le fait musart et cointe 
que de tous biens le desacointe 
deuant estoit humles et doz 
or est cointes fiers et estoz 
deuant ert frans et debonaire 
or est cuiuers et de put aire 
deuant estoit bons crestienz 
piteus et douz et pacienz 
et plainz de grant religion 
or a toute s entencion 
en uanite et en luxure 
de nule honeur n auoit ainz cure 
mais or i bee adez et pense 
deuant soloit faire despense 
de toz ses biens a poure gent 
or amoncele or et argent 
por lui leuer et essaucier 
poure gent soloit deschaucier 
or les boute fiert et laidenge 
de toz biens faire si s estrange 
et si bestorne tot son estre 
ce n est mais cil qui soloit estre 
si laidement est deceus 
que trebuchiez est et cheuz 
el piege de desesperance 
en dieu n a mais nule fiance 
n en sa mere n en saint n en sainte 
dyable ont si sa lampe estainte 
qu il ne seit mais quel part il torne 
s il anuite ne s il aiorne 
de dieu et de toz biens s esloingne 
la uolente de sa charoigne 
quez qu ele soit aseuist toute 
auuglés est ne uoit mais goute 
theophilus est en mal point 
uers enfer droit son cheual point 
ne se n i a ne frain ne bride 
grant merueille est s il n a grant hide 
car li dyables li a toutes 
son frain et ses renes derroutes 
mais ma dame sainte marie 
qui ses amis onques n oblie 
ne uolt soufrir qu il fust perdus 
quant uit qu il fu si esperdus 
que ses cheuaus par fin esfors 
qui mout estoit tyrans et fors 
el ual d enfer s en aualoit 
d un frain qui cinc cens mars ualoit 
son cheual si li enfrena 
qu a droit chemin le ramena 
ele seut bien qu il li couint 
en liu et en tans li souint 
deceque tant l auoit seruie 
et amee toute sa uie 
la dame en cui pitez est toute 
quant uit qu il ne ueoit mais gote 
n il n auoit mais sens ne memoire 
son piteuz fil le roi de gloire 
piteusement en depria 
et li doz dieu qui tot cria 
par les preces sa douce mere 
eut tel pitie de sa misere 
qu il ne l uolt mie ieter puer 
ainz li rendi les ielz del cuer 
quant diex droit sens li eut rendu 
et son cheual col estendu 
uit uers enfer droit eslaissiét 
son frain qu auoit deuant laissiét 
a deus poinz prist et renpoigna 
cil qui son frain en son poing a 
legierement son cheual torne 
et del mau pas bien se destorne 
se l escriture ne nos ment 
nostre cheual nostre iument 
c est nostre lasse de charoigne 
sachiez por uoir ne nos besoigne 
que ses auiaus toz li facommes 
s el col le fraim ne li lacommes 
elle sera si orgilleuse 
si regibans si reueleuse 
se diex m ait et nostre dame 
qu ele uolra cheuauchier l ame 
et en enfer droit l enmenra 
ia por nului ne remanra 
cis frains c est bone conscience 
n est nus tant soit de grant science 
se cestui frain forment n empoingne 
que folement souent ne poingne 
cui conscience ne reprent 
plus tost au mal qu au bien se prent 
cui conscience ne remort 
or et nuit point contre sa mort 
sachiez por uoir n en doutez mie 
cui conscience ne chastie 
a nul mal faire ne s areste 
ainz est bestiauz comme beste 
hom qui n a point de conscience 
s autant ou plus auoit science 
com eut hylaires et ambroises 
ne li uaut ele deus framboises 
quant plus a sens et mains li uaut 
quant conscience li defaut 
toz ses drois senz li est faillis 
quant il plus set pis est baillis 
quant il plus set plus se mesfait 
se bien n enseigne et bien ne fait 
conscience c en est la somme 
est li forz frainz dont li preudome 
sont refrené et retenu 
ne uoi se uiel ne si chenu 
s il n a ce frain se diex me saut 
qui tost n ait fait un maluais saut 
theophilus mau saut sailli 
quant conscience li failli 
et luezque diex li renuoia 
a droit chemin le rauoia 
theophilus quant se porpense 
del grant forfait et de l offense 
qu a fait a dieu et a sa mere 
de mainte larme chaude et clere 
esleue et asrrouse sa face 
si grant duel a ne seit qu il face 
mout a grant duel mout a grant ire 
souent pleure souent souspire 
maint souspir iete et mainte larme 
ne garde l eure ne le terme 
que uif dyable estranglé l aient 
ou qu en enfer tot uif l en traient 
lors se reprent a dieu proier 
lors se reprent a saumoier 
lors se reprent a ieuner 
lors se reprent a auner 
poures gens et poures malades 
lors li rest doz lors li rest sades 
maus a lassier et biens a faire 
lors li rest douce l aspre haire 
lors li rest douce descepline 
de plorer ses pechiez ne fine 
ne ior ne nuit ne tart ne tempre 
sainz esperites li atempre 
si deuote deuocion 
et si poingnant compunction 
dedens son cuer que sanz seior 
ses pechiez pleure nuit et ior 
 las  fait il  las que deuenrai 
las quel conseil de moi penrai 
las qu ai pensé las qu ai ie fait 
las par moi seul ai plus mesfait 
n ont mesfait ne ne mesferont 
tuit cil qui furent ne seront 
las faunoiez las durfeus 
las engingniés las deceus 
las malbaillis las radotés 
las seur toz autres assotés 
las seur toz autres mescheanz 
con fui uaincus et recreanz 
con ie perdi sens et memoire 
quant por un peu de uainne gloire 
por couuoitise et por iactance 
guerpi ma foi et ma creance 
las las las las plus de cent fois 
las las con doi estre destrois 
las las con doi angoisseus estre 
quant ie le puissant roi celestre 
ai renoié por l anemi 
las bien me doit li cuers parmi 
de fine angoisse et de duel fendre 
las las bien me deuroie pendre 
et estrangler a mes deus mains 
las tant ai fait c est or del mains 
iamais nul ior de mon mesfait 
n arai merci se diex ne l fait 
par la priere de sa mere 
qui l estoile est luisanz et clere 
qui toz les pecheors auoie 
par sa douceur et met a uoie 
ame chaitiue que feras 
di moi que tu responderas 
quant diex uenra au iugement 
et moustera apertement 
le uermeil sanc le glorieus 
le saintisme le precieus 
qui de son saint flanc degouta 
quant longis la lance i bouta 
quant te dira li puissanz sire 
uois ci la honte et le martyre 
uois ci le coste et le flanc 
uois les plaies et le sanc 
que ie por t amor espandi 
que diras tu car le me di 
chaitiue adonques que diras 
chaitiue adonques ou iras 
lase lase que poras dire 
quant correciés iert nostre sire 
et airés si durement 
que tranbleront communement 
angele et archangele tuit ensanble 
ausi con fait la fueille el tranble 
chaitiue adonques que feras 
chaitiue adonc ou muceras 
comment aras adonc pooir 
regarder l oses ne ueoir 
que diras tu chaitiue adonques 
quant trestuit cil qui furent onques 
bon et mauuais communement 
uerront trestot apertement 
tes renoians renoieries 
et tes pullentes pullenties 
que diras tu quant ihesu crist 
as renoiét por antecrist 
que diras tu chaitiue d ame 
quant tu uerras la douce dame 
qui nommee est uirge marie 
qu as renoie et degerpie 
di moi di moi di renoiee 
di moi di moi di fannoiee 
di moi di moi di di mesele 
quant uerras la sainte pucele 
dont fist li rois del ciel sa mere 
qui plus reluist et plus est clere 
que clers solaus a miedi 
que diras tu car le me di 
lasse se tu parler peusses 
mout tost conclus certes m eusses 
coupes n i as ch ai ie tot fait 
seur moi en sont tot li mesfait 
uendue t ai las se au dyable 
por un peu d onneur trespassable 
se tu pooir seur moi auoies 
trainer certes me deuroies 
par tout le monde a une corde 
pour aaisier ma charoingne orde 
et por un peu de seingnorie 
lasse t ai ie tant enhaie 
qu el feu d enfer t ai ton lit fait 
ha las dolans tant ai mesfait 
ne gart l eure terre m engloute 
las las trop fu ma langue gloute 
quant renoiai por le dyable 
le haut seignor esperitable 
et sa tres douce sade mere 
las las las las con fu amere 
l eure que ie chai seur terre 
las aucun ior me uenront querre 
dyable a tout leur cros de fer 
por trainer el feu d enfer  
quant li las s est tant tormentez 
tant complains et tant dementez 
quant a ploré si longement 
et souspiré parfondement 
 las las  fait il  que que fait aie 
querre m estuet il a ma plaie 
se saiges sui aucune cure 
se cele qui de toz maus cure 
un peu s en deingnoit entremetre 
tost i saroit grant conseil metre 
la sainte dame haute et digne 
tant est piteuze et tant benigne 
et tant est douce et tant est sade 
que ne degete nul malade 
a son saint temple m en irai 
toute ma uie i gemirai 
et nuit et ior d entier corage 
li prierai deuant s ymage 
en souspirant a nus genouz 
qu a son chier fil qui tant est douz 
me face ma pais et m acorde 
par sa tres grant misericorde 
ie sui a lui si descordez 
que n i puis estre racordez 
ne repaiez fors par li seule 
diex qu as tu dit desloiaus geule 
diex qu as tu dit geule pullente 
diex qu as tu dit geule sanglente 
di moi comment l apeleras 
di moi comment la nomeras 
di moi comment seras tant ose 
qu osez nomer la fresche rose 
qui tant est fresche bele et clere 
que diex en uolt faire sa mere 
di moi di moi di fannoie 
quant tantes fois l as renoie 
por le dyable et deguerpie 
comment seras tu tant hardie 
que nomer osez son saint non 
qui tant par est de grant renon 
del feu d enfer lasse arderas 
si tost com tu la nomeras 
ha las pechieres tant ai fait 
et tant pechié et tant mesfait 
que cherrai en desesperance 
las qu ai ie dit or fu c enfance 
car assez puet diex de lassus 
plus pardonner que pechier nus 
en desespoir ia ne cherrai 
mais orendroit quanqu en terre ai 
sanz retenir riens qui soit nee 
guerpis sanz nule demoree 
en l onneur dieu qui me cria 
le siecle et tot quanqu il i a 
et le dyable et s acointance 
guerpis sanz nule demorance  
li bons pechiere atant se drece 
tot em plorant mout tost s adrece 
uers une eglyse nostre dame 
se li commande et cors et ame 
en l eglyse entre sanz demeure 
laienz gemist et laienz pleure 
laienz ieune laienz ueille 
laienz fait il tante merueille 
n est nus qui reciter le sace 
ses cheuialz trait ses cheuialz sace 
son uis depiece et esgratine 
son pis debat et sa poitrine 
et a terre souuent s estent 
theophilus a riens n entent 
fors a proier la douce dame 
que daint auoir merci de s ame 
 mere  fait il  au roi del ciel 
qui plus iez douce de nul miel 
qui plus iez douce et sauoreuse 
plus debonaire et plus piteuse 
et plus souef et plus benigne 
et plus tres sainte et plus tres digne 
que ne porroit langue retraire 
a bone fin me daingne traire 
ha mere au roi qui tot cria 
ainz nus de cuer ne te pria 
cui ta douceurs feist le sort 
dame en cui toutes douceurs sort 
sacree uirge debonaire 
ne sai que dire ne que faire 
se ta douceurs ne me regarde 
m ame et mon cors met en ta garde  
theophilus quarante iors 
en abstinences et en plors 
dedens le temple demora 
adez gemi adez ora 
a nus genolz et a nus coutes 
mais cele ou les douceurs sunt totes 
quant uoit qu il a tant trauillié 
tant geuné et tant uillié 
et qu en son cuer a tant d anui 
uers mienuit s apert a lui 
theophilus tranble et tressue 
tot maintenant qu il l a ueue 
la uision de nostre dame 
auis li est que feu et flame 
doie saillir de son cler uis 
si tres fiere est ce li est uis 
et si le despit et desdaingne 
qu ele regarder ne le daingne 
ainz dit mout desdaingneusement 
que trop est plains de hardement 
quant il l apele ne reclaimme 
car lui ne ses prieres n aimme 
 di ua  fait ele  renoiez 
comment ies tu si faunoiez 
que tu le haut signor apeles 
que i alaitai de mes mameles 
ne moi ne lui por coi reclaimmes 
quant tu ne l un ne l autre n aimmes 
ta puanz bouche orde et glueuse 
comment est si presumptueuse 
que moi ne lui apeler ose 
di moi comment serai tant ose 
que men doz fil depri por toi 
quant as guerpi et lui et moi 
trop as presumptueus corage 
quant au dyable as fait homage 
se tu cuides qu aidier te doie 
cuides tu donques que ie soie 
si souffrans et si debonaire 
mes anemis doie bien faire 
cuides tu donques que bien face 
nului qui moi ne mon fil hace 
cuides tu donques c aidier doie 
celui qui le signour renoie 
qui char et sanc prist en mon cors 
uoirs est qu il est misericors 
mais iustes est si durement 
que quanqu il fait fait iustement 
mes bons amis estre soloies 
car ior et nuit mout me seruoies 
mais tu as si mué ton estre 
que li dyable tot peestre 
peestrement t enporteront 
tout peestre te ieteront 
en leur iaiole et en lor chartre 
boen escrit ont et bone chartre 
que toz iez leur et mors et uis 
tu as tant fait ce m est auis 
nus ne puet mais sanz force faire 
nul conseil metre en ton affaire  
theophilus souspire et pleure 
la mere dieu souent aeure 
la mere dieu souent deproie 
qu ele l escout et qu ele l oie 
et pitie daint auoir de s ame 
 o laise m ester  fait nostre dame 
 trop durement m as correcie 
quant as mon fil et moi laissie 
por un petit d oneur terrestre 
ha douce mere au roi celestre  
ce li respont li las adonques 
en souspirant  il n auint onques 
ne n auenra ia a nul fuer 
que nus qui te priast de cuer 
secors n eust tost et aie 
douce dame sainte marie 
douce pucele debonaire 
que porrai ie dire ne faire 
se ta douce misericorde 
a ten douz fil ne me racorde 
que deuenrai ma douce dame 
se ne secors ma lasse d ame 
haute uirge haute pucele 
haute roine en iez tu cele 
dont diex daigna sa mere faire 
por pecheurs a lui retraire 
se ta douceurs dame refroide 
et tu deuiens fiere ne roide 
que deuenra ma lasse d ame 
clere esmeraude clere gemme 
se ta clartes qui tant est fine 
mes grans tenebres n enlumine 
que porrai donques deuenir 
quel sentier porrai ie tenir 
ne quel chemin ne quele uoie 
se ta clartez ne me rauoie 
clartez del ciel clartez del mont 
clartez d aual clartez d amont 
dame del ciel dame de terre 
porte de paradis et serre 
dame et roine des archangeles 
dame qui siez desor les angeles 
a la destre le roi de gloire 
ainc nus ne t eut en sa memoire 
n ainc nus merci ne te cria 
n ainc nus de cuer ne te pria 
tant iez tu plainne d amistie 
que n en eusses luez pitie 
mere au seigneur de tot le monde 
pucele pure nete et monde 
cent mile fois te cri merci 
tant ai le cuer taint et noirci 
tant sui dolanz et espris d ire 
et tant honteus ne sai que dire 
douce dame plainne de grace 
tant sui dolanz ne sai que face 
deceque tant t ai corecie 
se tu uers moi iez airie 
douce dame tu as grant droit 
bien sai que bien deust lues droit 
desoz mes piez la terre fendre 
et feus d enfer ma lange esprendre 
que renoiai ton fil et toi 
douce dame ce poise moi 
douce dame n en puis plus faire 
douce dame tot mon affaire 
sez bien et uois or t en conuiengne 
moi ne chaut que li cors deuiegne 
bele douce piteuse dame 
mais que merci aies de m ame 
douce dame que qu aie fait 
ie me repent de mon mesfait 
se ne fust dame repentance 
geune aumosne et penitance 
a mal port fussent ariué 
cil et celes de niniue 
raab qui tant fu pecheresse 
legiere fole et lecheresse 
iamais merci ne recourast 
se penitance n i ourast 
se penitance n eust fait 
a dauid pais del grant mesfait 
qu il fist d urie por sa fame 
qu eust il fait ma douce dame 
que reust fait dame sainz pierres 
qui tant fu durement pechierres 
et qu anemis tant faunoia 
que dieu par trois fois renoia 
sainz cipriens ma douce dame 
qui fist a mainte enchainte fame 
traire et sachier l enfant del cors 
se diex ne fust misericors 
et penitance n i uenist 
ou alast ne que deuenist 
et toz li mondes tot a fait 
chascun ior dame tant mesfait 
qu il fonderoit el fons d abisme 
n ert penitance et tu meisme 
qui les soustiens par ta proiere 
bele tres douce dame chiere 
se n estoit uraie repentance 
confessions et penitance 
de mal en pis chascuns iroit 
et toz li mondes periroit 
des grans pechiez et des mesfais 
que i ai pensez et diz et fais 
douce dame sui repentans 
dolans tristes et dementans 
si durement com i onques puis 
fluns de douceur fontaine et puis 
mere et norrice au sauueur 
de ce repentant pecheur 
aiez pitie qui tant t apele 
tant ai uillié en ta chapele 
tant geuné et tant oré 
et tant gemi et tant ploré 
et tant me repent durement 
que ie sai bien seurement 
s ausi douce iez com tu sielz estre 
pitiez te penra de mon estre 
et a ton fil ma pais querras 
de nule riens ne l querras 
ce sai ie bien tot sanz doutance 
qu il ne l face sanz demorance  
la haute dame glorieuse 
l umle pucele la piteuse 
la douce uirge sainte et digne 
la debonaire la benigne 
cele en cui sort toute pitiez 
toute douceurs tote amistiez 
cele qui est la droite adrece 
qui toz les pecheurs adrece 
cele qui est la droite uoie 
qui touz les desuoiez auoie 
cele qui est toz li confors 
de toz foibles et de toz fors 
cele qui tant est clere et fine 
que tot le monde renlumine 
cele qui est de si haut estre 
que del ciel est porte et fenestre 
cele qui est tant debonaire 
c on ne l puet dire ne retraire 
cele qui est plus enmielee 
que nouiaus mielz en fresche ree 
quant uoit le las qui s umelie 
qui tant l apele et tant la prie 
qui tant gemist et qui tant pleure 
de lui s aproisme sanz demeure 
et se li dist mout doucement 
 iree m as mout durement 
mais tante larme en as ploree 
et m ymage as tant aoree 
que toz li cuers de toi m apite 
porceque tant par est parfite 
et tant uraie ta repentance 
et qu en moi as tele fiance 
a mon douz fil ta pais querrai 
a ses sainz piez ainz l en cherrai 
que tes pechiez ne te pardoingne 
et que sa grace ne te doingne 
mais ancois wel sans delaiance 
oir ta foi et ta creance 
enne crois tu sanz nul obstacle 
que cil qui fist son habitacle 
en mes costez et en mes flanz 
fu diex et est et iert touz tanz 
enne crois tu bien fermement 
que cil qui fist le firmament 
et de nient le mont cria 
por home tant s umelia 
que char et sanc uolt en moi penre 
et que le cuer par eut si tenre 
et tant fu douz et tant humainz 
qu il estendi et piez et mains 
en crois por rachater le monde 
enne crois tu que la sainte onde 
la saintisme iaue et li sainz sanz 
qui degouta de ses sainz flanz 
de mort d enfer te rachata  
theophilus luez se ieta 
tot plorant as piez nostre dame 
 ie croi  fait il  de cuer et d ame 
douce dame quanque uos dites 
bien croi que li sainz esperites 
en uos sainz flanz le roi concut 
qui mort en crois por nous recut 
bien croi et sai s ai grant raison 
qu il fu urais diex et fu urais hom 
il fu humains il fu celestres 
en crois morut com hom terrestres 
en crois morut l umanites 
mais au tiers ior la deites 
l umanite resuscita 
et ses amis d enfer ieta 
bien croi sa resurrection 
bien croi sa sainte assension 
bien croi et sai certainnement 
qu il reuenra au iugement 
et iugera et mors et uis 
qui ce ne croit il m est auis 
qu il ne porra mie saus estre 
bien croi el haut signor celestre 
bien croi de urai cuer et de fin 
qu il regne et renera sanz fin 
bien croi et sai estoile clere 
qu il uolt de toi faire sa mere 
bien croi et sai quez que ie soie 
que ta uolentez est la soie 
et que la seue est la tiue 
haute pucele douce et piue 
bien croi et sai de cuer et d ame 
que del ciel iez royne et dame 
de paradis iez clez et serre 
dame iez del ciel dame iez de terre 
dame iez d aual dame iez d amont 
se li dyable engingnié m ont 
douce dame pitiez t en prengne 
et ten doz fil prier en daingne 
mes secors iez et ma fiance 
ma seurtez et m esperance 
mes cuers en toi dou tot s afie 
douce dame sainte marie 
douce pucele glorieuse 
tant iez douce tant iez piteuse 
que nus de cuer ne te requiert 
luez droit ne faces quanqu il quiert 
ie te requier en grant angoisse 
n est nus qui ma doleur connoisse 
n est nus qui sache ma tristece 
n est nus qui sache ma destrece 
mon destorbier ne mon affaire 
fors tu pucele debonaire 
et tes douz fius li rois de gloire 
ie t ai eue en grant mimoire 
ie t ai amee durement 
ie t ai seruie longement 
mais ensi est que li dyables 
li sousduians  li deceuables 
li agaitanz li enuieus 
li frois li fel li anuieus 
par son barat m a si souspris 
qu en ses las m a lacié et pris 
a l aim m a pris et a la ligne 
ne gart l eure qu as mains me tigne 
ne gart l eure tot uif me prengne 
ne gart l eure si me sousprengne 
qu ensamble enport le cors et l ame 
haute pucele haute dame 
douce dame sainte marie 
mon las de cors m ame et ma uie 
d or en auant met en ta garde 
se ta douceurs ne me regarde 
tout ai perdu et plus et mains 
m ame et mon cors met en tes mains  
la sainte dame espiritable 
la debonoire l amiable 
quant uoit le las qui merci crie 
et qui tant doucement li prie 
respondu l a mout doucement 
et se li dist mout liement 
 theophile theophile 
or ont dyable tot filé 
or ont dyable tout perdu 
or sont si mat et esperdu 
quant reconnois d entier corage 
le roi qui te fist a s ymage 
bien as dyable deceu 
quant mon fil as reconneu 
que renoié par lui auoiez 
tu iez entrez en bones uoiez 
quant ton pechie as tant ploré 
et tant ueillié et tant oré 
tant m as priee et tant requise 
que grans pitiez m est de toi prise 
ma douceur m as tant recordee 
qu a toi sui toute racordee 
et se ferai toute t acorde 
au douz roi de misericorde  
atant de lui s est departie 
nostre dame sainte marie 
theophilus qui mout fu liez 
trois iors adez agenoilliez 
dedenz le temple demora 
adez gemi adez ora 
ainc n i menia n onques n i but 
n ainc del temple ne se remut 
tant par eut grant deuotion 
et tant eut grant contricion 
et de larmes tele habundance 
qu enuiron lui tout sanz doutance 
se l escriture ne me ment 
arousa tout le pauement 
en chaudes larmes fondi toz 
et fu touz iors a nus genouz 
deuant l image nostre dame 
de tout son cuer de toute s ame 
la mere dieu merci cria 
et ele pas ne l oblia 
la tierce nuit reuint a lui 
la douce dame qui nului 
ne desdaingne ne ne despit 
puisque de cuer l apiaut et prit 
la douce dame debonaire 
la tierce nuit a lui repaire 
chiere li fait si delitable 
si piteuse si amiable 
que tout le saoule et refait 
del douz samblant qu ele li fait 
la sainte uirge glorieuse 
li dist a douce uois piteuse 
 par mes preces biaus douz amis 
cil qui en crois a tort fu mis 
tes chaudes larmes a ueues 
et tes prieres receues 
bien li soufist ta penitance 
ce saches tu tout sanz doutance 
or garde bien dusqu a ta fin 
que tu le serues de cuer fin 
si que t ame soit afinee 
ainzque ta uie soit finee 
ausi com en fornaise ors fins 
prochainnement uenra ta fins 
or garde qu ele soit si fine 
la grant ioie aiez qui ne fine  
theophilus qui a grant ioie 
as piez la mere dieu se ploie 
assez pleure de chaudes goutes 
 dame  fait il  en toi sont toutes 
les grans pitiez et les douceurs 
douce dame a toz pecheurs 
iez tu confors et soustenance 
dame toute iez lor esperance 
et leur consaus et leur aie 
douce dame sainte marie 
encor fremi touz de peur 
iamais nul ior n iere asseur 
deuant que ie raie l escrit 
qui ma mort deuise et descrit 
las c est la rienz qui plus m acore 
las li dyable l ont encore 
las cil escris est en enfer 
mais il n i a porte de fer 
tant soit de fer d enfer ferree 
que tost ne l aiez desserree 
douce dame quant toi serra 
ia de si loins ne te uerra 
li dyables qu il ne s enfuie 
douce dame s il ne t anuie 
ie te requier ie te depri 
que tant faces par ta merci 
que rauoir puisse cele chartre 
ia li diable en si fort chartre 
n en si fort liu ne l aront mise 
ne la raies a ta deuise 
toutes les fois qu il te serra 
bien sai que ia dieu ne uerra 
m ame deuant que ie la raie 
ia de tot ce riens ne t esmaie  
fait nostre dame  biaus amis 
quant ton affaire as seur moi mis 
ia n i ara tant de meschief 
que ie n en uaingne bien a chief  
la mere dieu atant s en part 
et theophilus d autre part 
trois iors el temple seiorna 
ainc ior ne nuit ne s en torna 
la tierce nuit tant eut uillié 
tant geuné tant trauillié 
et tant ploré et tant gemi 
que deuant l autel s endormi 
la mere dieu la debonaire 
a tot l escrit a lui repaire 
dont il estoit en tel freur 
pres s aproche del pecheur 
la mere dieu par sa franchise 
et se li a la chartre mise 
desor le pis mout doucement 
theophilus isnelement 
de la ioie s est esuilliés 
durement s est esmeruilliés 
de la chartre quant l a ueue 
dedens son cuer en a eue 
si grant leece et si grant ioie 
toz li corages l en esfroie 
si durement s en esmerueille 
qu a painnes seit s il dort ou ueille 
si grant ioie a ne seit qu il face 
enuers le ciel lieue sa face 
piteusement pleure et souspire 
 ha mere dieu que porrai dire  
ce dist li las tout en plorant 
 tant t ai trouee secorant 
tant benigne tant debonaire 
que ne l sai dire ne retraire 
douce dame bien puis ueoir 
ta grant douceur et ton pooir 
haute dame de haut renon 
luezqu apelai ton puissant non 
et luezqu en toi mis m esperance 
perdi dyables sa puissance 
si tost com uit li anemis 
que mon afaire eu seur toy mis 
abaubis fu mas et confus 
ha douce mere dieu con fus 
conceue d eureusse eure 
secoreus est sanz demeure 
cui ta douceurs daingne secorre 
a toi seruir doit chascuns corre 
haute pucele soir et main 
se uiure puis dusqu a demain 
ie te ferai si grant honeur 
et l anemi tel desoneur 
que tout mon errement dirai 
en plainne eglyse et gehirai  
ce fu la nuit d un samedi 
que nostre dame li rendi 
la chartre de perdiction 
li las par grant deuocion 
l en mercia a iointes mains 
plus de mil fois a tot le mains 
en l endemain sanz demoree 
face moillie et esploree 
theophilus sa chartre a prise 
plorant uient a la mere eglyse 
ou l euesques chante la messe 
de gent i trueue mout grant presse 
si com en ior de diemainne 
sainz esperites qui le maine 
dusqu a l autel l en mainne droit 
et chiet l euesque as piez luez droit 
que l euangile fu leue 
en audience a conneue 
sa destinee et sa purte 
n est nus tant eust de durte 
s il l entendist qu il ne plorast 
et le douz dieu n en aourast 
ou tant a de douce douceur 
que mort ne uielt de pecheur 
ainz uielt sa gracieuse grace 
qu il se conuertisse et bien face 
theophilus de chief en chief 
sa destinee et son meschief 
en souspirant conte et recite 
si con sainz esperis l escite 
qui si l esprent et fait si chaut 
de boire honte ne li chaut 
ainz en couoite a boire assez 
porceque mielz soit respassez 
del uenim dont est entouchiez 
as piez l euesque s est couchiez 
se uomist tout et iete fors 
la grant ordure de son cors 
por l ame faire nete et monde 
a l euesque et a tout le monde 
apertement dist et descueure 
son mesfait et sa uilainne oure 
chascuns se saingne et esmerueille 
quant il raconte la merueille 
que li mostra fors de la uile 
li guillieres qui par sa gille 
gillie tost li eust s ame 
se diex ne fust et nostre dame 
chascuns plora chascuns gemi 
quant il leur dit qu a l anemi 
eut fait homage et ligee 
l euesque ra tout esfreé 
quant la chartre li a mostree 
que nostre dame a raportee 
d enfer ou cil l auoit reposte 
qui mainte ame graille et toste 
touz li pueples pleure et sospire 
quant theophilus prent a dire 
en quel maniere et en quel gise 
la mere dieu par sa franchise 
consillié l a et uiseté 
uoiant toz celz de la cite 
a l euesques la chartre lite 
et quant finee fu et dite 
l euesques qui fu mout humains 
enuers le ciel tendi ses mains 
a oelz moilliez glorefia 
le grant signor qui tot cria 
et ma dame sainte marie 
a haute uois plorant escrie 
 uenez auant et tuit et toutes 
a nus genolz et a nus coutes 
le douz signeur glorefiez 
qui por nous fu crucefiés 
et qui tant est piteuz et douz 
qu il nos daigna rachater touz 
del cler rose et del cler sanc 
qui degouta de son saint flanc 
uenez auant signeur et frere 
glorefiés la douce mere 
le douz signor qui tot cria 
qui de nous toz tel merci a 
que par sa grant misericorde 
a son douz fil toz nos racorde 
uenez uenez uenez ueoir 
la grant douceur et le pooir 
de la puissant dame celestre 
uenez auant et cler et prestre 
uenez auant et clerc et lai 
uenez uenez sanz nul delai 
l emerueillant merueille oir 
dont nos deuons tuit resioir 
uenez auant petit et grant 
uenez ueoir com est engrant 
la mere dieu la debonaire 
de pecheurs de pechie traire 
uenez loer sanz nul seior 
a iointes mains et nuit et ior 
la mere au roi qui tot cria 
qui a son fil merci cria 
por racorder ce pecheur 
uenez ueoir en quel freur 
la mere dieu dyable a mis 
uenez ueoir cum anemis 
est engigniez et deceus 
en ses las ert cis las cheus 
mais cele tost l en a fors mis 
qui n oblie onques ses amis 
uenez ueoir le riche trait 
que la riche mere dieu trait 
au dyable a fait tel eschec 
que ce qu il tenoit en son bec 
a laissié par fine force 
la mere dieu de qu est or ce 
ioe si bien quant ele daigne 
qu a un seul trait le giu gaaigne 
maint giu perdu a gaaignié 
et s a maint bon trait enseignié 
a celz qui a leur giu l atraient 
mout tost ariere se retraient 
li dyable quant il la uoient 
a cest chetif ici auoient 
par leur guille gillee s ame 
mais luezqu au giu uint nostre dame 
un si bon trait li ensaigna 
quanqu eut perdu regaaigna 
luesque sen bon corage uit 
si soutilment son giu poruit 
qu il recoura par un seul trait 
quanqu il auoit deuant mestrait 
uenez ueoir sanz delaiance 
com grans chose est de penitance 
et cum ele a grant efficace 
uenez ueoir com a grant grace 
et com est douce au sauueur 
chaude larme de pecheur 
uenez ueoir la chaude larme 
com fructefie a l ame et germe 
bone semence en bone grainne 
uenez ueoir con larme agrainne 
grant preu a l ame et grant porfit 
uenez ueoir com desconfist 
larme l ordure de pechie 
uouz qui souent auez pechié 
chaudes larmes plorez souent 
car ie uos ai bien en couent 
larme est si fors quant ele est chaude 
tout le pechie art et eschaude 
larme est si clere et si tres fine 
que tout espure et tot afine 
et renlumine et resclaircist 
quanque pechiez taint et noircist 
petit et grant uenez ueoir 
cum orisons a grant pooir 
orisons est plainne de miel 
orisons tresperce le ciel 
orisons est douce et piteuse 
orisons est si sauoureuse 
quant est de larmes destempree 
l ire dieu a lues atempree 
uenez ueoir tuit pecheur 
cum est plaisans au sauueur 
et deliteuse afflictions 
repentance et contrictions 
uenez oir en audience 
qu est de geune et d astinence 
uous sauez bien que moyses 
quarante iors tot pres a prez 
en la montaigne geuna 
quant diex les tables li dona 
ou escriz eut de son saint doi 
les commandemens de la loi 
cis bons pechieres qui ci gist 
deuant la mere ihesu crist 
a geuné quarante iors 
en grans souspirs et en grans plors 
et la roine glorieuse 
qui debonaire est et piteuse 
et qui douce est plus de nul miel 
racordé l a au roi dou ciel 
et sa chartre li a rendue 
qu ai deuant uos dite et leue 
loons la tuit a une acorde 
loons sa grant missericorde 
loons sa puissance et sa force 
car si fors est qu enfer esforce 
par sa force a preé enfer 
et pechoiez ses wis de fer 
enfers brisiez est et preez 
enfers est mas et esfreez 
enfers tressue enfers fremist 
enfers dolouse enfers gemist 
enfers lamente enfers souspire 
enfers ne seit qu il puist mais dire 
quant perdue a la grant goulee 
qu auoit ia prise et engoulee 
dyable sunt tout desuoié 
tout fors del sens tout fannoié 
tout esgaré tout esperdu 
decequ il ont celui perdu 
qu auoient pris et engoulé 
bien sont honi bien sont bolé 
li golaffre li reschignié 
assez auoient esquingnié 
decequ ensi l auoient pris 
mais la pucele de grant pris 
cui toz li mons aeure et prise 
leur a rescousse ceste prise 
loomes tuit et clerc et prestre 
la douce mere au roi celestre 
qui tant par est de douceur plainne 
que nostre frere nos ramainne 
qui perdus ert et adirés 
il est deschaus et deschirez 
poures et nus a nous reuient 
a reuestir le nos conuient 
uestez li la premiere estole 
dont l euangile nos parole 
uestez le bien sanz nule atente 
gardez qu ez piez ait chaucemente 
et qu en sa main ait riche anel 
occiés tost le cras ueel 
car il est drois si com moi samble 
tuit doions hui mangier ensamble 
grans noces faire et grant couiue 
car diex nos a a bone riue 
ariué et mis nostre frere 
par les prieres de sa mere 
loomes tuit la douce dame 
qui a resuscitee l ame 
qui en pechie estoit estainte 
loomes tuit la dame sainte 
loomes tuit la dame piue 
loomes tuit sa grant aiue 
loomes tuit son grant conseil 
loez la tuit ie l uos conseil 
car toute riens loer la doit 
ele est si fors que de son doit 
boute ele ius les murs d enfer 
enfers qui a les dens de fer 
del sien ne puet riens retenir 
ele le fait tot desenir 
ele le fait tout fremier 
s il en deuoit touz uessier 
de mautalent d ardeur et d ire 
et s il s en deuoit touz defrire 
s en traira ele encor mainte ame 
car sa maistresse est et sa dame 
souent le despoille et desrobe 
en enfer n a maufe si gobe 
tant soit uelus grans ne pates 
luezqu il la uoit ne soit matez 
et qui grant uoie ne li face 
ele par a si bele face 
et si clere de grant pooir 
qu anemi ne l osent ueoir 
si grans clartez ist de son uis 
que uraiement leur est auis 
se deuant li ne s enfuioient 
que tout li oel lor esduiroient 
li douz diex fist sa douce mere 
si plaisant si bele et si clere 
qu en li se mirent si archangele 
il meismes souent s i mire 
a sa biaute conter ne dire 
nule langue ne souffiroit 
ou est la langue qui diroit 
douce uirge douce pucele 
con tu iez douce sade et bele 
seur toute rienz iez gracieuse 
seur toute riens iez deliteuse 
seur toute riens iez bele et sage 
seur toute riens as doz corage 
seur toute riens iez debonaire 
dame nus ne porroit retraire 
con par est douce et grans t aiue 
douce pucele uirge piue 
dame sanz uenim et sanz fiel 
de toutes les uertus dou ciel 
hui en cest ior loee soies 
deceque tu a bones uoies 
ce pecheur nos as remis 
et retolu as anemis 
douce dame douce pucele 
dame seur toutes biautes bele 
dame seur toutes clartes clere 
prie ten fil prie ton pere 
qui tout le monde a en sa main 
que toz nos gart et soir et main 
et tes oeures faire nos face 
par sa douceur et par sa grace 
partir puissomes a sa gloire 
amen  dient clerc et prouoire 
quant l euesques tout par dit eut 
ce qu il li sist et qu il li pleut 
theophilum sanz demoree 
qui la face ot mout esploree 
a fait drecier et releuer 
por l anemi faire creuer 
et por honir lui et sa gille 
uoiant le commun de la uile 
fait l euesques la chartre prendre 
et si la fait ardoir en cendre 
quant ele fu bruie et arse 
et la cendre partot esparse 
mout fu nostre dame aouree 
et mainte larme i ot ploree 
assez plorerent clerc et lai 
et l euesques sanz nul delai 
quant ot la messe defenie 
theophilum acoumenie 
luez droit qu en la bouche li mist 
le precieus cors ihesu crist 
ses uis si grant clarte rendi 
qu ausi con solaus resplendi 
si clers deuint c en est la somme 
face d angele a ne mie d omme 
tuit cil qui ce myracle uirent 
mout durement s en esioirent 
et durement s en meruillierent 
dieu et sa mere en mercierent 
grant et petit communement 
theophilus isnelement 
repairiez est a sa chapele 
deuant l ymage a la pucele 
ou uit les trois auisions 
mout fu en grans afflictions 
mout ieta larmes et souspirs 
con cil en cui li sainz espirs 
aombrés ert et descendus 
en crois se gist touz estendus 
deuant l ymage nostre dame 
 dame  fait il  ma lasse d ame 
en ta garde met et commant 
douce dame par ton commant 
ton doz fil prie sanz delaie 
que tost a bone fin me traie 
puisqu il est tant missericors 
qu il a souffert que son saint cors 
ai receu quez que ie soie 
dedenz mon cuer en ai tel ioie 
n est rienz el mont que tant couoit 
fors tant que bone fin m enuoit  
la douce dame glorieuse 
la douce uirge la piteuse 
son pecheur n oblia pas 
son finement et son trespas 
qu il desiroit tant durement 
uenir li fist prochainnement 
theophilus ce dist l estoire 
ainc puis ne uolt mengier ne boire 
qu eut receu son sauueur 
mout eut en lui doz pecheur 
et mout par ama doucement 
la mere au doz roy qui ne ment 
et mout la serui uolontiers 
trois iors demora toz entiers 
en orison deuant s ymage 
tant la pria d entier corage 
de chaut cuer d ardant et d engrez 
qu ainc en trois iors ne plus qu uns grez 
ne se crolla ne ne se mut 
droit au tier ior quant finer dut 
ses compaignons a toz mandés 
s es a a dieu touz commandés 
baisiez les a com bien apris 
et puis a toz a congie pris 
 si signor  fait il  a dieu le pere 
et a sa douce sade mere 
qui de moi facent lor commant 
d or en auant toz uos commant  
puis ne lor dit ne plus ne mains 
mais uers l ymage estent ses mains 
et si se rest agenoilliez 
piteusement a oelz moilliez 
la douce mere dieu regarde 
 dame en tes mains et en ta garde 
commant  fait il  mon esperite  
si tost com la parole eut dite 
la bouche ouri et rendi l ame 
deuant l ymage nostre dame 
si compaignon quant mort le uirent 
assez plorerent et gemirent 
de toutes pars li pueples uint 
ou liu meismes ou c auint 
l entererent mout hautement 
et clerc et lai communement 
dieu et sa mere de cuer fin 
glorefierent de sa fin 
cis myracles n est pas de fables 
ains est si urais et si estables 
qu en sainte eglyse est receus 
et en maint haut couent leus 
a oir est mout deliteus 
et s est mout douz et mout piteus 
por pecheurs reconforter 
nus ne se doit desconforter 
por nul pechie dont il se duelle 
puisque seruir et amer ueille 
nostre dame sainte marie 
ne nus qui soit en ceste uie 
n est tant preudom ne de haut estre 
qui asseur doie ia estre 
faus et fole est sans nule doute 
cil et cele qui ne se doute 
n i a si bon cui ne meschaie 
ne si seur qui tost ne chaie 
ou qu il ne face aucun fol saut 
quant anemis un peu l asaut 
theophilus fu tost cheus 
tost engingniez tost deceus 
qui tant estoit de grant renon 
c on ne parloit se de lui non 
anemis a mout grant puissance 
et tant seit de la uielle dance 
qu a sa dance fait bien baler 
celz qui plus droit cuident aler 
assez souent guille et mesmainne 
celz qui plus font la madelainne 
car un beurage leur fait boire 
qu il destempre de uainne gloire 
dont toz les enyure et enherbe 
uainne gloire est si tres male herbe 
si tres cuisans si tres amere 
qu il n est si preudom nez de mere 
s il en englot nes une goute 
que la mort a l ame n engloute 
uainne gloire est trop mal beurages 
pluiseur en boiuent c est damages 
assez puet on de ceus ueoir 
qui d aus garder ont si grant pooir 
et qui mout sont religieuz 
mais il par sont si glorieus 
et si farsi de uainne gloire 
ne daingnent ne mengier ne boire 
auec leurs poures compaignons 
humelite acompaignons 
se nos uolons aucun bien faire 
qui doie a dieu seoir ne plaire 
humelitez c en est la uoire 
estrangle et murdrist uainne gloire 
et s ocist orguel et enherbe 
humelitez est si sainte herbe 
que diex meismes la planta 
ainc li doz diex ne se uanta 
en nul escrit que nus leust 
de uertu nule qu il eust 
fors seulement d umelite 
ele est de tele auctorite 
que li doz rois de paradis 
a ses apostres dist iadis 
porcequ orguel ietaissent puer 
qu il ert doz et humles de cuer 
li cuers n i fu mie palaistres 
bien ensaingna li piteus paistres 
qu il esteuoit par esteuoir 
humelite de cuer mouoir 
car tex fait l umle par defors 
qui l orguel a mucié ou cors 
tex fait samblant d umelite 
qui toz est plains d igniquite 
tex fait samblant q umles est toz 
qui mout est fiers fel et estoz 
telz a la face pale et maigre 
qui le cuer a felon et aigre 
telz a uestue l aspre haire 
qui aspres est et de mal aire 
et telz uestue a bele robe 
qui le cuer n a mie si gobe 
ne si souspris de uainne gloire 
con telz afule chape noire 
telz fait samblant de torterele 
qui par dedens est cresteruelle 
telz fait le simple et le marmite 
en cui orgiuz maint et habite 
telz a mout humele et doz le uis 
qui ou cuer est dyables uis 
telz a l abit mout reguler 
qui cuer a cointe et seculer 
orgiuelz assez souent se muce 
en pappelart a grant aumuce 
orgiuelz assez souent se cole 
et desoz uoile et desoz cole 
orgiuelz assez souent repaire 
et desoz sac et desoz haire 
orgiuelz partot se muce et glace 
s umelites fors ne l en chace 
el monde n a si uil habit 
ou a la fois orgiuelz n abit 
orgiuelz se muce en mainte robe 
orgiuelz toutes uertus desrobe 
orgiuelz toutes uertus despoille 
orgiuelz tous biens conchie et soille 
orgiuelz maint uaillant home enpire 
orgiuelz partot uielt estre sire 
orgiuelz partot est malaisius 
orgiuelz est aigres cum aisius 
orgiuelz toz iors en uenim tempre 
orgiuelz put toz et tart et tempre 
orgiuelz de toz maus est acointes 
orgiuelz est fiers orgiuelz est cointes 
orgiuelz est frois et enuieus 
orgiuelz est fel et couoiteus 
orgiuelz ne prise fol ne sage 
orgiuelz est plains de grant outraie 
orgiuelz est plains de grant derroi 
orgiuelz cuide estre fiux de roi 
orgiuelz li cuens perres cuide estre 
orgiuelz est tant d orgilleus estre 
que souz ses piez uielt tot soumetre 
orgiuelz fu nez ce dist la letre 
et conceus en paradis 
orgiuelz ieta dou ciel iadis 
le plus bel angele que diex fist 
car par orguel tant se mesfist 
qu il uolt sanblans et paraus estre 
en paradis au roi celestre 
mais quant diex uit s outrecuidance 
par sa force par sa puissance 
el fons d enfer le balanca 
onques nus hom ne s auanca 
d estre orgilleus bien le saciez 
fi escopiz et decrachiez 
doit estre orguex de touz preudommes 
fi fi orguel tuit derrachommes 
car tant par est d orde matere 
qu il put a dieu et a sa mere 
orgiuelz put plus que ne fait sete 
mais humelitez est si nete 
si debonaire si benigne 
si plaisans si douce si digne 
si sainte si pure si monde 
qu a dieu plaist et a tot le monde 
la letre dit n en dotés mie 
qui s essauce diex l umelie 
qui s umelie diex l essauce 
humelitez les humeles hauce 
humelitez toz les siens lieue 
mais orgiuelz qui si fort s alieue 
que dusqu el ciel se uielt leuer 
les siens ne fait fors qu agreuer 
orgiuelz les orgilleus auale 
orgiuelz fait home maigre et pale 
orgiuelz fait home susiant 
orgiuelz fait home defriant 
orgilleus hom a male uie 
car tout le cuer li runge enuie 
si pres de lui se glace et muce 
que tout le sanc li boit et suce 
orgiuelz est trop succans sanssue 
orgiuelz tous iors tot son sanc sue 
quant uoit nului qui le sourmonte 
mais humelites si se donte 
que nule fois n a nule enuie 
de nul bien que nus ait en uie 
toutes et tuit sachiez de uoir 
nule uertus c on puist auoir 
riens ne li uaut ne ne profite 
s umelitez en lui n abite 
amer ne puet diex a nul fuer 
home qui n est humeles de cuer 
li rois dou ciel nostre doz pere 
ama mout mielz sa douce mere 
por sa tres grant humelite 
ne fist por sa uirginite 
humelitez quant ele est fine 
toz biens esclaire et enlumine 
nule uertu n aimme diex plus 
tant con detint theophilus 
humelite dedenz son cuer 
ne l peut dyables a nul fuer 
tant le seust bien espier 
ne deceuoir ne cunchier 
mais erramment qu il la laissa 
tost le uainchi tost le plaissa 
tost l eut lassé et amati 
et en son cuer luez li flati 
orgiuel enuie et uainne gloire 
par coi renoier et mescroire 
li fist ihesu crist et sa mere 
tant sont tuit de poure matere 
que faus est qui en lui se fie 
n en sa bonte se glorefie 
tant est nostre matere mate 
qu anemis tost nos uaint et mate 
mout erranment li piez nos glace 
se diex ne nos tient par sa grace 
quant anemis un peu nos boute 
por c est cil faus ce n est pas doute 
et trop a fole entencion 
qui por sa grant religion 
monte en orgiuel n en uainne gloire 
car au tesmoing de saint grigoire 
n est nus tant soit de grant pooir 
s il n est cheus ne puist cheoir 
uns bien preudom est tost cheus 
por c est il soz et deceus 
qui por bonte qu il ait en lui 
est fiers n orgilleus uers nului 
car a la fois est auenu 
que bon maluais sont deuenu 
et a la fois par dieu rauient 
que mout maluais mout bons deuient 
por c est foz qui nului desprise 
car diex humle pecheor prise 
miuz qu orgilloz iuste ne face 
et plus tost li done sa grace 
l umle royne l umle ancele 
l umle dame l umle pucele 
en cui diex prist humanite 
mete en nos cuers humilite 
et tot orgiuel en daint fors metre 
qui se uolra bien ademetre 
a li seruir bien le sachiez 
ia si n iert ors ne si tachiez 
ne d ors pechiez tant debauez 
par li ne soit tost eslauez 
qui bien la sert ne puet perir 
ele est tant large de merir 
toz les seruices c on li fait 
que tot sont riche et tot refait 
tuit cil qui son seruice font 
doz diex con tot cil se refont 
qui ta tres douce mere honeurent 
et en sa uigne bien labeurent 
n est nus s entrer uielt en sa uingne 
n ait son denier tant tart i uingne 
toz li mondes la doit seruir 
car nus ne porroit deseruir 
grant loier que cil recoeurent 
qui a li sont et a li oeurent 
tuit cil sont riche et recouré 
qui un seul ior i ont ouré 
theophilus buer i oura 
car en s ourage recoura 
ce qu il ne peust recourer 
en ourage ou seust ourer 
riches soudees li paia 
quant a son fil le rapaia 
qu auoit guerpi et renoié 
desué sont tuit et fannoié 
cil qui a li seruir ne queurent 
et en sa uigne ne labeurent 
car ele paie assez souent 
mil tans qu ele n ait en couent 
de bien paier par est si tenre 
que plus paie c on n ose penre 
ses paiemens est si deliures 
que por solz paie mars et liures 
toute largece de li uient 
il est bien drois et bien auient 
qu ele soit large soir et main 
car tot le monde a en sa main 
ne doit auere estre ne chice 
dame si haute ne si riche 
riche est deseur toutes richeces 
large deseur toutes largeces 
douce deseur toutes douceurs 
bien besoinge a nos pecheurs 
qu ele soit douce si est ele 
c est li cornez c est la mamele 
dont diex ses orphenins alaite 
la mamele a ior et nuit traite 
la douce mere au sauueur 
por alaitier le pecheur 
si tost com il crie merci 
bien doit auoir le cuer nerci 
qui ior et nuit ne la reclaimme 
qui ne la sert et qui ne l aimme 
car c est la norrisanz norrice 
qui alaita et norri ce 
qui tout le mont paist et norrist 
tant est douce qu adez sorrist 
a celz qui de bon cuer la proient 
et leur genolz deuant li ploient 
ele est tant douce ele est tant piue 
qu escondire ne seit s aiue 
ne refuser a nesun fuer 
a nului qui la prit de cuer 
douce et piteuse doit bien estre 
quant de ses douz flans daigna naistre 
li tres douz diex misericors 
beneoit soient tuit li cors 
qui sa douce douceur recordent 
et qui a li seruir s acordent 
car par sa grant misericorde 
maint descordé a dieu racorde 
nus n est a dieu tant descordez 
ne d ors pechiez tant encordez 
sa douce mere ne l racort 
maisqu il a li seruir s acort 
theophilum y racorda 
que li dyables encorda 
en corde a mout cordez cordonz 
s a li seruir nos concordons 
tost rompera cordons et cordes 
et fera toutes les concordes 
