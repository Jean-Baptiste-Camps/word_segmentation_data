entendez ca uers moi les petiz e les graunz 
un deduit nous dirai beus ert e auenaunz 
a touz ceus ert a ioie ki deu sount desiraunz 
e a ceus ert a fes ki heent ses comaunz 
ceo n est cuntrouure ne fable ne chaunz 
e touz luz le poez dire ia ni auera taunz 
ieo lerai le latin si dirai en romaunz 
cil ki ne sount gramaires ne soient pas dotaunz 
de ceo ki ieo dirai asez en ai garaunz 
les meus de seinte eglise e les plus uaillaunz 
li secles est mout ueus et si est trespassaunz 
frelles e mauueis tout s en uest desclinanz 
ore ne set l em ke crere taunt est fel e muiaunz 
e cum houme le tent plus touz tens est soduianz 
al amour de cest mounde uoi plusours atendaunz 
mes cil mar l acointa ki deu en est perdaunz 
morir en ai ueu malement ne sai quaunz 
qui deu pert pur cest secle moult est noun sauaunz 
li deables ad en cest mounde en plusours lius seriaunz 
qui estriuent uers deu et uers touz ses comaunz 
de seruir le diable sount touz iours desiraunz 
quel pru en ad li ueus si il poest uiure cent aunz 
qui si il uiuoit mil ne li uaudroit uns gaunz 
pur nent aiment cest secle ia ne lor ert garaunz 
la mort enmeine touz e peres et enfaunz 
nen i ad nuls taunt fors enueisez ne uaillaunz 
qui taunt soit de soun cors orgoillous ne prisaunz 
ne seit taunt bel uestuz de pailles trainaunz 
qui la uodereit morir ne li muet ses talaunz 
de tout le plus ki il ad fet est dolenz et pensaunz 
del ben li semble poi le mal li semble graunz 
qui se fie en cest secle pur fol tenk ieo celui 
par mei memes le sai ne mie par autrui 
folement le menai itaunt cum ieo i fui 
car ounkes ne fi ren de quant ke fere dui 
trop i dui demorer a tart m en aparcui 
a celui me sui pris ki est uerai refui 
mauueis est li gains par quei houme part de lui 
qui dirai ieo plus ke del tout ses houmes serrui 
deiable renoiai quant baptesme recui 
mout est cest secle mauueis ki ses amis sodut 
quant il le quident tenir e il touz tens s enfut 
touz tens uet declinaunt cum glace ke molut 
qui remest a solail ne poest fere autre fut 
issi uest remanaunt soun orgoil e soun bruit 
e ki sa amour i met si est mort e destruit 
pus s en uoit en enfern ou ia n auera deduit 
ore oiez de cest secle cum traist ses amis 
touz ceus qu en li se fient confound et mors e uiffs 
en enfern mest les almes et les cors fest cheitifs 
la char quant ele moert fest manger as lombris 
qui herberge en enfern lui teng ieo mal asis 
mout auera dur houstel certes ki leins est mis 
pus uiuera en tritout saunz cumfort des amis 
ceo est mout mal amour quant si est houme baillis 
li diable est taunt culuert taunt maudis 
qui plus fest soun pleiser a celui fest il pis 
qui dedenz enfern meint mout poest estre pensifs 
car il est esgarrez e dolens e cheitifs 
mout ad mal trauaillé ki diables ad seisis 
car de sa coupe batre n est il pas postifs 
deu ne reclamera ia n en hert taunt hardis 
cil fust pur nent nez a moi est il auis 
si il ad uesqui cent aunz mal les ad acumplis 
mauueis est icest secles si toust que fuist e ueit 
qui l autre perde la ou il plus esteit 
qui damnedeu guerpist e as deiables treit 
ueraiment se repent la ou il plus esteit 
tout li peise en cel quant ki il si feit 
i ni ad nul taunt dur ne fer quant il uent au dur feit 
qui la ou doit morir ki il poour ni en eit 
quant gisount en la tere mout uilement houme les leit 
dounc uodereient uolounters ki il eusent ben feit 
si il nen ad ben uesqui grant ad si il s esmait 
cil ki deu pert enfin e ad deiables ueit 
car me dites coment il poest auuer bon heit 
par ceo poez sauer ki cest secle confount 
car li houme n ount fei ne tere mes respount 
malement se cuntenent li prince ke i sount 
ne fount dreite iustise einz boisent tout a frount 
nus n en fest taunt de mal ke son quer n en heit hount 
qui li reclaime par deu li col li tort e grount 
ceus irrount en enfern ne charount du pount 
e paserount les ewes saunz chalaunt ou nul nount 
el puiz d enfern n ad porte mes une fosse rount 
tout est noirs ki la einz est cum peiz ke l oum fount 
cil ki dedenz charra mar conoist icest mount 
nul houme ne uous set dire cum bas les founs sount 
nus ne set la uerite for ceus ki proué l ount 
qui fest metal chair mout le treue parfount 
quant il uodira issir ne sauera par ount 
issi espleitent ceus ki as deiables uount 
mouz houmes ad traiz cist secles mescreaunz 
de mal houre nasqui a ki il est pleisaunz 
e ki del tout en tout i parfest ses talaunz 
de moutes rens est lez de quei il est pus dolaunz 
deiables le li fest fere ke li ert mal garaunz 
l alme agueite quant mert deuant fest ses trauns 
e quant la tent as mains e ele fors desdens 
deske il la ad en enfern lez est e ioiaunz 
qui ounkes meuz le sert cil ad peines plus graunz 
en enfern est damnez ceo est li iugemenz 
cil ki deus guerpist saunz fin est en turmenz 
celui ad fest fol chaunge si ad mal chasemenz 
e checun houme quant moert dounc apert ses senz 
dounke le seuent loer ou blamer toute genz 
mar uirent icest secle peccheour ke i sount 
damnedeu en oublient a mout grant tort le fount 
il uint pour nous en tere pur sauuer icest mount 
wne graunt couiue apreste ou il touz nous somount 
touz nous apele a soi mes mout poi l en respount 
grant onour lour promet a ceus ki la irrount 
asez plus lour dora ki penser ne sauerount 
ia rens ne faudra de quant ki il uoderount 
toutes lor uolountez plenerement auerount 
car deu si cum il est touz tens saunz fin uerount 
la erent a seur ki iammes ne morount 
peines trauaus dolours ia plus ne sofferount 
mout ad la douz pais lez sount ki la irrount 
e cil erent dolent ki en enfern charrount 
ia si purount il estre mal houtel trouerount 
deu ount il tout perdu dounke se aperceuerount 
mout est graunt lour perte ne la recouerount 
nen sera un riaunz pur quaunt ke ad en cest mount 
tount sount desesperez iceo les par confount 
car il seruent le tres ben la merci n en auerount 
aumones ne benfest ne lor profiterount 
messes ne oreisouns ia certes ne s garount 
ne fest a meruiler si il coroucé sount 
dure est lour encheisoun mout graunt martir auerount 
ore purount il plourer si uous dirai ben dount 
damnedeu ne aueront ne la cel ne l uerount 
quant damnedeu uodira an iugement irrount 
quant les cors e les almes ensemble reuendrount 
dount creitera lor dolour lor peines doublerount 
la maleicon deu ileke la trouerount 
pus irrount en enfern ou il touz tens meindrount 
einz al fu parmanable ou il saunz fin arderount 
malement lor irra quant morir ne purount 
la erent en tritour dount il ia nen itrount 
mar eurent coueitise e l amour de cest mount 
quant deu pur leu guerpisent tel louer auerount 
mal est icest louer ia n en amendirount 
mout le deiuent hair car ia lez n en serount 
quant touz tens en enfern saunz fin mes penerount 
ne il de nul parent socours n atenderount 
e pur poure conqueste damnedeu si perderount 
dounc ne uous est il auis qui il enginé sount 
de cest secle est la amour felounesse et culuerte 
qui n ount poour de deu nent plus ke une beste 
debles lour est pres touz tens lour amoneste 
il est fel e culuerz si est toute sa geste 
qui pur lui deu guerpist mout chet en grant tempeste 
pur quant ki il i ad el mounde ne restoreit la perte 
ne sent cum ele est graunt desque il eit soffrete 
il irra en tel liu ki mout ert deshoneste 
en enfern ki l atent dount l entre est ouerte 
ou il auera saunz fin dolour e soffrete 
ne ia n ert un hounte saunz peine ne saunz moleite 
qui est entre diables il auera tempeste 
touz tens ert saunz repos saunz ioie e saunz feite 
de celui nous garde deus li glorious celeite 
il nous otreit sa amour de charite nous ueste 
quant l alme ist del cors ke ele a lui reuerte 
il nous doint si ouerir ke ele ne eit a perte 
en bone fin soit prise merci deu celeite 
ore sai ieo ben ki cest secles est mauueis 
el premer douz e suef e a la fin puisneis 
wne ren sai ieo ben se n ele celerai mes 
en enfern ad l em guere e en parais pes 
le secle est mout feloun e culuerz e puneiz 
asez i ad de teus ki ount taunt pesaunt fes 
si il sount pris od tout ia deu ne uerount mes 
si deus par sa merci ki pious est e uerais 
par la soue bounte ne lour fest reles 
ore est un cheitiffs secle mauueis e dolerous 
a touz ceus ki deu eiment est taunt contrarious 
qui l em ne set ki crere tant i ad boiseours 
car la uous traist il ou il parole a uous 
tel parole mout bel fel est e enginous 
des reaus richesses touz les uei coueitous 
checuns est de mal fere hardi e desirous 
nuls ne poest taunt ouerer ke soun cors soit sauoz 
de damnedeu seruir sount lent e pericous 
e enginous a mal fere e fel e uigerous 
e ki set plus mal fere icil est ore prous 
e ki sauera mentir e ert losengours 
cil sera honourez e serui par ses cours 
il auera les profiz e les riches atours 
deus est mis en obbli par moundeines honours 
ben ne fount ne ne dient les quers ount uenimous 
il en irount a ceus ki sount fel e orgoillous 
pur ceo ki hount cites chateus paleis e tours 
ne hount pour de morir pensent uire touz iours 
ceo quident pur nent tout irrount aillours 
e cest secle perderount e pus deus a estrous 
quant il auerount plus ne lor ert guers prous 
wne ren sai ieo ben si le puis dire a tous 
mout apreche li iours tout erent soffreitus 
de treitous les bens deu e nuiz e familous 
damnedeu perderount e lui e ses socours 
qui le cunsail deu pert auer poest graunt pours 
ia ne irra cele part ki il coure autre si dous 
n esteut pas demaunder si il est anguisous 
qui diables enmeinent quant ne lour est rescous 
car ueez de cest secle cum il est perilous 
ore se entreheent ceus ou deust auer amours 
houme ne creit sa mulier ne mulier soun espous 
a dolour est tournez et tout uet a rebous 
il en i ad des bons ne mie des tous 
deus set ben ki il sount il conust les meillours 
de une ren mesmerueil de touz nos auncesssours 
qui touz s en sount alez nul ne repeire a nous 
ore pensoum de ben fere car ceus atendent nous 
ca ne reuendra nuls ne soiez coriceous 
qui tout uous direit ki ne fust oblius 
ne seroit acounté en un iour ne en deus 
lessouns iceo estre si pensoums de nous 
damnedeu nous conseut qui taunt est meruilous 
car il nous achata de sa char prescious 
remembre uous de enfern ki mout est tenebrous 
mauueis houstel i ad orible e hidous 
cil ki dedenz chara asez ert uergoundous 
qui deu ne ueut conustre il sera coreceous 
il ne moura iammes ne pur moi ne pur uous 
cil ki morir ne quide n est uerais creitiens 
ne creit uie apres mort nent plus ki uns paiens 
asez li uenist meus ki il fust beste as chauns 
ou fust beste ou crapout si geust en un estauns 
ne ad pour de enfern ki mout li est prochauns 
le aler li semble dous car li chemins est pleins 
de touz maus est empliz e de bens est ueins 
le diable le tret ki l ad pris od ses eims 
houme ki ne croit en deu ad mauueis meins 
ne poest garir mie di deu ne le fest seins 
deus en gart touz creitiens ki fourma od ses meins 
pus en out tel pite ki pur nous deuint pains 
de cel uiuent les almes ses amis certeins 
estraunges ert a ceus ki trauailent uileins 
qui tenent en despit e moines e nonains 
mar coneust icest mounde ki de enfern est gardeins 
cest secle terien ne doit nuls houmes amer 
moutrai ben pur quei ki le uodira escouter 
si uoir ne uous di donc fai ieo a blamer 
toutes houres est fel ki ne se set garder 
par la foi ki ieo uous doi cil qui me fest parler 
parler e ueer e sentir e aler 
nuls houmes n ad taunt dedeins ne ne set penser 
cum ad le diable pur la gent affoler 
pleins est de maus engins ieo nel ueus celer 
mes n est en moi le sen ki le sache deuiser 
celui ki tout tens doit en enfern soiourner 
asez ad en checun de pleindre e de plorer 
ne deuez en cest secle les cors taunt amer 
qui as almes en l autre l esteut cumperer 
li fuz de enfern est chauz e fors a endurer 
celui ki leinz est mis n ad talent de iuer 
n auera si cher parent nel estoce oblier 
touz les seins de cel ke l em pureit nomer 
ne purount un ame de enfern rechater 
for soulement celui ki soul est saunz per 
esgardez ben celui si le deuez desirer 
ses oures moustrent ben cum il est a louer 
e deu nous doinst si fere od lui puisoum rengner 
