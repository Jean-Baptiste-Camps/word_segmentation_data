beoneuret li heom ki ne alat el cunseil de feluns 
e en la ueie des pecheurs ne stout 
e en la chaere des escharniseurs ne sist 
mais en la lei del seignur la uolentet de lui 
e en la lei de lui penserat par iur e par nuit 
e iert ensement cume fust tresplantét 
deiuste les ruisals des ewes 
le quel sun fruit durrat en sun tens 
e la foille de lui ne decurrat 
e tuit ceo que il ferat serat feit prospre 
nient issi felun 
mais ensement cume puldre le quel degetet li uenz 
pur ceo ne resurdrunt li felun el iuise 
ne li pecheur en la asemblee des iustes 
e l eire des feluns perirat 
purquei serunt trublee les genz 
e li pueple penserunt ueines choses 
surdrunt li rei de terre 
e li prince traiterunt perment encuntre le seignor 
e encuntre sun crist 
derumpums lur liens 
e detegums de nus les laz de elz 
li abiterres del ciel escharnirat 
li sire gaberat eals 
lores parlerat a eals en sa irae 
e en sa furur trublerat eals 
io acertes ordenai men rei 
sur syon mun saint munt 
ie recunterai le cumandement de deu 
li sires dist a mei tu ies li miens filz 
io hui engendrai tei 
requier de mei e io durrai a tei gent la tue hereditet 
e possessiun tuens termes de terre 
tu peistras eals en uerge ferrine 
si cume uaissel de potier tribleras eals 
ore gieres uus rei entendez 
seiez apris uus iugeur de terre 
seruez al seinur en crieme 
e si esleesciez a lui en tremblur 
aurez purement 
que par auenture ne se curruzt e perrisez de ueie 
cum s esprendrat apres un petit sa forsenerie 
bonoure tuit icil chi espeirent en lui 
sire purquei sunt multiplith mi enemi 
mult s esdrecent enuers mei 
mult dient a la meie aneme 
nen est salut a iceste en deu tutes ures 
mais tu sire li miens escuz enuirun mei 
la meie glorie e eshalcanz mun chief 
par ma uoiz a nostre seignur crierai 
e il orrat mei de suen saint munt tutes ures 
io dormi e si sumellai 
io esueillai kar nostre sire suscitat mei 
nient ne criendrai millers de pueple 
ki auirunerent mei 
esdresce tei sire salf me fai li miens deus 
kar tu as ferut la maissele de tuz les miens enemis 
les denz des feluns cumbruissas 
de nostre seinnur est saluz 
sur tuen pueple la tue beneicun tutes ures 
apelant oth mei deus de la meie iustise 
en tribulatiun purluignas a mei 
aies merci de mei e oi la meie ureisun 
li fil de barun dessi a quant li mien noble 
huntusement amez uus uanitet 
querant menchunge tutes ures 
e cunuissiez que merueillus rendit li sires le suen merciable 
li sires orrat mei cume io crierai a lui 
iraisez e ne uuillés pecher 
parlez en uoz quers 
sur uoz liz e taisez tutes ures 
sacrifiez sacrefise de iustise 
e afiez en nostre seignur 
mult dient ki nus mustrerat bien 
lieue sur nus la lumiere de tuen uult sire 
tu dunas leece en mun quer 
en tens lur furment e lur uin serunt multiplié 
en pais asembleement reposerai e dormirai 
kar tu sire specialment seur me fesis habiter 
mes paroles oi sire 
entent le mien grundillement 
aturne a la uoiz de ma clamur 
li miens reix e li miens deus 
kar io depri tei 
sire par matin orras ma uoiz 
par matin serai aparailliéd a tei 
e si te eswarderai 
kar nen es deus uoillanz felunie tu 
e ne habiterat deiuste tei malignes 
nient esterunt li felun en le eswardement de tes oilz 
tu hais tuz uuranz felunie 
tu destruiras les parlanz mencunge 
hume de sancs e tricheur abomerat nostre sire 
io acertes en la multitudine de la tue misericorde 
io enterrai en ta maisun 
io aurerai el tuen saint temple en ta crieme 
sire demeine mei en la tue iustise pur mes dechanteurs 
esdrece deuant ta face la meie ueie 
kar nen est en lur buche dreit 
lur dedenzeines choses agueiz sunt 
sepulcre auuranz est lur guitrun 
lur langue funt legiere 
damne eals deus 
decheent de lur cuncilies 
selunc la multitudine de lur felunies debute eals 
kar il puruuchierent tei 
e esleecent tuit cil ki espeirent en tei 
en parmanabletet loerunt e tu defenderas eals 
e esleecerunt en tei ki aiment tuen num 
kar tu beneistras al iuste sire 
si cum de hanste de apaiement curuneras lui 
sire nient en ta fuirur chasties tu mei 
ne en la tue ire arguaes mei 
aies merci de mei sire kar io sui enferm 
saine mei sire kar conturbé sunt li mien os 
e la meie aneme est mult trublee 
e tu sire desque a quant 
seies reuertiz sire esrace la meie aneme 
salue mei pur la tue misericorde 
kar nen est en mort recordement de tei 
en enfern ki regeirat a tei 
io trauaillai el mien gemissement 
noer ferai tute nuit mun lit 
de mes lermes mun lit aruserai 
oscurit pur amertet mis oilz 
io sui deguasté de tuz mes enemis 
deseurez de mei tuit ki uurez felonie 
kar li sires oit la uoiz del mien plurement 
oit la meie preiere 
li sires la meie ureisun receut 
seient cunfundu e seient conturbé forment tuit mi enemi 
seient returné e seient cunfundut suddement 
sire li miens deus en tei esperai 
salue mei de tuz les parsiwanz mei e deliure mei 
que par auenture ne prenge si cume liun la meie aneme 
delazret e ne seit ki la sustraet 
sire li miens deus se io fis iceo 
se est felenie en mes mains 
se io rendi as gueredunanz a mei mal 
e lessai les miens enemis uuiz 
parsiwet li enemis la meie aneme e aprienge 
e defult en terre la meie uie 
e la meie glorie en puldre aliut tutes ures 
dresce sire en ta fuirur 
seies esleuét desdeinanz sur mes enemis 
e esdresce a mei al iugement que tu mandas 
e la congragatiun des lignees auirunt tei 
e pur iceste en halt seies repairét 
li sires iugerat les pueples 
iuge mei sire selunc la meie iustise 
e selunc la meie simplicitet que est en mei 
serat deguastét le mal des pecheurs 
e serat confermét li iustes 
li pruuerre del quer e des reins 
deus li iustes 
li miens escuz en deu 
ki saluet les dreituriers de quer 
deus iustes e fort 
manecanz tute iurn 
nient repeirant 
sa espee aguserat 
suen arc tendit e apareillat lui 
en lui apareillat les uaisels de mort 
ses saietes a ardeir uurat 
este tei enfantat felunie 
e cunceude le dolur 
enfantat mencunge 
le lac auurit e fuit lui 
e chait en la mort la quele il uurat 
serat returnét sa dolur en sun chief 
e sur la uertiz de lui sa felunie decenderat 
io regeirai al seignur sulunc sa iustise 
e chanterai al num del seignur tres halt 
sire nostre seignurere 
cum grant est li tuens nums en tute terre 
ki posas la tue glorie sur les ciels 
de la buche de enfanz e de aleitanz parfesis tu loenge 
pur les tuens auersaries 
que reposet li enimis e li uengierres 
kar io uerrai les tuens ciels ueures de tes deiz 
la lune e les esteilles que tu apareillas 
quel chose est uem kar tu recordes de lui 
u li filz de ume kar tu uisitaes lui 
amenuisant lui petit meins de deu 
de glorie e de bealte curuneras lui 
tu durras a lui poeste sur les ueures de tes mains 
tutes choses posas desuz ses piez 
ueilles e tuz les armenz 
ensurquetut e les bestes de chanmp 
les oisels del ciel e les peissun de la mer 
ki trespassent les sentes de la mer 
sire nostre seignurere 
cum grant est li tuens nums en tute terre 
ie regehirai al seignur en tut mun quer 
io recunterai tutes les tues merueilles 
io esleecerai e esioirai en tei 
io chanterai al tuen num haltisme 
cum chaerunt li mien enemi ariere 
e trebucerunt e perirunt de la tue face 
kar tu fesis le mien iugement e la meie acheisun 
tu siez sur solier iugierres de iustise 
tu encrepas les genz detruisis le felun 
le num d eals en esfacaz pardurabletet e asiduelment 
de l enemi sunt aemplies les sultiues en fin 
e les citez subuertis perit lur memorie ot eals meemes 
li sires acertes en parmenabletet serrat 
il establit a iugier sun solier 
e il meeme iugerat le cercle en iustise 
il iuget les pueples en ueltez 
e il serat sires eslieuement a l aprient 
eslieuement cuuenable en anguisse 
e il s afierunt en tei ki cuneurent le tuen num 
kar tu ne deguerpis les queranz tei sire 
chantez al seignur abitere de sion 
annuncez en pueples les mueisuns de lui 
kar il requeranz le sanc d eals recordat 
e nient ubliat la clamur des poures 
li sires ad merci de mei 
il uit la meie affliciun de mes enemis 
ki eshalcet mei des portes de mort 
que io recunte tutes tes loenges 
es portes de la fille sion 
io esleescerai el tuen saluable 
plungé sunt la gent el destruement que il firent 
en la reit la quel il repunstrent pris est lur piet 
cuneuz est li sires iugemenz fesanz 
en le ueure de ses palmes chait li fels 
par suen parmenable serunt tresturnét li felun 
en enfern tutes les genz chi ublierent deu 
kar nient en parmanabletet a ubliance iert li poures 
l atendement des poures nient ne perirat en parmanabletet 
dresce sire ne seit confortét uem 
seient iugiét les genz deuant la tue face 
pose mei sire crieme a eals 
sacent les genz sei estre umes tutes ures 
purquei sire estas tu en luein 
tu despis en tens de anguisse 
en l orguil del felun art li poures 
seient pris es felunies que il penserent 
kar est loét li fels sur le desirer de sa aneme 
e li auers esioisanz a sei 
blasmat le seignur 
li fels sulunc la haltesce de sa forsenerie ne requerrat 
e nen est deus en tuz les pensez de lui 
enfantent ses ueies en tut tens 
en loin sunt les tuens iugemenz de la face de lui 
tuz ses enemis despit 
il parolet en sun quer ne serai mout 
en generatiun e generatiun serai senz mal 
de maleicun sa buche est pleine 
e de boisdies e de auarice 
desuz sa langue dolur e felunie 
il siet aguetanz deiuste les porches 
en repostailles que il ociet le nient nuisant 
li oil de lui les tuens forz auirun esguardent 
agueitet en repostaille ensement cum liun en sun lit 
agueitet que il rauisset le poure 
reuisset le poure cum il atrerrat lui a la sue reit 
e defreit summetrat 
e trubucherat par ses forces uaillantment 
il dist en suen quer deus at ubliét 
repunst sa face ne reguarderat en parmanablete 
dresce tei sire deus lieue la tue main 
ne uoilles ublier les poures 
purquei blasmet li fels deu 
disanz en sun quer que ne requeret 
tu ueis que tu trauail e forsenerie esguardes 
que seit dunét en ta main 
a tei serunt deguerpit li tuen fort 
a l orfenin tu ies faiz aidiere 
detrible le braz del felun e del maligne 
tu querras la felunie de lui e nient ne truueras 
li sires reis del siecle de parmanablete 
perirent les genz de la terre de lui 
le desiderie des poures ois sire 
apareillas que le quer d eals oiet la tue oreille 
que iuges le orphenin e l aprient 
e ne se en ultre enorguillisset uem de terre 
el seignur esperai 
cument dites uus a la meie aneme 
tresuole el munt cume oisel 
kar este tei li felun tendirent lur arc 
poserent lur saiete sur la corde 
que il saietent en repust les dreiturers par quer 
kar les leis departies sunt 
li iustes quel chose uurat 
li sires en suen temple 
li sires el ciel li trones de lui 
li ueil de lui uirent 
les surcilz de lui prueuent les filz des umes 
li sires le iuste prueuet 
le felun acertes e l amant felunie het l aneme de lui 
il plut sur les feluns laz 
fous e sulfre e espiriz de tempestez 
la partie del chalice d eals 
kar li iustes sires iustises amat 
dreit uerrat la face de lui 
salf mei sire kar defist merciables 
kar amenuisét sunt li fedeil des filz des umes 
en uein parole chascuns al suen pruesme 
leure trecherus en quer e en quer parlerent 
desperdet li sires tutes leures trecheruses 
langue granz choses parlant 
chi distrent nostre langue esforcums 
leures ot nus sunt 
li quels est nostre seignurere 
pur le destruiement des suffraitus e le gemissement des poures 
ore m esdrecerai dit li sires 
ieo poserai en saluable l aie d eals 
li parlement del seignur parlement net 
argent de fou pruuét deseuré de la terre 
culét a set duble 
tu sire guarderas iceles choses 
guarderas nus de ceste generatiun en parmanablete 
en auirunement li felun irunt 
cum il serunt eshalciét li tres uil des filz des umes 
desque a quant sire ublieras tu mei de tut en tut 
desque a quant repundras ta face de mei 
desque a quant poserai io cunseilz en la meie aneme 
dolur en mun quer par iurn 
desque a quant serat eshalciét li enemis miens sur mei 
repaire e oi mei sire li miens deus 
enlumine les oilz que ie unches ne dorme en mort 
que alcune fiede ne diet li meins enemis io mult ualui 
enuers lui 
li mien enemi se esleecerunt cum io serai esmout 
ieo acertes en la tue misericorde me afi 
esleecat li miens quers en tuen saluable 
io chanterai al seignur chi rendit a mei bones choses 
dist li fols en sun quer 
nen est deus 
corrumput sunt e abominables fait sunt li estudius 
nen est chi facet bien 
li sires del ciel esguardat sur les filz des umes 
que il ueist se fust entendanz u requeranz deu 
tuit se deseurerent ensembleement engluét sunt 
nen est chi facet bien 
nen est desque a un 
dune cunuistrunt tuit icil qui ourent felunie 
qui deuurent mun pople si cum uiande de pein 
deu n apelerent 
iloc crierunt de pour 
kar deus est en generatiun dreiturire 
le cunseil des poures cunfundistes 
kar li sires est esperance de lui 
ki durat de sion salud en israel 
quant ramerrad li sires la cheitiuited de sun pople 
esioirat iacob e eslecerat israel 
sire li quels hanterat en tuen paueillun 
e li quels abiterat el tuen saint munt 
chi uait senz tache e ueuret iustise 
e parolet ueritet en sun quer 
chi nen est legiers en sa langue 
ne ne fist a sun cumpainun mal 
e reproce ne sustint sur sun ueisin 
despit li oilz de lui les engres 
les cremanz acertes nostre seignur glorifiet 
il iuret que il se turmentet e nen est receut 
sa pecunie ne dunat a usure 
e duns enuers le nient nuisable ne receut 
chi fait ices choses ne serat mout en parmanabletet 
warde mei deus kar io esperai en tei 
disanz al seignur li miens deus tu ies 
bien a mei nen est senz tei 
as sainz chi sunt en sa terre e as fesanz granz choses 
tute ma uolentet en eals 
serunt multipliét lur ideles apres le dos des siwanz 
ne sacrifierai les purgustemenz d eals de sanc 
ne ne prenderai lur nums en mes leures 
li sires partie de la meie heriteth del mien chalice 
tu purseierre de la meie sort 
les lignes chairent a mei en tres beles choses 
e la meie herediteth est bele 
ieo benistrai le seignur chi dunat a mei cunseil 
ensurquetut e par nuiz apristrent mei mes reins 
io proposai le seignur en mun esguardement tutes ures 
kar deuers les destres est mei que io ne seie cummout 
pur ices choses est esleeciez mis quers e esleecerat ma langue 
e la meie charn abiterat fiancusement 
kar nient ne deguerpiras la meie aneme en enfern 
ne ne durras le tuen merciable uedeir corruptiun 
tu mustres a mei la sente de uie 
saullableteth de leeces deuant le tuen uult 
bealtez en ta destre parmanables 
oi deus le dreiturier 
entent la meie preiere 
en tes oreilles parceif la meie ureisun 
senz leures de mentsunge 
del tuen esguardement li miens iugemenz isset 
li tuen oil ueient ueltez 
tu pruuas le mien quer e uisitas par nuit 
tu suflas mei e nient ne truuas 
mes pensez trespasser ma buche 
en le eoure adam pur les paroles des tues leures 
ieo guardai les sentes de larrun 
sustien mes pas en tes sentes 
e nient ne esculurgerunt mes estraces 
io apelai tei kar tu orras mei deus 
encline la tue oreille a mei oi la meie parole 
merueilluse fai la tue misericorde saluerre des esperanz 
des cuntreestanz a la tue destre 
guarde mei ensement cume la purnele dedenz en le oil 
en l umbre de tes eles cueure mei 
de la face des feluns deguastanz mei 
li mien enemi la meie aneme auirunerent 
par lur craisse enclostrent 
e par lur buche parlerent orgeillusement 
alanz enuers mei ore auirunerent mei 
lur oilz poserent decliner en terre 
la semblance de lui si cum del liun desirant la preie 
e si cum li chael del liun seant en repostailles 
escresce sire uien la face de lui encurue lui 
salue la meie aneme del felun chi est la tue espee 
de baruns de la tue main sire chi mort sunt en parfund 
des quels partie en uie 
e des quels de tues repostailles aemplis lur uentre 
chi serunt saulé de lur filz 
e lerrunt lur remesilles a lur enfanz 
io acertes en iustise uerrai la tue face 
io serai aemplit cum io ueillerai de la tue semblance 
ieo amerai tei sire ma force 
li sires la meie pierre e la meie force e li miens saluere 
li miens deus li miens forz io espererai en lui 
li miens escuz e corne de ma salut li miens receuerre 
le loét seignur io apelerai 
e de mes enemis serai salf 
auirunerent mei les cordes de mort 
e les ewes de deeblie esponterent mei 
les cordes de enfern auirunerent mei 
auancierent mei li laz de mort 
en la meie tribulatiun io apelerai mun seignur 
e al mien deu io crierai 
il orrat del suen saint temple la meie uoiz 
e la meie clamur deuant la face de lui uendrat en ses oreilles 
comoue est e tremblat la terre 
e li fundement des munz sunt escus 
e quassét kar il est iriez 
muntat li fums de la fuirur de lui 
e li fous de la buche de lui deuuranz 
li charbun sunt espris de lui 
enclinat les ciels e decendit 
e le oscurte desuz ses piez 
e muntat sur cherubin e uolat 
e uolat sur les pennes del uent 
posat teniebres sa repostaille 
en auirunement de lui sun tabernacle 
tenebruses ewes es nues de l ethere 
pur fuildre en l esguardement de lui nues trespasserent 
gresille e charbuns de fou 
e entunat del ciel li sires 
e li haltisme dunat sa uoiz 
gresille e charbuns de fou 
e enueiat ses saietes e departit eals 
fuildres multipliat e conturbat eals 
a aparurent effusiuns de ewes 
e descuuert sunt li fundament del cercle 
del tuen encrepement sire 
de l encrepement de l espirit de ta fuirur 
il enueiat de halt receut mei 
forstraist mei de multes ewes 
il deliurat mei de mes enemis tres poanz 
e de ices ki hairent mei kar plus forz de mei esteient 
deuancirent mei el iurn de la meie afflictiun 
e faiz est li sires mes firmamenz 
e forsmenat mei en ampletet 
deliurat mei kar ie ploi a lui 
gueredunat a mei li sires sulunc la meie iustise 
e sulunc la netedet de mes mains rendit a mei 
kar ie guardai les ueies del seignur 
e ie ne fis felunessement de mun deu 
kar tuit li suen iugement el mien esguardement 
e les cumandemenz de lui ne deseurai de mei 
e ie fui nient maculez ot lui 
e ie guardai mei de la meie felunie 
e restablit a mei li sires sulunc la meie iustise 
e sulunc la netedet de mes mains en l esguardement de ses oilz 
ot le saint tu seras sainz 
e ot hume nient nuisant nient nusantment feras 
ot le eslit tu seras esliz 
e ot puruers tu puruertiras 
kar tu le tuen poure pueple salueras 
e les halz oilz humilieras 
kar tu enlumines la meie luserne sire 
li miens deus tu enlumineras les meies teniebres 
en tei acertes ie currai ceinz 
e el mien deu ie tressalderai le mur 
deus nient maculee la ueie de lui 
le parlement del seignur par fou esmeré 
escuz est de tuz les esperanz en sei 
kar li quels est deus estre le seignur 
e li quels forz estre nostre deu 
deus ki ceinst mei force 
e posat nete la meie ueie 
auelinanz mes piez as cerfs 
e sur haltes choses establisanz mei 
enseignanz meies mains a bataille 
e ordenanz cume arc de arein les miens braz 
tu dunas a mei escut de la tue salut 
e la tue destre cunfortat mei 
e la tue swatume cunstreinst mei al uencur 
e la tue swatume multipliat mei 
tu purluigneras les miens pas suz mei 
e nient ne defaldrunt li mien talun 
ie parsiwerai les miens enemis e si s prendrai 
e nient ne returnerai desque ie deguaste eals 
ie trencherai eals e nient ne purrunt leuer 
il charrunt suz mes piez 
tu ceinsis mei de force a bataille 
tu encuruerras les encuntrestanz a mei suz mei 
de mes enemis tu dunas a mei le dos 
e les haanz mei desparpeillas 
il crierunt e ne serat ki s saluet 
al seignur e nient ne orrat eals 
ie esfacerai eals si cume puldre deuant la face del uent 
cume palud des places deieterai eals 
tu salueras mei des cuntrediz del pueple 
poseras mei el chief des genz 
li pueples que ie ne cunuis seruirat a mei 
par oiement de oreille obeirat a mei 
li fil estrange mentirunt a mei 
li fil estrange decurrunt 
e serunt cuntrait en lur anguisses 
uit li sires e benedeiz li forz deus 
e serat eshalciét deus de la meie salut 
deus ki dunaes ueniances a mei 
e asembles pueples suz mei 
ki guardes mei de mes enemis 
e des cuntrestanz a mei lieues mei 
de hume felun deliure mei 
pur iceo ie regeirai a tei en genz sire 
e al tuen num ie chanterai 
al magnifiant les saluz de sun rei 
e fesanz misericorde a sun crist dauid 
e a sa semence desque en parmanabletet 
li ciel recuntent la glorie de deu 
e l oure de sa main annuntiet li firmamenz 
li iurz del iurn forsmet parole 
e la nuit a la nuit demustret science 
nen est parole e ne sunt paroles 
as quels ne seit oie la uoiz d eals 
en tute terre eisit li suens d eals 
e es fins del cercle les paroles d eals 
al soleil posat tabernacle en eals 
e il ensement cume espus eisanz de sa chambre 
esleecat si cume forz a curre sa sente 
de la suureinitet del ciel li eisemenz de lui 
e li encuntrecuremenz de lui desque a la suureinitet de lui 
nen est ki se repunet de sa chalur 
la lei del seignur nette 
cunuertanz l aneme 
le testimonie del seignur fedeil 
sapience dunanz as petiz 
li cumandement del seignur dreit 
esleecant quer 
li mandement del seignur luisable 
enluminanz oilz 
la crieme del seignur nez 
parseueranz en siecle 
li iugement del seignur ueir 
iustifiét en els meemes 
desirable sur or fin et pur 
precius mult 
e plus duilz sur miel 
e ree surundant 
dunt e li tuens serfs enseinnera eals 
en guarder eals mult fruit 
les errurs li quels entendera 
de mes ocultes choses neie mei 
des orgeillus acertes deliure tuen serf 
se il ne seignurerunt de mei 
dunc serai ieo nez 
e serai neiez de tres grant forfait 
seient pleisanz les paroles de ma buche 
e li purpensemenz de mun quer el tuen esguardement 
sire la meie force e li miens raachatierre 
oied tei li sires en iurn de tribulatiun 
cueure tei li nums del deu iacob tutes ures 
enueie a tei aiude de saint 
e de syon esforce tei 
remembrere seit de tut le tuen sacrefise 
e li tuen sacrefise seit feit cras tutes hures 
duinst a tei sulunc le tuen quer 
e tute la tue uolentet aemplisset 
nus serums loét el tuen saluable 
e el num del nostre deu merrums charoles 
aemplisset li sires tutes les tues petitiuns 
ore sai ie que li sires saluerat sun crist 
il orrat lui de suen saint ciel 
en la force de la salut de la destre de lui 
cist en curres e cist en cheuals 
nus acertes el num del seignur 
de nostre deu serum recordét 
il sunt encuruét e chairent 
nus acertes leuames e sumes esdrecié 
sire salue le rei 
il orrad nus 
el iurn que nus apelerums 
sire en ta force esleecerat li reis 
e en la tue salut esleecerat forment 
le desiderie de sun quer dunas a lui 
e de la uolentet de ses leures ne deceus lui tutes ures 
kar tu deuanciras lui par beneicuns de buntet 
tu poseras en sun chief curune de pur or 
uie requist tei e tu li dunas 
lungur de iurz en siecle e en parmanabletet 
grant est la glorie de lui en tuen saluable 
glorie e bealte poseras sur lui 
tu poseras lui beneicun parmanable 
tu halegriras lui de leece enuers tun uult 
kar li reis s afierat el seignur 
e en la misericorde del halt ne serat despit 
truist la tue main tuz tes enemis 
la tue destre truuerat les haanz tei 
tu poseras eals si cume furn de feu 
el tens del tuen uult 
li sires en sa fuirur trebucherat eals 
e deuurrat eals li fous 
le fruit d eals de terre perdras 
e la semence d eals des filz des humes 
kar il enclinerent sur tei mal 
il penserent felunie la quele il ne pourent 
kar tu poseras eals espalde 
tes cordes fermeras encuntre les faces d eals 
seies eshalciét sire en la tue force 
nus chanterums e recunterums les tues forces 
deus li miens deus li miens purquei deguerpis mei 
luin de ma salut les paroles de mun rugisement 
li miens deus ie crierai par iur e tu ne l orras 
e par nuit nen est teisance a mei 
e tu saint abiterre 
loenge de israel 
en tei afiét sunt li nostre perre 
afiét sunt e tu saluas eals 
a tei crierent e sunt salué 
en tei sunt afiét e ne sunt cunfus 
ie acertes sui uerms e nient bers 
repruce de humes e despit de pueple 
tuit li ueant mei escharnissent mei 
abaissent la leure mueuent le chief 
il fuit al seignur 
saluet lui deliuret lui 
kar il uuelt lui 
tu acertes li miens cumbatere del uentre 
la meie fiance des mameles ma merre 
en tei sui deietez del leu d engendreure 
del uentre ma merre li miens deus tu ies 
ne seies luin feid de mei 
kar la tribulatiun est pruceine 
kar nen est aiuerres 
auirunerent mei mult ueel 
li tor de basan auirunerent mei 
ouurirent sur mei lur buche 
si cume liuns pernanz e ruianz 
si cume ewe sui espanduz 
e deseuré sunt tuit li mien os 
faiz est li miens quers si cume cire 
remise el milliu de men uentre 
assechad si cume test la meie fortece 
e la meie langue aerst a men palais 
e en puldre de mort detraisis mei 
auirunerent mei ueneurs 
li cuncilies des pesmes auirunad mei 
il lierent mes meins e mes piez 
il numbrerent tuz mes os 
les quels il reguardant uirent en mei 
departirent mes uestemenz a sei 
e sur mun uestement mistrent sort 
tu acertes sire ne seies fait luing 
tu la meie fortece en ma aie te haste 
deliure de l espede la meie aneme 
de la main del chien la meie soultiue 
salue mei de la buche del liun 
e des cornes des unicornes oi mei 
ie recunterai le tuen num a mes freres 
el miliu d eglise loerai tei 
uus ki cremez le seignur loez lui 
tute la semence iacob glorifiez lui 
e cremez lui tute la semance de israel 
kar ne despist pas ne ne reuilad l atemprance del poure 
e ne repunst sa face de lui 
e cum il criat a lui il l oid 
enuers tei la meie loenge en multe eglise 
les miens uuz ie rendrai en l esguart des cremanz lui 
mangerunt li suef e serunt saulé 
loerunt le seignur li querant lui 
uiurat li quers d eals en parmanablete 
recorderunt e serunt cunuerti al seignur tutes les fins de terre 
e aurrunt deuant lui tutes les cusinages des genz 
kar del seignur est li regnes e il seignurirad as genz 
mangierent e aurerent tut li cras de terre 
deuant la face de lui curuerunt le genuil 
tuit cil ki descendent en puldre 
e l aneme de lui ne uiuerat 
e la semence seruirad a lui 
il serad recunté al seignur en generatiun 
uendrunt e annuncerunt les iustises de lui 
al pueple ki naistrat ke fist li sires 
li sire mes pastres 
e nule chose ne desiert a mei 
en paistures de erbes aclinad mei 
sur ewes de refectiun nurrid mei 
la meie aneme refist 
menad mei par les sentes de iustise 
pur le suen num 
mais ia seit iceo que ieo irai el ual de umbre de mort 
ne criendrai mal kar tu ies od mei 
la tue uerge e li tuens bastuns il me cunforterunt 
tu poseras deuant mei table 
e deuers l encuntre de mes enemis 
tu encreissas en oile mun chief 
e li miens chalices eniuranz 
mais e benignited e misericorde suzsiwerad mei 
tuz les iurz de ma uie 
e ieo abiterai en la maisun del seignur 
en lungur de iurz 
al seinur est la terre e la plented de li 
li cercles e li habiteour de lui 
il sur les mers fundad lui 
e sur les flums establid lui 
li quels munterad el munt del seignur 
e ki estaerad el saint liu de lui 
li nient nuisanz par mains e nez de quer 
ki ne eshalcad en uein la sue aneme 
e ne iurad tricherusement 
il receuerad beneicun del seignur 
e iustise de deu suen salueur 
ceste est la generatiun des queranz lui 
des queranz la tue face iacob tutes ures 
leuez portes uoz chiefs 
e seiez esleuees uus portes parmanables 
e entret i li reis de glorie 
ki est icist reis de glorie 
li sires forz e puisanz 
li sires forz en bataille 
leuez portes uoz chiefs 
e seiez esdreciees uus portes parmanables 
e si enterrad li reis de glorie 
ki est icist reis de glorie 
li sires des oz 
il est reis de glorie tutes ures 
a tei sire la meie aneme lief 
li miens deus en tei sui afiez ne seie cunfundud 
ne s esleecent en mei li mien enemi 
mais e tuit cil ki espeirent en tei ne seient cunfundu 
cunfundu seient ki unches wurerent en uein 
les tues ueies sire demustre a mei 
les tues sentes enseigne mei 
demeine mei en la tue uerte e enseigne mei 
kar tu ies deus li miens saluerre 
tei atendi tote iorn 
recorde des tues merciz 
sire e des tues misericordes 
kar il sunt de parmanablete 
des pechiez de ma iuuente e de mes felunies ne remembres 
sulunc la tue misericorde recorde de mei 
tu pur la tue bunte sire 
bons e dreiturels li sires 
pur ices choses enseignerad les pecheurs en la ueie 
il demerrad les suefs en iugement 
e enseignerat les atemprez la sue ueie 
tutes les sentes del seignur misericorde e uerted 
a icez ki guardent suen cuuenant e suen testimonie 
pur le tuen num sire 
aies merci a la meie iniquite kar granz est 
ki est icist bers cremanz nostre seignur 
le quel il enseignerad en la ueie que il eslirrad 
l aneme de lui en biens demurrad 
e la semence de lui heriterad la terre 
li segreiz del seignur as cremanz lui 
e suen cuuenant demustret a eals 
li mien oil tutes ures a nostre seignur 
kar il forsmetrad de la rei mes piez 
reguarde en mei e aies merci de mei 
kar suls e poures sui ieo 
les tribulatiuns de mun quer sunt multipliees 
de mes anguisses forsmeine mei 
uei la meie afflictiun e le mien trauail 
e porte tuz mes pechiez 
uei les miens enemis kar il sunt multiplié 
e par haine torcenuse hairent mei 
guarde la meie aneme e deliure mei 
ne seie cunfundud kar ieo esperai en tei 
simplicited e dreiture guarderunt mei 
kar ie atendi tei 
raachate deus israel 
de tutes ses anguisses 
iugiez mei deus 
kar ieo en la meie simplicite alai 
e el seignur ieo afianz ne defaldrai 
prueue mei sire e essaie mei 
suflae mes reins e mun quer 
kar la tue misericorde en l esguardement de mes oilz est 
e ieo irai en la tue uerte 
ie ne sis od humes de uanite 
e od les orgeillus nen enterrai 
ieo hai l eglise des pesmes 
e od les feluns ne serrai 
ieo lauerai en nientnuisance mes palmes 
e ieo auirunerai le tuen altel sire 
que par clere uoiz preeche ta loenge 
e recunte tutes les tues merueilles 
sire ie amai l abitacle de ta maisun 
e le liu del tabernacle de ta glorie 
ne poses od les pecheurs la meie aneme 
e od humes des sancs la meie uie 
es mains des quels est felunie 
e la destre d eals est remplie de duns 
ieo acertes en la meie simplicite irai 
raachate mei e aies merci de mei 
li miens piez estut en dreit 
en eglises beneistrai le seignur 
sire la meie lumiere e la meie salut 
qui criendrai ieo 
li sires force de ma uie 
cui reduterai 
dementiers que aprucassent a mei li maligne 
que il maniassent la meie charn 
li mien haif e li mien enemi 
il enpeinstrent e chairent 
si esterunt enuers mei herberges 
ne criendrat mis quers 
si esdrecerat encuntre mei bataille 
en iceo ieo afierai 
une requis del seignur 
iceo requerrai 
que ie abite en la meisun del seignur 
tuz les iurz de ma uie 
que ie ueie la bealtet del seignur 
e atende le temple de lui 
kar il repunst mei en la sue umbre 
el pesme iurn 
repundrat mei el segrei de suen tabernacle 
en la pierre eshalcerat mei 
lores acertes eshalcat mun chief 
sur mes enemis ki sunt el mien auirunement 
e ieo sacrefierai el suen tabernacle 
sacrefise de chant 
ieo chanterai e esioirai al seignur 
oi sire la meie uoiz de depreiant 
aies mercit de mei e oi mei 
a tei dist mis quers 
quist li miens uulz la tue face sire 
e ie requerrei 
ne repunes ta face de mei 
ne declines en forsenerie de tuen serf 
la meie aie tu fus 
ne deguerpisses mei e ne delesses mei 
deus li miens saluerre 
kar mis peres e ma mere guerpirent mei 
li sires acertes acuillit mei 
mustre a mei sire la tue ueie 
e demeine mei en dreite sente 
pur mes agueiteurs 
ne liures mei sire a l aneme des traueillanz mei 
kar drecerent encuntre mei fals testimonie 
e aperte mencunge 
ieo acertes crei que ieo ueie les biens del seignur 
en la terre des uiuanz 
atent le seignur 
cunforte tei e seit esforciez tis quers 
e sustien le seignur 
a tei sire crierai 
li miens forz ne essurdisses a mei 
que por auenture taisant a mei 
ne seie comparét a ices ki descendent en lac 
oi la uoiz de mes preieres 
cume ieo crierai a tei 
cume ie leuerai mes mains 
a ureisunier saint teon 
ne liures mei od les feluns 
e od les uuranz felunie 
ki parolent pais od lor cumpaignuns 
e est mal en lur quer 
dune sulunc lur ueure 
e sulunc le mal de lur cuntruuemenz 
sulunc le uoure de lur mains 
dune a els rent gueredun a els 
kar ne entendent es oures del seignur 
e oure des meins de lui 
destrueras els e nient n es edifieras 
benetheit li sires 
ki oit la uoiz de ma preiere 
li sires la meie fortece e li miens escuz 
en lui est afiez mis quers e ie oi aiutorie 
esleciez est mis quers 
e el mien chant ie regeirai a lui 
li sires la meie fortesce 
e force est des santeies de suen crist 
salue le tuen pueple e beneis la tue heredite 
e peis les e suslieue eals desque en pardurablete 
aportez al seignur les filz des multuns 
aportez al seignur e glorie e emperie 
aportez al seignur glorie al nun de lui 
aurez le seignur en sainte bealtet 
la uoiz del seignur sur ewes 
li deus de glorie entunat 
li sire sur multes ewes 
la uoiz del seignur en fortesce 
la uoiz del seignur en bealtet 
la uoiz del seignur freinant les cedres 
e freindrat li sires les cedres libani 
e esparpeillerat eals ensement cum le ueel libani 
e sarion essement cumme filz des unicornes 
la uoiz del seignur departanz la flamme del fou 
la uoiz del seignur enfanter faisanz le desert 
enfanter ferad li sires le desert de cades 
la uoiz del seinor estricanz as cers 
e descuueranz les landes 
e en sun temple chasquuns parolet glorie 
li sire el deluuie abitet 
e serrat li sires reis en parmanablete 
li sires la force a suen pueple durrat 
li sires beneistrat a suen pueple en pais 
ieo essalcerai tei sire kar tu saluas mei 
e nient ne esleescas les miens enemis sur mei 
sire li miens deus 
ieo criai a tei e tu sanas mei 
sire tu forsmenas de enfern la meie aneme 
tu uiuifias mei que ie ne descendisse en lac 
chantez al seignur li suen merciable 
e reieissez a la memorie de sa saintedet 
kar aturnee est ire de lui 
e uie en la sue misericorde 
al uespre demurrat pluremenz 
e el matin loenge 
ieo acertes dis en la meie abundance 
ne serai mout en parmanableteth 
sire en la tue uolentet 
tu establis al mien munt force 
tu mucas ta face 
e ieo sui faiz conturbez 
al seignur crierai 
e a deu depreierai 
quel prufit est en mien sanc 
cum ie descenderai en corruptiun 
dunne regehirat a tei puldre 
u anuncierat la tue uertet 
oi sire e aies merci de mei 
sire aiuuerre seies a mei 
tu conuertis la meie pleinte en cuer a mei 
deslias men sac e ceinsis mei de leesce 
que loet tei glorie e ne taiset 
sire li miens deus en parmanabletet ieo regehirai a tei 
en tei sire esperai 
ne seie cunfundut en parmanabletet 
en la tue iustise salue mei 
encline a mei la tue oreille 
isnelement deliure mei 
seies a mei en pierre fortisme 
e en maison guarnie que tu salues mei 
kar la meie pierre e men guarnissement tu ies 
e pur le tuen num li miens duitres seras e nurriras mei 
tu forsmerras mei de la rei que il repunstrent a mei 
kar tu es la meie force 
en la tue main cumanderai le mien espirit 
tu raachatas mei sire deus de uertet 
tu hais les guardanz uanitez en uein 
ieo acertes el seignur m afiai 
ieo m esioirai e esleecerai en la tue misericorde 
kar tu ueis la meie afflictiun 
tu cuneus les trauailz de ma aneme 
e ne cunclusis mei es mains de l enemi 
tu posas en laur mes piez 
aies merci de mei sire kar ieo sui trauailléd 
chacius deuint en desuerie li miens oilz 
la meie aneme e mis uentres 
kar deguastees sunt en plur mes uies 
e li mien an en gemissemenz 
enfermee est en iniquite ma force 
e li mien os deuindrent purri 
enuers tuz mes enemis sui faiz reproce 
e a mes ueisins trop 
e crieme a mes cuneuz 
ki uedeint mei es places fuiaeient mei 
a ubliance sui liurez ensement cum morz de quer 
faiz sui si cume ueisels perduz 
kar ieo oi lae reproce de mulz 
congregatiun en auirunement 
cum aunassent cunseil enuers mei 
e que il tolissent la meie aneme purpensoent 
ieo acertes en tei esperai sire 
ie dis li miens deus tu es 
en la tue main sunt li mien tens 
deliure mei de la main de mes enemis 
e des persiwanz mei 
mustre la tue face sur le tuen serf 
salue mei en la tue misericorde 
sire que ie ne seie cunfundut kar ie apelai tei 
seient cunfundut li felun 
taisent en enfern 
seient fait mut leures de mencungie 
ki parolent cuntre le iuste dures choses 
en orguil e en despit 
cum grande est la buntet 
ouré as as esperanz en tei 
la quele tu repunsis as cremanz tei 
ouré as esperanz en tei 
en l esguardement des filz des humes 
tu repundras eals en la cuuerture de tuen uult 
de la duresce de hume 
tu repundras eals en umbre 
de la cuntredictiun des langues 
benedeiz li sires 
ki merueilluse fist sa misericorde a mei 
en citet guarnie 
ieo acertes ie dis en ma esbaisur 
ieo sui deietét de l eswardement de ses oilz 
gieres nen ois la uoiz de la meie preiere 
cum ieo crioue a tei 
amez le seignur tuit ses merciables 
les fedeeilz guardet li sires 
e gu redurrat a ces ki asez oeurent orguil 
seit cunfortét e esforciét uostre quer 
tuit ki atendez le seignur 
benourez al quel est pardonee sa felunie 
e en repuns est sis pechiet 
bonourez li huem al quel ne acunterat li sires iniquitet 
e ne est en sun espirit tricherie 
en mien ruiement tute iurn 
pur ceo que ie toi atriblé sunt li mien os 
en mien ruiement tute iurn 
kar par iur e par nuit est agregee 
sur mei la tue mains 
turnez sui en ma miserie cum enarsist estez parmenablement 
tote ueie 
men pechie cuneut faz a tei 
e ma iniquite ne repun 
ieo dis ieo regehirai ma felunie al seignur 
e tu tolis la iniquite de men pechie tutes ures 
tens truuanz que cume surunderunt ewes multes 
pur iceste uret toz merciables a tei 
tens truuanz que cume surunderunt ewes multes 
a celui ne aprisment 
tu ies la meie defensiuns 
de l enemi tu guarderas mei 
la meie loenge saluanz des auirunanz mei tutes ures 
ieo enseignerai tei e musterai a tei ueie par la quelle ailles 
e ieo purpenserai de tei par mun oil 
ne uoilles estre feit si cume cheuals e muls 
es quels nen est entendance 
en cheueistre e en frein lur maiseles cunstrein 
ki ne aprisment a tei 
mult sunt dolurs de felun 
le afiant acertes el seignur misericorde auirunerat 
esleeciez uus el seignur 
e seiez loét tuit dreiturel par quer 
loez iuste le seinur 
dreituriers cuuient loenge 
regehissez al seignur en harpe 
en saltier de dis cordes chantez a lui 
chantez al seignur nuuel chant 
amiablement esioissez en chant 
kar dreite est la parole del seignur 
e tute la sue oeure en fei 
il aimet iustise e iugement 
de la misericorde del seignur pleine est la terre 
par la parole del seignur li ciel sunt fermét 
e par l espirit de sa buche tut l aurnement de eals 
asemblanz ensement cum en bouz les ewes de mer 
posanz en tresors les abismes 
criemet le seignur tute terre 
lui meesme criengent tuit li abiteour de cercle 
kar il mandat e faiz est 
lui cumandant estout 
li sires desliat le cunseil des genz 
uaines fait les cogitatiuns des pueples 
le cunseil del seignur en parmanabletet esterat 
les cogitatiuns de sun quer en generatiun e en generatiun 
bonouree la gent de la quele est li sires ses deus 
li pueples que il eslist en hereditet a sei 
del ciel reguardat li sires 
uit tuz les filz adam 
de sun tres ferm siege esguardat 
a tuz les habiteurs de terre 
feinnanz perment le quer d eals 
entendanz tutes lur oeures 
ne serat saluét li reis en la multitudine de sun host 
ne li forz ne serat deliurét en la multitudine de sa uertut 
deceuables cheuals a salut 
e en la multitudine de sa force ne saluerad 
este uus li oilz del seignur sur les cremanz lui 
e sur les atendanz sa misericorde 
que il deliuret de mort l aneme d eals 
e uiuefiet eals en faim 
nostre aneme atendit le seignur 
nostre aie e nostre escuz il est 
kar en lui esleecerat nostre quer 
kar en suen saint num espererums 
seit la tue misericorde sire sur nus 
si cum nus atendimes tei 
ieo beneistrei le seignur en tut tens 
tutes ures sa loenge en ma buche 
el seignur esleecerat la meie aneme 
oient li suef e esleecent 
magnifiez le seignur ot mei 
e eshalcums le num de lui uelment 
ieo quis le seignur e il oit mei 
e de tutes mes anguisses deliurat mei 
esguardez a lui e ensemble curez 
e uostre uult nient ne ruuirunt 
cist poures criat e li sires l oit 
e de tuz ses tribulatiuns saluat lui 
auirunet li angeles del seignur 
en auirunement les cremanz lui e deliuerrad eals 
gustez e ueez que bons est li sires 
bonourez li huem ki espeiret en lui 
cremez le seignur li suen saint 
kar nen est suffraite as cremanz lui 
li leun busuignerent e fameillerent 
mais as queranz nostre seignur ne desserat tut bien 
tutes ures 
alez fil oiez mei 
la creime nostre seignur ieo enseignerai uus 
ki est huem ki uoillet uie 
amanz uedeir bons iurz 
guarde la tue langue de mal 
e tes leures que il ne paroillent trecherie 
turne arriere de mal e fai bien 
quier pais e parsui icele 
li oil del seignur as iustes 
e ses oreilles a la clamur d eals 
li uulz del seignur encuntre les fesanz mal 
que perdet de terre la memorie d eals 
crierent li iuste e li sires oit eals 
e de tutes lur trauailz deliurat eals 
pres est li sires as triblez par quer 
e les defraiz par esperit saluerat 
mulz sunt mals al iuste 
e de tuz iceals deliurat lui 
li sires guarde tuz les os de lui 
un de ceals ne serat depeciét 
ocirrat le felun sa malice 
e li haanz le iuste serunt culpét 
raendrat li sires les anemes de ses sers 
e ne serunt blasmét tuit li esperant en lui 
iug sire les miens auersaries 
escumbat encuntre les penanz mei 
pren escut e hanste 
e esdrece en la maeie aie 
forstrai espee e purpren 
deuers contraire le parsiwant mei 
di a la meie aneme la tue salut ieo sui 
seient cunfundut e aient uergoigne 
ki quierent la meie aneme 
seient returné arere e seient cunfundut 
ki pensent mal a mei 
seient fait si cume puldre deuant la face del uent 
e li angeles nostre seignur debutet 
seit la ueie d eals teniebres e esculurgement 
e li angeles nostre seignur parsiwe eals 
kar en uein repunstrent a mei les agueiz de lur rei 
senz achaisun foirent a ma aneme 
uienget a lui chaitiuetet que il mescunuist 
e la reit que il repunst prenget lui 
e chiecet en cheitiuetet 
mais la meie aneme esioirat el seignur 
e si s esleecerat en sa salut 
tut mes os dirrunt 
sire ki est semblanz a tei 
deliuranz le suffraitus del plus ueisus 
e le poure e le mendi del cruel 
li susleuant testimonie felun 
les choses que que ie ne saueie demandowent mei 
il rendeient a mei mals pur bien 
barainete de ma aneme 
ieo acertes cum ieo fusse affebli de eals 
esteie uestut de haire 
ieo humiliowe en ieunie la meie aneme 
e la meie oreisun a men sein repairera 
ensement cum a cumpaignun ensement cum a men frere issi alowe 
si cume plurante merre triste esteie encuruéd 
e en la meie enfermetet s esleescowent e esteient asemblé 
cuilleit sunt enuers feranz mei 
e ieo ne saueie 
les depecanz e nient taisanz 
en feignement de feintes paroles 
fremisseient encuntre mei ot lur denz 
sire cum grand choses tu uerras 
cunuertis la meie aneme de ses cheitiuitez 
e des leuns la meie sultiue 
ieo regehirai a tei en grant eglise 
en fort pueple ieo loerai tei 
nient ne s esleecent sur mei mi enemi mencungier 
haant mei en uein cuntrepensant par oil 
kar pais il ne parolent 
mais en raueine de terre 
paroles deceuables grundillent 
e aourirent sur mei lur buche 
distrent wach wach uit li nostre oilz 
tu l ueis sire ne taises 
sire ne seies enluignét de mei 
seies esburuciéd e ueille el mien iugement 
mes deus e mes sire en la meie cause 
iuge mei sulunc la tue iustise sire li miens deus 
e que il ne esleecent par mal a mei 
e ne dient en lur quer 
wach wach a nostre aneme 
e ne dient tranglutums lui 
seient cunfundut e seient uergugnié perment 
ki s esleecent en la meie afflictiun 
seient uestut de confusiun e de uerguigne 
ki sunt esleué sur mei 
ioient e esleecent ki uoelent la meie iustise 
e dient tutes ures seit magnifiéd sires 
li uuelt la pais de sun serf 
e la meie langue purpenserat la tue iustise 
tote iurn la tue loenge 
dist la felunie del felun en milliu de lui 
nient estre crieme de deu deuant ses oilz 
kar trecherusment fist enuers lui en ses oilz 
que il truuast iniquitet de lui a hair 
les paroles de sa buche sunt iniquitet e trecherie 
cessat penser que il bien feist 
iniquitet penset en sun lit 
il esterat en ueie nient bone 
mal ne deieterat 
sire el ciel la tue misericorde 
e la tue feit desque as nues 
la tue iustise si cume munz o deus 
li tuens iugemenz mult abisme 
humes e iumenz tu feras salfs sire 
cum preciuse est la tue misericorde sire 
e li fil adam en l umbre de tes eles espererunt 
il serunt eniurét de la creisse de ta meisun 
e del torrent de tes delices abeuerras eals 
kar ot tei est la funtaine de uie 
en la tue lumiere uerrums lumiere 
atrai la tue misericorde as sauanz tei 
e la tue iustise as dreiturels par quer 
ne uienget a mei piez de orguil 
e la mains des feluns nient ne me cummoeuet 
iluec chairent li uurant felunie 
debutét sunt e ne pourent susleuer 
ne uuilles tencer ot les malignes 
e ne enuies les feisanz felunie 
kar si cum erbe inelement serunt triblét 
e si cume ioute uerte fleistrirunt 
espeire el seignur e fai bien 
seies cumme pelerins en terre e seies pout de feit 
e delite tei el seignur 
e il durrat a tei les peticiuns de tuen quer 
deslie sur le seignur la tue ueie 
e afie tei en lui e il le facet 
e il forsmerrat si cum lumiere la tue iustise 
e tes iugemenz si cume midi 
tais al seignur e atent lui 
ne uoilles tencer enuers lui ki prufite en sa ueie 
enuers le ume ki fait que il penset 
lesse ire e deguerpis forsenerie 
ne uoilles tencer que tu malfaces 
kar ki malfunt il murrunt 
li atendant acertes nostre seignur il heriterunt la terre 
kar uncore un petit e ne serat li fels 
e il penserat del liu de lui e nient ne estera ferm 
li suef acertes heriterunt la terre 
e se deliterunt en multitudine de pais 
penset li fels del iuste 
e fremist enuers lui ot ses denz 
li sires acertes escharnirat lui 
ueanz que uient ses iurz 
glaiue forstraistrent li felun tendirent lur arc 
que fiergent le busuignus e le poure 
e ocient les dreiturels en la ueie 
lur glaiue entret en lur quer 
e lur arc seit depeciét 
mielz est un petit al iuste 
que multes richeises des feluns 
kar li braz des feluns serunt brisét 
suslieuet acertes les iustes li sires 
cuneut li sires les iurz des neient marguilliéd 
e le erdite d eals parmanable serat 
nient ne serunt cunfundut enl mal tens 
e es iurz de faim serunt saulét 
kar li felun perirunt 
e li enemi del seignur 
gloriant si cumme unicorne 
serunt deguastét si cume fums est deguastét 
iable prist li fels e nel rendrat 
li iustes acertes dunet e liuret 
kar ki beneeit serunt de lui heriterunt la terre 
e ki maleeit murrunt 
del seignur li alement de hume serunt confermét 
e la ueie de lui uoldrat 
cum il charrat ne serat esgenét 
kar li sires sustient la main de lui 
emfes fui e acertes ieo enueilli 
e ie ne ui iuste deguerpit 
ne sa semence querant pain 
tote iurn dunet e prestet 
e la semence de lui en beneicun 
deceiure del mal e fai bien 
e si enhabite en parmanabletet 
kar li sires aimet iugement 
e ne deguerpirat ses merciables 
en parmanabletet sunt guardét 
e la semence des feluns perit 
li iuste heriterunt la terre 
e il habiterunt el siecle sur lui 
la buche del iuste penserat saueir 
et la langue de lui parlerat iugement 
la lei de sun deu el quer de lui 
ne defaldrunt ia li suen alement 
esguardet li fels le iuste 
e si qiert que il l ociet 
li sires ne deguerpirat lui en la main de lui 
e ne damnerat lui cum il serat iugiét a lui 
atent le seignur e guarde sa ueie 
e il eshalcerat tei que tu pursiees la terre 
cum perirunt li felun tu uerras 
ieo ui le felun ruiste 
e tres fort si cume le naif uerdiant 
e ieo trespassai e este uus il ne esteit 
e ieo quis lui e nient n est truuez 
guardae simplicitet e uei le dreiturel 
kar iert al definail al barun pais 
li felun acertes serunt destruit uelment 
e la dereinetet des feluns perirat 
la salut acertes des iustes del seignur 
e la fortesce d eals en tens de tribulatiun 
e si aiderat a els li sires e si saluerat eals 
il forstrerrat eals des feluns e il saluerat eals 
kar il espererent en lui 
sire ne me arguer en la tue ire 
e en ta fursenerie ne me chastier 
kar tes saietes enfichees sunt a mei 
e si atuchat mei la tue mains 
nen est santet en ma charn de la face de ta indignatiun 
nen est pais a mes os de la face de men pechiet 
kar mes iniquitez trespasserent mun chief 
si cume pesant feis sunt agreuez sur mei 
ensemble purrirent e defistrent les meies sursaneures 
de la face de ma folie 
turmentez sui e encuruez sui mult 
tute iurn pluranz ieo aloe 
kar mes illiers sunt empliz de uergoigne 
e nen est santet en ma char 
ie enuiezci e turmentez sui trop 
ruieie del gemissement de mun quer 
sire deuant tei tut li miens desideries 
e li miens gemissemenz a tei nen est repost 
li miens quers decoreit deguerpit mei ma force 
e la lumiere de mes oilz e neis icele nen est ot mei 
li mien chier e mi cumpaignun ensement 
cum encuntre la meie liepre estourent 
e mi ueisin de luinc esturent 
e si cureient forseneement querant la meie aneme e espeschant mals a mei 
parlowent agueiz e tricheries tute iurn pensowent 
ieo acertes si cum li surz ne oeie 
e si cume li muz ne uuroe ma buche 
e ie esteie si cume huem nient oanz 
e nient auanz en sa buche repernemenz 
kar tei o sire atendoe ieo 
tu orras sire li miens deus 
kar ie dis que par auenture ne s esleecent 
e cum chancelerad mis piez sur mei seient essaucié 
kar ieo sui a plaies apareillez 
e ma dolurs encuntre mei est tutes ures 
kar la meie iniquitet ieo annuncierai 
e serai faiz tristes pur men pechiet 
li mien enemi acertes uiuanz sunt cunfortét 
e multipliét sunt li haanz mei mencungierment 
e ki rendent mal pur bien 
cuntrairioent mei por ce que ieo siwaie le bien 
ne me deguerpisses sire li miens deus 
ne ne seies esloignez de mei 
haste tei en la meie aie 
sire de la meie salut 
ieo dis ieo guarderei les meies ueies 
que ieo ne pieche en la meie langue 
ieo guarderai ma buche par taisance 
desque li fels est encuntre mei 
ieo amui par taisance 
ieo me toi de bien 
e la meie dolurs est conturbee 
eschalfat li miens quers en milliu de mei 
en la meie meditatiun espris sui par fou 
ieo parlai en ma langue 
mustre a mei sire la meie fin 
e la mesure de mes iurz quele ele seit 
que ieo sace que deseit a mei 
este uus petiz tu posas mes iurz 
e la meie uie si cume el ne seit el tuen esgardement 
tutes choses acertes sunt uanitet chasquuns huem estanz 
tutes ures 
tant sulement en imagine uait li huem 
tant sulement en uein est conturbez 
il asemblet e ne set a qui il asemblet ices choses 
ore dunches que atend ieo sire 
la meie atente tu ies 
de tutes mes errurs deliure mei 
repruece a fol ne poses mei 
ieo amui nient ne aouri ma buche 
kar tu l fesis 
tol de mei les tues plaies 
de la contencun de ta main ieo sui deguastét 
par encrepemenz pur felunie tu chastias hume 
e posas si cume tiegne les desirables choses de lui 
acertes nequedent uanitet chasquens huem tutes ures 
oi la meie ureisun sire e la meie clamur 
a la mei lerme ne te assurdisses 
kar estranges sui enuers tei 
e pelerins si cume tuit mi paerre 
esparnie a mei que ieo rie 
ainz que ie uoise e ne parmaine 
atendant ie atendi le seignur 
e enclinez est a mei e il oit la meie clamur 
e forsmenat mei de la fosse de sonement 
e de palut de fiens 
e il establit sur pierre mes piez 
il establit mes alemenz 
e il dunat en ma buche chant nuuel 
loenge a nostre deu 
uerrunt mult e criendrunt 
e esperrunt el seignur 
bonourez li huem ki posat deu sa fiance 
e nen est tresturnez as orguilz 
e as ponnees de mencunge 
multes choses fesis tu sire li mien deus 
tues merueilles e tes cogitatiuns por nus 
nient ne truuai ordre deuant tei 
se recunter les uoldrai e anumbrer 
plusurs sunt que puissent estre recuntét 
de sacrifise e de oblatiun ne busuignes 
oreilles tu fuis a mei 
sacrifeise e pur pechiet ne requisis 
dunc ie dis este uus ie uienc 
el uolume del liure est escrit de mei 
que ie feisse plaisir a tei 
li miens deus ie l uoil 
e la tue lei el milliu de mun uentre 
ie annunciai le iuste en mult eglise 
este uus mes leures ne deueerai 
sire tu l coneus 
la tue iustise ne repuns ie el milliu de men quer 
la tue feid e ta salut dis ie 
nient ne repuns ta misericorde e ta uertet 
en multe eglise 
tu sire ne deueeras les tues pietez de mei 
la tue misericorde e ta uertet assiduelment guarderunt mei 
kar auirunerent mei mals des quels nen est numbres 
cumpristrent mei mes felunies e ie ne poi uedeir 
plusurs sunt fait des cheuols de mun chief 
e mis quers deguerpit mei 
plaiset a tei sire que tu deliures mei 
sire a aaidier mei te haste 
seient cunfundut e redutent ensembleement 
li querant la meie aneme que il toillent icele 
seient tresturnét ariere e seient cunfundut 
ki uuelent a mei mals 
perissent apres lur cunfusiun 
ki dient a mei wach wach 
ioient e esleecent en tei 
tuit ki querent tei 
e dient asiduelment magnifiez seit li sires 
ki aiment ta salut 
ie acertes sui busuinanz e poures 
li sires curius serat pur mei 
la meie aie e la meie salut tu ies 
li miens deus ne demuerges 
bonuret ki purpenset del poure 
en mal iurn saluerat lui li sires 
li sires guarderat lui e uiuefierat lui 
e bonourez serat en 
e ne liuerrat lui a l aneme de ses enemis 
li sires cunforterat lui en lit de enfermetet 
tut sun lit tresturnas en la sue enfermetet 
ie dis sire aies merci de mei sane la meie aneme 
kar ie ai pechét a tei 
li mien enemi parlerunt mal a mei 
quant murrat e perirat li nums de lui 
e si il uendrat que il uisitet 
ueines choses parolet 
li quers de lui asemblerat felunie a sei 
e eissanz fors detrairat 
ensemblement encuntre mei grundilloent tuit li haant mei 
encuntre mei pensoent mal a mei 
la parole al daiable espandoent a sei 
ki dormit rient n aiusterat que resurdet 
mais e li uem mes paisibles en qui ie oi fiance 
ki maniout men pain 
leuat encuntre mei sa plante 
tu acertes sire aies merci de mei 
e ie l rendrai a eals 
en iceo cunui ieo que tu uoilles mei 
kar nient ne esleecat li miens enemis a mei 
ieo acertes en la meie simplicitet sui aidiét de tei 
e tu establiras mei deuant la tue face en parmanabletet 
beneiz li sires deus de israel 
des le siecle desque en siecle 
si cume la petite aire est aparaillé 
as arusemenz des ewes 
issi feiterement la meie aneme est aparaillé 
a tei deus 
sezelat la meie aneme a deu 
fontaine uiuante quant uendrai ie 
e aparrai deuant la tue face 
furent a mei mes lermes pains 
par iur e nuit 
cum esteit dit a mei tute iurn 
u est tes deus 
d ices choses recordai ie 
e si espandi en mei la meie aneme 
kar ie uendrai a l aumbrement 
ie me tarrai desque a la meisun deu 
en uoiz de loenge e de confessiun 
de multitudine festes celebrant 
purquei ies encuruee tu la meie aneme 
e conturbes mei 
atent le seignur 
kar uncore reiehirai a lui 
as santeifs del uult de lui 
li miens deus en mei meesme la meie aneme est encuruee 
pur ices choses si recorderei de tei 
de la terre de iordan 
e de hermoniim del tres petit mont 
li abisme l abisme apelet 
a la uoiz de tes creuaces 
tuit li tuen gort e li tuen fluet sur mei trespasserent 
par iurn mandat li sires la sue misericorde 
e en la nuit chant de lui ensemble od mei 
ureisun a deu de ma uie 
ie dirrai a deu men perre 
purquei ublias tu mei 
purquei uois ie tristes 
turmentant men enemi 
cum il me ocesissent en mes os 
repruuerent a mei mi enemi 
disant a mei tute iur 
u est tis deus 
purquei ies tu encuruee la meie aneme 
e purquei conturbes mei 
atent le seignur kar uncore reiehirai a lui 
od les santeifs de men uult e a men deu 
iuge mei deus 
e si deuise la meie cause 
de gent nient pituse 
de ume felun e tricheur deliure mei 
kar tu ies deus la meie force 
purquei deietas tu mei 
purquei uois ieo triste 
tormentant men enemi 
enueie la tue luiserne e la tue uertet 
iceols forsmerrunt mei 
e entreduirunt al tuen saint munt 
e as tuens tabernacles 
e ie enterrai a l altel deu 
al deu de leece e de mun esioissement 
e ie regehirai a tei en harpe 
miens deus 
purquei ies tu encuruee la meie aneme 
e purquei conturbes mei 
atent deu kar uncore regehirai a lui 
la saluable chose de mun uult e a mun deu 
deus od noz oreilles oimes 
nostre perre recunterent a nus 
l ueure que tu ouras en lur iurz 
en anciens iurz 
tu par la tue main les genz destruissis e plantas eals 
afflisis les pueples e fors enueias eals 
kar nient en lur espee pursistrent la terre 
ne lur braz ne saluat eals 
meis la tue destre e li tuens braz e la lumiere de tuen uult 
kar tu plous a tei 
tu meesme ies mes reis deus 
cumande pur les saluz iacob 
en tei les noz enemis uenteleruns 
el tuen num defulerums noz auersaries 
kar nient en mun arc me afierai 
ne ma espee ne saluerat mei 
kar tu saluas nus de noz enemis 
e iceals ki hairent nus cunfundis tu 
el seignur nus esleecerums tute iurn 
e al tuen num en parmanabletet regehirum tutes ures 
mais tu deietas e cumfundis nus 
e nient ne istras en noz oz 
tu turnas noz dos a l enemi 
e ki hairent nus detraistrent nus 
tu nos dunas si cume fug a deuurer 
e en genz nos desparpeillas 
tu uendis tuen pueple senz pris 
e nient ne usuras en chaniemenz d els 
tu nus posas repruece a noz ueisins 
fruchissement e escharn a ces ki esteient en nostre auirunement 
tu posas nus parole es genz 
commouement de chief es pueples 
tute iurn la meie confusiun est encuntre mei 
e la hunte de ma face courit mei 
de la uoiz del reprouant e del blasteniant 
de la face de l enemi e del uengeur 
tutes ices choses uindrent sur nus e ne ubliames tei 
ne ne mentimes en tuen cuuenant 
nen est returnét ariere nostre quers 
e ne declinerent nostre alement de la tue sente 
kar tu degetas nus el liu des draguns 
e tu couris nus de l umbre de mort 
se nus ubliames le num nostre deu 
e se nus espandimes noz mains a deu estrange 
dunne enquerrat deus iceo 
kar il cunuist les cogitatiuns de quer 
kar pur tei sumes mortifiét tute iurn 
quidiéth sumes si cume fucs de occisiun 
esbruce tei purquei dorz tu sire 
esueille tei purquei degetes tu nus en parmanabletet 
purquei repuns tu ta face 
tu ublies nostre afflictiun e nostre suffraite 
kar encuruee est en puldre la nostre aneme 
aerst a la terre nostre uentres 
adrece tei aie nus 
e rachate nus pur la tue misericorde 
rutat mis quers bone parole 
ie di les miens oures al rei 
la meie langue greffe de escriuain isnel 
par belteth plus bel ies des filz des humes 
espandue est grace en tes leures 
pur ices choses beneisquit tei deus en parmanabletet 
seies ceint de tun glaiue sur ta quisse tres forment 
par ta glorie e par ta bealtet 
prosprement munte 
pur la parole de ueritet 
e pur suatume de iustise 
e enseignerat tei espoentables choses la tue destre 
les tues saetes agues 
li pueple suz tei charrunt 
el quer des enemis del rei 
li tuens sieges deus en siecle e en parmanabletet 
ceptre de ueltet le ceptre de tun regne 
tu amas iustise e hais iniquitet 
pur iceo uinst tei deus li tuens deus de uelie de leesce 
deuant tes compainuns 
mirre en tuz tes uestemenz 
de temples iuorins des quels il esleecerent tei 
les filles des reis en la tue honur 
estout la femme en la tue destre en curune orine 
oi fille e uei e encline la tue oreille 
e ublie tuen pueple e la maisun tun perre 
e cuueiterat li reis la tue bealtet 
kar il est sires li tuens deus 
e si aur lui 
e o tu fille del fortisme en duns la tue face 
depreierunt li riche del pueple 
tute la glorie a la fille le rei dedendz 
deuant les faisses oringnes li uestement de lei 
en buclers serat menee al rei 
les uirgines la siwerunt li compaignun 
de lui serunt menét a tei 
il serunt menét en leesces e en esioement 
enterrunt la chambre del rei 
pur tes perres serunt ti fil 
tu poseras eals princes en tute terre 
ie recorderai le tuen num en tute generatiun e generatiun 
pur iceo li pueple regehirunt a tei en siecle e en parmanabletet 
deus a nus esperance e force 
aie en trauaillz ies truuez uaillant 
pur ceo ne crendrums cum serat translatee la terre 
e dequassé li munt el quer de la mer 
sunanz e enorguillisanz les suens gurz 
e demenanz mondz en la puissance de lui tutes ures 
les diuisiuns de lui esleecent la citet de sun deu 
e les tabernacles del tres halt 
deus el milliu de lui ne serat commout 
aiderat a lui deus en meesme le nessement matinal 
conturbees sunt les genz dequaissié sunt li regnes 
il dunat sa uoiz e acrauentee est la terre 
li sires des oz od nus 
nostre defenderes li deus de iacob tutes ures 
uenez e ueez les oures del seignur 
ou il ad posé les soultiuetez en terre 
il ad appaisié les batailles desque a la dereinete de la terre 
l arc debruserat e trencherat la hanste 
les chars arderat en fu 
cessez e cunissiez kar ie sui sires 
ie serai eshalciét es genz e serai eshalciét en terre 
li sires des hoz est od nus 
nostre force est li deus de iacob 
tutes ures 
tuit pueple esioiez par mains 
chantez a deu en uoiz de loenge 
kar li sires altismes est espoentables 
e reis granz sur tute terre 
il assemblat les pueples desuz nus 
e lignees suz noz piez 
il eslist a nus la sue hereditet 
la glorie de iacob le quel il amat tutes ures 
muntat deus en chant 
li sires en uoiz de buisine 
chantez a nostre deu chantez 
chantez a nostre rei chantez 
kar reis de tute terre est deus 
chantez ensegniement 
regnat li sires sur les genz 
deus siet sur sun saint siege 
li prince des pueples sunt asemblé 
al pueple del deu de abraham 
kar li deu escut de terre 
forment sunt esleué 
granz est li sires e loables mult 
en la citet de nostre deu el suen saint munt 
par especial germne par ioie de tote terre 
al munt de sion as lez de aquilun 
a la petite citet del grant rei 
deus en ses maisuns est cuneuz en aeidand 
kar este uus li rei sunt asemblé 
il trespasserent ensembleement 
il ueant issi s esbairent 
conturbé sunt merueillié se sunt 
hisdur pursist eals iluec 
la dolurs cume de enfantante 
el uent de bruissement deperceras les nefs de mer 
si cume nus oimes issi ueimes 
en la citet deu des hoz 
en la citet nostre deu 
deus fundat icele desque en parmanabletet 
tutes ures 
nus aesmames o deus la tue misericorde 
el milliu de tun temple 
sulunc le tuen num o deus 
eissi e la tue loenge desque al derein de la terre 
de iustise emplie est la tue destre 
esleest sei li munz sion 
esleecent sei les filles iude 
pur les tuens iugemenz 
auirunez sion e entur alez li 
cuntez les turs de li 
posez uostre quer es murealz 
deseurez les palais de lui 
que uus le recuntiez en la generatiun dereine 
kar il deus li nostre deus en siecle e en parmanabletet 
il iert nostre duitre en iurn de mort 
oez icestes choses tutes genz 
ot oreilles parceueiz tuit li habiteur del cercle 
tant li fil adam cum li fil de chascun home 
ensembleement li riches e li poures 
la meie buche parlerat saueirs 
e le purpense de men quer cuintises 
ieo enclinerai a parole la meie oreille 
ie aouerrai en harpe ma deuinaille 
purquei crendrai ieo en iurz de mal 
li iniquitet del mien talun auirunerat mei 
chi fiance unt en lur force 
e en la multitudine de lur richeises s enorguillisent 
frere raachatanz ne raendrat li uem 
e ne durrat a deu propiciatiun pur lui 
ne le pris de la raancun de l aneme d els 
mais reposerat sei el siecle 
e uiurat par uie parmanablement 
e nient ne uerrat mort 
cum il uerrat les sages muranz 
ensemble li fols e li nun sauanz 
e deguerpirunt a estranges lur richeises 
lor entrailes serunt lur maisuns el siecle 
lur tabernacles en generatiun e generatiun 
apelerent par lur nums lur terres 
e huem en onur ne demurrat 
semblables est as iumenz e est auelinét 
cest est la ueie de lur folie 
e apres eals deiuxte lur buche currunt tutes ures 
si cume fug en enfer sunt posét 
la mort paistrat eals 
e suzmetrunt eals li dreiturel el matin 
e la figure d eals serat triblee en enfern 
apres lur habitacle 
nequedent deus reinderat ma aneme de la main de enfern 
cum il prendrat mei tutes ures 
ne uoilles criendre cum arichit serat li uem 
cum multipliede serat la glorie de sa maisun 
kar il muranz ne toldrad od sei tutes choses 
e ne decendrat apres lui sa glorie 
kar a la sue aneme en sa uie beneistrat 
loerunt tei cum bien serat a tei 
il enterrat desque as generatiuns de lur perres 
desque a la fin ne uerrat lumiere 
uem en onur ne demurrat 
comparat sei a iumenz e serat tout 
li forz deus e li sires parlat 
e apelat la terre 
des le nessement del soleil desque al dechiement de lui 
de sion par parfite bealtet 
deus aparut 
uendrat nostre deus 
e nient ne se teirrat 
fous deuant lui arderat 
e en l auirunement de lui tempestet uailland 
il apelat le ciel desus 
e la terre que iuzst sun pueple 
asemblez a mei mes sainz 
ki fierent cuuenant en sacrefise 
e si annuncierunt li ciel la iustise de lui 
kar deus est iugiere il meesme tutes ures 
oi mis pueples e ie parlerai a israel 
e ie testimonierai tei 
deus li tuens deus ie sui 
nient pur tes sacrefises arguerai tei 
e tes sacrefises deuant mei sunt tutes ures 
ne receuerai de ta meisun uedel 
ne de tes fucs bucs 
kar meies sunt tutes les bestes des selues 
de behemoth es munz milium 
ie sai tuz les oiseals des munz 
e tute partie del champ od mei est 
se ie fameillerai ne l dirrai a tei 
kar miens est li cercles e la plentet de lui 
manierai ieo dunc charn de tors 
u le sanc des bucs beuerai 
sacrefie a deu loenge 
e rent a l altisme tes uoemenz 
e apele mei en iurn de tribulatiun 
ie deliuerai tei e tu glorefieras mei tutes ures 
al felun acertes dist deus 
que est a tei od le recuntement de mes cumandemenz 
que tu prenges mun cunuenant en ta buche 
ki hais discipline 
e ietas en ueie les meies paroles apres tei 
se tu uedeies larrun tu cunsenteies a lui 
e od les auuiltres esteit la tue partie 
la tue buche esleissas a malice 
e ta langue enginnat chant de trecherie 
seanz encuntre tun frere parloes 
e encuntre le fil de ta merre forioes repruece 
cestes choses fesis e ie toi 
tu aasmas mei a estre semblant a tei 
ie arguerai tei e proposerai deuant tes oilz 
entendez ices choses ki ubliez deu 
que ie par auenture ne rauisse e ne seit ki deliuret 
ki sacrefiet cunfessiun glorifiet mei 
e ki ordeneement uait ieo demusterai a lui la meie salut 
aiez merci de mei deus selunc la tue misericorde 
e sulunc la multitudine de tes merciz esleue les meies felunies 
mult me leue de la meie felunie 
e de men pechiet esneie mei 
kar mes folies ieo cunui 
e li miens pechiet est encuntre mei tutes ures 
a tei sul pechai e mal en tes oilz fis 
que tu seies iustifiéd es tuens sermuns 
e si uenques cum tu seras iugiéd 
este tei acertes en felunie sui cunceut 
e en pechiet enfantat mei ma merre 
este tei acertes uertet aimes tu 
reposte chose e la segreie chose de ta sapience manifesteras a mei 
tu espurgeras mei de isope e serai esneiét 
tu laueras mei e sur neif serai emblanchiz 
oit a mei feras ioie e leesce 
esleecent sei li os que tu confrensis 
repun ta face de mes pechiez 
e tutes les meies felunies esleue 
net quer crie a mei deus 
e espirit estable renouele en mes entrailles 
ne deietes mei de ta face 
e le tuen espirit ne toilles de mei 
rent a mei la leesce del tuen iesu 
e d espirit puissant cunferme mei 
ie enseignerai les feluns les tues ueies 
e li pecheur a tei reuertirunt 
deliure mei des sancs deus deus de ma salut 
loerat la meie langue la tue iustise 
sire les meies leures aouerras 
e ma buche annuntierat la tue loenge 
kar tu ne uuels que ie porte sacrefise 
e sacrefise a tei ne plaist 
sacrefises de deu espiriz atribléd 
quer atriblé e humilié deus ne despirras 
bien fai en la tue uolentet a sion 
seient edifié li mur de ierusalem 
lores receueras sacrifises de iustise 
oblatiuns e sacrifises 
lores emposerunt sur tuen altel tors 
que te glories en malice o puissanz 
la misericorde del seignur est tute iurn 
agueiz pensat la tue langue 
si cume rasuirs agud 
feisanz tricherie 
tu amas malice plus que bien 
mencunge plus que parler iustise tutes ures 
tu amas tutes paroles a deuurer 
langue tricherresse 
mais deus destruirat tei en parmanabletet 
espowenterad e esracerat tei del tabernacle 
e estrairad fors tei de la terre des uiuanz 
tutes ures e uerrunt li iuste e criendrunt 
e sur lui rirrunt 
este tei li uem ki ne posat deu sa force 
mais esperat en la multitudine de ses richeises 
e cunfortez est en ses agueiz 
ieo acertes si cume oliue uerdeant 
en la maisun deu 
esperai en la misericorde de deu 
en siecle e en parmanabletet 
ieo regehirai a tei en siecle kar tu l fesis 
e atendrai le tuen num kar bone chose 
en l esguardement de tes merciables 
dist li fols en sun quer 
nen est deus 
corrumput sunt e sunt fait aposte en felunie 
nen est ki facet bien 
deus del ciel esguardat 
sur les filz des humes 
que il ueist se est entendanz 
e requeranz deu 
tuit sunt tresturnét oelment e si aerstrent 
nen est ki facet bien 
nen est desque a un soul 
dunne cuneurent cil ki ourent felunie 
ki maniuent men pueple si cume uiande de pain 
deu ne apelerent 
iluec si crieinstrent par crieme 
la u ne esteit crieme 
kar deus esparpeillat les os des auirunanz tei 
confundu serunt kar deus purietad eals 
li quels durrat de sion santeiue chose a israel 
cum reamerrat deus la cheitiuitet de sun pueple 
si s eshalcerat iacob e si s esleecerat israel 
deus el tuen num salue mei 
e en ta force uenge mei 
deus oi la meie oreisun 
ot tes oreilles receif les paroles de ma buche 
kar li estrange s esdrecerent encuntre mei 
e li fort quistrent la meie aneme 
e ne proposerent deu en lur esguardement tutes ures 
este uus deus aiderre a mei 
li sires supuiand la meie aneme 
il rendrat mal a mes agueiteurs 
en la tue uertet deperd iceals 
uolentriuement sacrefierai a tei 
ie regehirai a tun num sire kar il est bons 
kar de tute tribulatiun deliurat mei 
e mes enemis uit li miens oilz 
oi deus la meie ureisun 
e ne despises la meie preiere 
attend a mei e oi 
humiliét sui en mun pense 
e conturbez 
de la uoiz de l enemi 
de la face del parsiwant felun 
kar purieterent sur mei felunie 
e en forsenerie cuntrariowent a mei 
li miens quers dolut en mes entrailles 
e criemes de mort chairent sur mei 
crieme e tremblur uint sur mei 
e cuurit mei oscurted 
e ie dis ki durrat a mei pennes si cume a columb 
que ie uole e me repose 
que en loin alge 
e demuerie el desert tutes ures 
haste tei que ie seie saluéd 
de l espirit de tempestet e de esturbeillun 
trebuche sire 
e deuise les langues d eals 
kar ie ui l iniquitet 
e le cuntredit en la citet 
par iurn e par nuit auirunant 
les murs de li 
felunie e dolurs est el milliu de lui 
agueiz es entrailles de li 
e nient ne deseurat de ses places 
damage e boisdie 
kar mes enemis nient ne reprouat a mei 
que ie sustienge 
ne icist ki aueit hait mei sur mei est essalciez 
que ie seie repuns de lui 
mais tu uem uns par cuer od mei 
li miens duitres e li miens cuneuz 
ki ensemble oumes duilz segrei 
en la maisun deu alames en pour 
uienget mort sur eals 
decendent en enfern uiuant 
kar felunies en la cungregatiun d eals e en milliu d eals 
ieo acertes a deu crierai 
e li sires saluerat mei 
el uespre e el matin e en mi iurn 
parlerai e resunerai 
e il orrat ma uoiz 
il raendrat en pais la meie aneme 
des aprocanz a mei 
kar mult furent encuntre mei 
orrat deus e humilierat eals 
ki iugierre est des le cumencement 
tutes ures 
kar il ne sunt muét 
ne ne criement deu 
il estendit ses mains a ses paisibletedz 
suillerad deus sun couenant 
plus resplendissant de burre la buche de lui 
cumbat acertes li quers de lui plus moles sunt les paroles de lui de olie 
cume eles seient lances 
iete sur le seignur ta charitet 
e il te nurrirat 
ne durrat en parmanabletet decurement al iuste 
tu acertes deus demerras eals en puiz de mort 
li hume des sancs e li tricheur 
ne mipartirunt lur iurz 
ie acertes fiance ai de tei 
aiez merci de mei deus kar decalcat mei huem 
tute iurn cumbatanz traueillat mei 
decalcherent mei mi agueiteur tute iurn 
kar mult sunt ki cumbatent encuntre mei tres haltement 
quelqueunches iur espoentez serai 
ieo en tei m afierai 
en deu loai la parole de lui 
en deu esperai ne crendrai 
que facet charn a mei 
tute iurn par mes paroles tormentouent 
encuntre mei tutes les cogitatiuns d eals en mal 
il serunt asemblét repostement 
mes plantes purguarderunt 
atendanz la meie aneme 
kar nuls nen est salfs en eals 
en forsenerie les pueples detreirat deus 
les meies plus segreies choses tu acuntas 
repose ma lerme en tun bucel 
mais nient el tuen recuntement 
lores serunt tresturnét mi enemi ariere 
en quelqueunches iurn ie t apelerai 
iceo sai ieo que tu ies mes deus 
en deu loerai parole 
el seignur preecherai le sermun 
en deu esperai ne crendrai 
que facet huem a mei 
en mei sunt o deus li tuen uuement 
ie rendrai actiuns de graces a tei 
tu deliuras la meie aneme de mort 
e mes piez de esculurgement 
que ieo uoise deuant deu en la lumiere des uiuanz 
aiez merci de mei deus aies merci de mei 
kar en tei espeiret la meie aneme 
en l umbre de tes eles espererai 
desque trespassent li agueit 
ie apelerai deu le tres halt 
deu mun uengeur 
il enueirat del ciel e saluerat mei 
il ad reuilé les calchanz mei tutes ures 
enueirat deus la sue misericorde e sa ueritet 
la meie aneme en milliu des liuns dormit 
fierte demenanz 
li fil des humes les denz d eals sunt lances e saetes 
e lur langue ague espee 
seies eshalciét sur les ciels o deus 
en tute terre la tue glorie 
rei apareillerent a mes alemenz 
a encuruer la mei aneme 
il foirent deuant maei fosse 
si chairent el milliu de li tutes ures 
aparaillét est mis quers o deus 
aparaillét est mes quers 
ie chanterai e uerseillerai 
esbruce tei la meie glorie 
esbruce tei o tu saltier e o tu harpe 
ie me esbrucerai par matin 
ie regehirai a tei en pueples o sire 
ie chanterai a tei es genz 
kar grant est desque as ciels la tue misericorde 
e desque as nues la tue uertez 
seies eshalciét sur les ciels o deus 
e en tute terre la tue glorie 
si ueirement acertes iustise parlez 
dreiturels choses iugiez o filz des humes 
e kar el quer torceneries uus ourez 
en terre les felunies de uoz mains pesez 
estrangiét sunt li pecheur de la neisance 
e si foleerent del uentre parlanz mensunge 
la forsenerie d els si cume la semblance de forsenerie de serpent 
si cume de reitel surd estupant sa oreille 
que ne oiet la uoiz des murmuranz 
ne de l enchanteur les enchantements cuintes 
deus escou les denz d eals de lur buche 
les denz mascheleres des leuns defrein sire 
seient desiuint si cume ewes ki decurent 
il tendrat sa saiete desque il seient atriblét 
si cume li uerms fait purrit trespassent 
si cume l auortaet de femme ki ne uit unches soleil 
deuant ceo que creisent uoz espines en groseiller 
si cum uiuanz si cum en irae la tempeste rauist eals 
esleecerat sei li iustes cum il uerrat la ueniance 
ses piez lauerat enl sanc del felun 
e si dirrat li huem ueirement est fruit al iuste 
ueirement est deus iuianz en terre 
deliure mei de mes enemis sire 
e des encuntrestanz a mei defend mei 
deliure mei des ourers de felunie 
e des humes des sancs salue mei 
kar este tei il agueiterent a ma aneme 
sunt asemblét encuntre mei li tres fort 
senz ma felunie e senz men pechiet sire 
ie ne fis felunessement e cil curent e sunt apareillét 
esdresce deuers l encuntre pur mei e esguarde 
e tu sire deus des oz deus de israel 
esueille tei que tu uisites tutes genz 
nen aies mercit de tuz ki ourent felunie tutes ures 
seient returné al uespre 
e si abaient cume chiens 
e auirunent la citet 
este tei il parlerunt en lur buche 
espees en lur leures 
ensement cume nuls huem ne l oiet 
tu acertes sire escharniras eals 
e frunchiras de tutes genz 
la meie force a tei guarderai 
kar tu ies deus li miens esleuerre 
la misericorde de men deu deuancira mei 
deus demustrat a mei en mes agueiteurs 
n es ocies pas que par auenture ne ublient men pueple 
espant iceals en ta force e destrui eals 
tu nostre defenderre sire 
en pechiet de lur buche en la parole de lur leures 
e seient pris en lur orguil 
maledicun e mensunge cuntant 
deguaste que il ne puissent ferm ester 
que il sacent kar deus demaine seignerage iacob 
es fins de terre tutes ures 
e seient tresturnét al uespre 
e abaient cume chien 
e auirunent la citet 
il irunt uaiant que il maniuicent 
e cum il ne serunt saulét 
si murmurerunt 
ie acertes chanterai tuen empirie 
e ie loerai par matin la tue misericorde 
kar tu ies la meie force 
e li miens refuges el iurn de la meie tribulatiun 
a tei chanterai kar tu ies deus li miens aiuuerre 
la meie force o deus la meie misericorde 
deus tu deietas nus e deciras 
tu irez cunuertis nus 
tu commous la terre e derumpis li 
saine ses cuntritiuns kar ele est commoue 
tu demustras a tuen pueple duresce 
tu abeuras nus del uin de plur 
tu dunas as cremanz tei signe 
que il fuissent de la face de l arc tutes ures 
que seient deliurét li tuen ami 
salue mei par ta destre e oi mei 
deus parlat en sun saint 
ie m esleecerai departirai sicimam 
e la ualee de sochot mesurrai 
miens est galaad e miens est manasses 
e effraim fortesce de mun chief 
iuda porterre de ma lei 
moab pot del mun bacin 
sur idumeam isterai a men chalcement 
est aliee a mei 
ki demerrat mei a la citet guarnie 
li quels demerrat mei desque a idumeam 
dumn ies tu deus ki deietas nus 
e nen istras deus en noz hoz 
dune a nus aie en tribulatiun 
kar ueine est la salud de l hume 
en deu ferums uertut 
e il decalcherat les cuntrarianz nus 
oi deus mun loement 
entent a ma oreisun 
del dereine part de la terre 
a tei crierai 
cum triste serat mis quers 
cum li forz serat esleuez encuntre mei 
tu seras mes duitres 
kar tu fus ma esperance 
turs tres guarnie de la face de l enemi 
ie irai en pelerinage el tuen tabernacle asiduelment 
espererai en la cuuerture de tes eles tutes ures 
kar tu deus ois les miens uuz 
tu dunas hereditet as cremanz tun num 
iurz sur les iurz del rei aiusteras 
les anz de lui dementiers que est en generatiun e generatiun 
il serrat enl siecle deuant la face deu 
misericorde e ueritet guarderunt lui 
issi chanterei al tuen num asiduelment 
rendanz mes uuz par sengles iurz 
nequedent uers deu se teirat la meie aneme 
de lui est ma salut 
e nequedent il est mis escuz e ma salut 
mis receuierre ne serai commout iamais 
desque a quant agueitez uus encuntre hume 
ociez uus tuit si cume meisere enclinee 
haie trubuchanz 
la partie acertes de lui penserent debuter 
il plourent a sei en mensunge 
par lur buche chascun benedissent dedenz maldient 
mais nequedent uers deu te tais tu la meie aneme 
kar de lui est la meie attente 
il est la meie force e la meie salut 
li miens receuerre ne me crendrai pas 
en deu est la meie salut e la meie glorie 
force de ma fortesce la meie salut en deu 
esperez en lui en tut tens uus pueple 
espandez deuant lui uostre quer 
deus est nostre esperance tutes ures 
mais adecertes uanited sunt li fil d adam 
mencunge li fil de l hume 
emposé en peis es 
uanited sunt il ensemble 
ne uoillez uus afier en chalenge 
e en rauine ne seied deceud 
richeises se eles acurrent 
n i aposez le quer 
une chose parlad deus 
icestes does choses oi ieo 
kar empirie de deu est 
e a tei sire misericorde 
kar tu rendras a chasquun sulunc se oure 
deus la meie fortesce tu ies de la lumiere drecerai mei a tei 
sezelad a tei la meie aneme 
desirad tei la meie charns 
en terre desueiable e defaillant e senz ewe 
issi en sainte chose aparui a tei 
que ie ueie ta fortesce et ta glorie 
kar mieldre est la tue misericorde que uie 
mes leures loerunt tei 
issi beneistrai tei en ma uie 
enl tuen num leuerai mes palmaes 
si cum de saim e de creisse serad emplie la meie aneme 
e par leures loanz loerad ma buche 
recordanz de tei en mun lit 
par sengles ueilles penserai a tei 
kar tu fus la meie aie 
e en l umbre de tes eles loerai 
aerst la meie aneme empres tei 
mei recut la tue destre 
il acertes a chaitiuitet quierent la meie aneme 
entrent il es basseces de terre 
seient asemblé es mains de glaiue 
partie de gupilz serunt 
li reis acertes s esleecerad el seignur 
loéd sera chasquuns ki iuret en lui 
kar serat estupee la buche des parlanz mencunge 
oi deus la uoiz del parlant 
de la crieme de l enemi guarde ma uie 
repun del cunseil des malignes 
del tumulte des ouranz felunie 
ki aguiserent si cume glaiue lur langue 
tendirent lur saiete parole tres amere 
que il saietassent en repostailles le simple 
sudeusement saieterunt lui e ne criendrunt 
cunforterent a sei parole pesme 
recunterent que il repundereient laz 
e distrent ki s uerrat 
eschercherent felunies 
defaillirent escerchanz les escerchables choses 
par cogitatiuns de chascuns e par quer parfund 
gieres saieterat eals deus od dart sudein 
serunt enbatues enz lur plaies 
e si trubucherunt en els meesmes par lur langues 
fuierunt tuit ki els uerrunt 
e criendrunt tuit humes 
e si annuncierunt le oure deu 
e les oures de lui entendrunt 
dunc s esleecerat li iustes el seignur 
e si esperrat en lui 
e ensemble loerunt tuit li dreiturel par quer 
a tei teist loenge 
o deus en sion 
e a tei serat rendut uuemenz 
o tu oieanz ma ureisun 
desque a tei tute charn uienged 
les paroles des felonies mielz ualurent anuers mei 
a noz errurs tu seras propicius 
bonourez cil que tu eslirras e receuras 
kar il habiterat en tes aitres 
nus serum rempli des biens de ta maisun 
del saintefiement de tun temple 
o espoentables en iustise oi nus 
deus nostre saluerre 
fiance de tutes fins de terre 
e de la mer lointeine 
apareillanz les munz en ta uertut 
ceinz de fortesce 
refrenanz le suen de la mer 
la friente des fluez de li 
e la multitudine des pueples 
e criendrunt ki habitent es dereinitez de tes signes 
les issemenz matinals del uespre chantent 
tu uisitas la terre e arusas li 
de plentiuitet enrichis li 
li russeals deu est pleins de ewe 
tu apareillas le furment d eals 
kar issi apareilleras li 
les reuns de li eniure 
multiplie les blez 
par pluies aruse lui 
e al germe de lui beneis 
serad turnéd li anz en ta buntet 
e tes estraces esforcerunt par creisse 
aruserunt les pestilz del desert 
e de leece li tertre serunt ceint 
serunt uestut de anz li fuc 
e les ualees pleines ierent de furment 
auelinees serunt e si chanterunt 
a deu tute terre 
uerseillez glorie al num de lui 
dunez glorie a la loenge de lui 
dites a deu cum espoentables sunt tes oures 
en la multitudine de ta force mentirunt a tei ti enemi 
tute terre aurt tei 
e chant a tei chant al tuen num tutes ures 
uenez e ueez les oures deu 
espoentable cunseil sur les filz adam 
il tresturnat la mer en sech 
el flum trespasserunt a piet 
iluec nus esleecerum en lui 
seignurie demeine en sa force des le siecle 
li suen oil les genz esguardent 
ki mescreable sunt ne seient eshalciét 
en els meesmes tutes ures 
beneissez uus pueple deu 
e oide fetes la uoiz de sa loenge 
ki posat nostre aneme en uie 
e ne dunat en commotiun noz piez 
kar tu prouas nus o deus 
de fu suflas nus si cume est sufléd li argent 
enz menas nus en assegement 
tu posas hisdur a noz lumblilz 
tu emposas humes sur nostre chief 
nus trespassames par fu e ewe 
e forsmenas nus en refrigerie 
ieo enterrai en la tue maisun en sacrefises 
ie rendrai a tei mes uuz 
les quels promistrent a tei mes leures 
e parlat ma buche cume ie esteie trauaillié 
sacrefises moulez offerai a tei 
od encens de multuns 
ie faerai bues od bucs tutes ures 
uenez oiez e ieo recunterai 
tuz ki cremez deu 
cum granz choses il ad fait a ma aneme 
par ma buche l apelai 
e si m esleecei en ma langue 
iniquitet se ie ui en mun quer 
ne m escultera li sires 
pur ceo si oit li sires 
e attendit la uoiz de ma ureisun 
beneeiz seit deus 
ki ne tolit ma ureisun 
e sa misericorde de mei 
deus ait merci de nus e si beneissed nus 
esclerzisset sa face sur nus tutes ures 
que cuneude seit feite en terre la tue ueie 
en tutes genz la tue salud 
regehissent a tei li pueple o deus 
regehissent a tei tuit pueple 
esleecent sei e loent li pueple 
kar tu iuges les pueples en dreiture e des pueples 
ki en terre sunt ies duitre parmanables 
regehissent a tei tuit pueple 
la terre dunat sun germe 
beneiet a nus nostre deus 
beneiet a nus deus 
e criengent lui tutes les fins de terre 
esdrecet sei deus e seient esparpeillét li enemi de lui 
e fuient cil ki hairent lui de la face de lui 
si cume defalt li fums defaillent 
si cum deuient decurable cire de la face del fu 
issi perissent li felun de la face deu 
li iuste acertes s esleecent 
e esioient en l esguardement deu 
e si s esioient en leece 
chantez a deu uerseillez a sun num 
aparaillez ueie al muntant par les deserz 
el seignur li nums de lui 
e esleecez deuant lui 
ki perre est des orfenins e ki est defendere des uedues 
deus en sun saint tabernacle 
deus fait abiter les sultifs en maisun 
il rameinet les lieez en fortesce 
li mescreable acertes habiterent en sechedez 
deus cum tu fors eisseies deuant tun pueple 
e dementiers que tu alowes tutes ures par le desert 
la terre est moude e li ciel deguterent 
de la face deu ceo est sinai 
de la face del deu d israel 
pluie uolentriue esleuas o deus 
la tue hereditet trauaillante tu cunfortas 
les tues almailles habiterent en li 
tu apareillas en ta buntet al poure o deus 
sire tu durras sermun 
as annuncieresses de multe force 
li rei des oz serunt aliiéd 
e la bealtet de la maisun departirat les despueilles 
se uus dormirez entre les meens termes 
pennes de columbe surargentees 
e les derainetez de li en uerdur de gemele 
dementiers que departeit li tres forz les reis en li 
par neif est enblanchie en selmon 
li munz de deu munz basan 
munz halz munz basan 
purqei estriuez uus munt halz 
encuntre le munt que deus amat que il abitast en lui 
acertes li sires abiterat en lui parmanablement 
li curres deu nient numbrables milliers de abundanz 
li sires en els 
tu muntas en halt cheitiue menas la cheitiuetet 
receus duns en humes 
ensurquetut e li nient creant 
habiter nostre seignur deu 
beneeiz seit li sires par sengles iurz 
tu portaeras nus deus de nostre salut tutes ures 
nostre deus deus est de salut 
e de deu seignur li eissement de mort 
mais acertes deus fraindrat les chiefs de ses enemis 
la uertiz del crin alant en lur mesfaiz 
dist li sires de basan ie cunuertirai 
cunuertirai des parfundesces de la mer 
que chalchet li tuens piez en sanc 
la langue de tes chiens des enemis de sei meesme 
uirent tes eires o deus 
les eires de men deu de men rei en saint 
deuant alerent li chanteur cels ki apres le dos uerseillouent 
en milliu des pulceles timpanistres 
en eglises beneissez deu 
le segnur des funtaines d israel 
iluec est beniamin petiz cuntenanz els 
li prince de iuda lapiderunt els 
li prince de zabulon li prince de neptalim 
comandat li tuens deus a la tue force 
cunforte o deus ceo que tu ouras en nus 
de tuen temple chi est en ierusalem 
a tei offerunt li rei duns 
encrepe la beste del chalemel 
la congregatiuns des forz es uedeals des pueples 
escalcirranz encuntre les argentines ruedes 
esparpeille les pueples ki batailles uuelent 
seient offert isnelement de egypte 
ethiope hast sei duner ses mains a deu 
o uus regne de terre chantez a deu 
uerseilliez al seignur tutes ures 
ki muntet sur le ciel del ciel des le cumencement 
este tei il durrat la sue uoiz uoiz de fortesce 
dunez force a deu 
sur israel sa grandesce 
e sa force en ciels 
espowentables deus de ses saintuaries 
deus d israel il durrat fortesce e force a sun pueple 
li beneeiz deus 
salue mei deus 
kar les ewes uindrent desque a la meie aneme 
enfichiez sui en limun de parfundesce 
e ne puis susester 
ie uinc en la parfundesce des ewes 
e li fluez courit mei 
ie trauaillé crianz 
enaspriz est mis guitruns 
si defaillirent mi oil 
atendant mun deu 
multiplié sunt sur les cheuols de mun chief 
ki hairent mei en parduns 
cunfurté sunt ki parsiweient mei 
li mien enemi a tort 
les choses que ie ne aueie raui 
dunc rendaie 
deus tu sez ma folie 
e mes pechie uers tei ne sunt repost 
ne seient cunfundu en mei li antendant tei 
o sire deus des hoz 
e ne se uergundent en mei ki quierent tei 
o deus de israel 
kar pur tei portai repruece 
courit cunfusiuns la meie face 
estranges sui faiz a mes freres 
e peregrins as filz ma merre 
kar l enuidie de ta maisun maniat mei 
e li reproces des reprouanz a tei chait sur mei 
e ie plurai en iunie la meie aneme 
e fait est en reproce a mei 
e ie posai men uestiment sac 
e faiz sui a els en parole 
encuntre mei parlowent ki seeient en la porte 
e chantowent beuanz sizre 
la meie oreisun acertes a tei o sire 
tens de bun plaisir o deus 
en la multitudine de ta misericorde 
oi mei en la uertet de salut 
oste mei del fanc que ie ne seie enfichiéd 
deliure mei de ceals ki hairent mei 
e des parfundeces des ewes 
ne couret mei li fluez de l ewe 
ne ne tranglute mei la parfundesce 
e ne curunet sur mei li puz sa buche 
oi mei sire kar bone est la tue misericorde 
sulunc la multitudine de tes merciz resguarde a mei 
e ne repunges ta face de tun serf 
kar ie sui trauaillét ignelement oi mei 
aproisme a le meie aneme e reeim li 
pur mes enemis deliure mei 
tu sez mun reproce 
e ma cunfusiun e la meie hunte 
deuant tei sunt tuit li mien enemi 
de reproce est atriblét mis quers 
e desesperez sui 
e ieo atendi ki curecast e ne fut 
e ki cunfortast e ne l trouai 
e dunerent en ma uiande fiel 
e en ma seit abeurerent mei de aisil 
seit feite la table d eals deuant eals en laz 
e en guereduns a trebuchier 
seient obscuré li oil d eals que il ne ueient 
les lumbliz d eals tutes ures encurue 
espand sur eals tuen maltalent 
e le ire de ta forsenerie comprenget eals 
seit feite la demurance d eals deserte 
en lur tabernacles ne seit ki habit 
kar cel que tu feris parsuirent 
que il turmentassent les tuens plaiez recunterunt 
dune iniquite sur la felonie d eals 
e ne uendrunt en ta iustise 
seient esgraté fors del liure des uiuanz 
e od les iustes ne serunt escrit 
ieo acertes poures e dolenz 
la tue salut deus recut mei 
ieo loerai le num de deu en chant 
e magnifierai lui en cunfessiun 
e si plaisirat a deu sur buef 
tor cornes offrant e ungles 
ueant li paisible s esleecerunt 
ki querez deu uiurad uostre cuers 
kar oit les poures li sires 
e ses liez ne despist 
loent lui li ciels e la terre 
mers e tute la chose que est mout en els 
kar deus saluerat sion 
e edifierat les citez de iude 
e habiterunt iluec e purseerunt li 
e la semence de ses sers la purserrad 
e ki aiment le num de lui habiterunt en li 
deus que tu deliures mei 
sire que tu aies a mei haste tei 
cunfundut seient e uergundissent 
cil ki querent la meie aneme 
seient returnét ariere e aient hunte 
ki uoelent mal a mei 
returngent a l estrace de lur cunfusiun 
cil ki dient a mei wach wach 
esioient sei e esleecent en tei 
tuit cil ki quierent tei 
e dient tutes ures seit magnifiéd deus 
cil ki aiment tun salud 
ie acertes sui busuignus e poures 
deus haste tei pur mei 
o la meie aie e mis saluerre 
sire ne demuerges 
tei sire esperai 
ne serei cunfundut el siecle 
en ta iustise guaris mei e deliure 
encline a mei ta oreille e salue mei 
seies a mei fort habitacles 
que ie i entre asiduelment 
tu cumandas que tu saluereies mei 
kar tu ies la meie pierre li miens refuges 
li miens deus salue mei de la main del felon 
de la main del felon e del nuisant 
kar tu ies la meie atente sire deus 
e la meie fiance de ma iuuente 
de tei sustenut sui del uentre 
del uentre ma merre tu ies li miens defenderre 
en tei ma loenge asiduelment 
si cume merueille faiz sui a mulz 
e tu la meie sperance fortisme 
emplie seit ma buche de ta loenge 
tute iurn de ta grandesce 
ne me deietes enl tens de ueillece 
cum defaldrunt les meies tres fortes choses ne deguerpisses mei 
kar distrent li mien enemi a mei 
e ki guardoent pres la meie aneme cunseil adunerent oelment 
disanz deus l ad deguerpi 
parsiwez le e rauissant prennez lui 
kar nen est ki l deliuret 
deus ne seies esloignét de mei 
mes deus a la meie aie haste tei 
cunfundut seient deguastét seient 
li aduersarie de la meie aneme 
seient couert de reproce e de confusiun 
cil ki querent mal a mei 
ieo acertes asiduelment atendrai 
e si aiusterei sur tutes les tues loenges 
la meie buche recunterat la tue iustise 
tute iurn la tue salut 
pur ceo que ie ne cuneui letreures 
ie enterrai es forces del seignur deu 
ie recorderai de ta sule iustise 
deus tu enseignas mei de ma iuuente 
e desque ore purnuncierai tes merueilles 
ensurquetut e desque a ueillesce e a chienes 
deus ne deguerpisses mei 
desque ie anuncie tun braz a generatiun 
e a tuz ces ki sunt a uenir tes forces 
e ta iustise deus desque en halt 
que tu fesis grand nobilited 
o deus ki est semblable a tei 
kar tu demustras a mei 
tribulatiuns meintes e males 
tu conuertiz uiuefieras mei 
e des abismes de terre derechief forsmerras mei 
tu multiplieras ta grandesce 
e tu conuertiz conforteras mei 
ie acertes regehirai a tei 
en uaisels de salterie la tue uertet o tu mes deus 
ie chanterei a tei en harpe saint d israel 
loerunt mes leures cum ie chanterai a tei 
e la meie aneme la quele tu reemsis 
ensurquetut e ma langue tute iurn 
purpenserat la tue iustise 
kar cunfus sunt e deshonoré 
li querant mal a mei 
deus tun iugement al rei dune 
e ta iustise al fil le rei 
il iugerat tun pueple en iustise 
e tes poures en iugement 
prendrunt li munt pais al pueple 
e li tertre iustise 
il iugerat les poures del pueple 
il saluerat les filz del poure 
e freindrat le chalengedur 
il criendrunt tei 
cum lungement iert li soleil e ultre la lune 
en generatiun de generatiuns 
il descenderat si cume pluie sur tuisun 
cume gutes arusanz la terre 
parmaindrat en ses iurz li iustes 
e la multitudine de pais desque ne seit la lune 
e seignurie demenrad des la mer desque a la mer 
e des le flum desque as termes de terre 
deuant lui charrunt li ethiopien 
e li enemi de lui la puldre lecherunt 
li rei de tharse e les illes 
duns offerunt 
li rei d arabie e de saba 
treut aporterunt 
e si aurrunt lui tuit rei 
tutes cuntrees seruirunt a lui 
kar il deliuerrat le poure del puissant 
e le suffraitus a qui nen est aidierre 
il esparnierat al suffraitus e al poure 
e les anemes des poures saluerat 
de usure e de felunie raendrat lur aneme 
e precius iert lur sanc deuant ses oilz 
e il uiurat e serat duné a lui de l or de saba 
e urrunt pur lui asiduelment 
tute iurn beneistrunt lui 
iert remembrable furment en terre 
el chief des munz 
e serat leuét si cume li fruiz de lui 
e flurirunt de la citet si cume fein de terre 
iert li nums de lui en siecle 
ultre le soleil durrat li nums de lui 
e serunt beneeites en lui tutes genz 
e ferunt bonoure lui 
beneeiz li sires deus de israel 
ki fait merueilles sols 
e beneeit li nums de la glorie de lui en siecle 
e serat emplie de la glorie de lui tute tere confermeement 
nequedent bons li deus de israel 
a ces ki sunt de net quer 
li mien piet a bien prof chancelerent 
a bien prof sunt espandut li mien pas 
kar ieo enuiai encuntre mes enemis 
la pais des feluns ueanz 
que il ne repurpenserent de lur mort 
e fermét sunt lur trescement 
en trauail des umes ne sunt 
e od humes ne serunt flaelé 
pur ceo sunt nurrit a orguil 
auirunerent felonie a sei 
alerent auant de craisse li oil d els 
trespasserent les cogitatiuns de quer 
il escharnirent e parlerent en malice 
chalenge de halt parlant 
poserent el ciel lur buche 
e lur langue alat en terre 
pur ce serat conuertit li pueples de lui ca 
e li quels pleins serat trouét en els 
e distrent cument cunuit deus 
e se est science el halt 
este tei cist felon e li abundant el siecle 
multiplierent delices 
gieres dunne esneiai en uein men quer 
e lauai en nient nuisance mes meins 
e ie fui flaelez tute iurn 
e mis chastiemenz en matines 
ie dis se ieo recunterai issi   
este tei la generatiun de tes filz ai deguerpi 
e ieo pensai que ieo entendisse iceo 
trauail en mes oilz 
desque ie uienge al saintuarie deu 
e entende el derain d eals 
mais nequedent en escrillant posas eals 
deietas eals en mort 
cument sunt guastét sudusement e defaillirent 
deguesté sunt si cume il ne seient 
si cume sunge d esueillant o sire 
en la citet les imagines d eals a nient ramerras 
kar attribléd est mis quers 
e mi lumblil si cume fus fumant 
e ieo fous e nient sages 
si cume iumend sui faiz enuers tei 
e ie esteie tutes ures od tei 
e teneies la main de ma destre 
en tuen cunseil demerras mei 
e apres en glorie receueras mei 
que est a mei en ciel 
e que uoil ie od tei en terre 
deguastee est ma charns e mis quers 
la force de mun quer e la meie partie 
tu deus en siecle 
kar este tei ki esloignent sei de tei perirunt 
tu perdis le luxuriant de tei 
a mei acertes aprocier a deu bone chose est 
ieo posai en damnedeu ma sperance 
que ie recunt tutes les tues annuntiatiuns 
purquei deus debutas en fin 
fumat ta forsenerie el fuc de ta paisture 
recort de la tue congregatiun que tu as pursise des le cumencement 
e raachatas le ceptre de la tue hereditet 
le munt syon el quel tu habitas en lui 
la haltesce de tes piez est departie desque a fin 
tuz mals fist li enemis el saintuarie 
ti anemi tremblerent el milliu de tun couenant 
poserent lur signes signes en uictoire 
aperz en l entree desus 
en la lande des fuz les cuignees 
e ore les entailleures de li oelment 
od hache e od doleures derestrent 
il mistrent fu en tun saintuarie 
en terre marguillierent l abitacle de tun num 
distrent en lur cuers lur enfant 
e espristrent tutes les festes de deu en terre 
noz signes ne ueimes 
nen est pas ultre profete 
e nen est ot nus ki sacet desque a quant 
desque a quant deus reprouat li auersaries 
li enemis blastengad tun num en fin 
purquei turnes tu ta mein 
e ta destre de mi le tuen sein deguastanz 
deus acertes li miens reis des le cumencement 
oeuret saluz el milliu de terre 
tu departis en ta force la mer 
atriblas les chiefs des draguns ens ewes 
tu quaissas les chiefs 
tu dunas lui uiande al pueple des ethiopiens 
tu derumpis la fonteine e le desrube 
tu essecchas les forz fluuies 
tuens est li iurz e tue est la nuit 
tu ordenas lumieres e soleil 
tu establis tuz les termes de terre 
ested e iuern tu as fait 
remembrerre seies d icest li enemis reprouad al seignur 
e li pueples nun sauanz blasmad tun num 
ne liurer a bestes la aneme aprise de ta lei 
de la uie de tes poures ne ublies en parmanabletet 
reguarde al couenant 
kar aemplies sunt des teniebres de terre 
les habitatiuns felenesses 
ne seit returnéd li fraiz confus 
li busuignus e li poures loerunt tun num 
esdrece tei o deus iuge la tue cause 
remembrere seies de tun reproce del nun sauant tute iurn 
nen ublies pas les uoiz de tes enemis 
li suens de tes auersaries munte asiduelment 
a tei o deus nus reiehirums 
e selunc tun num recunterunt tes merueilles 
cume ie receuerai lendit 
si iugerai dreit 
la terre serad desliede od tuz ses habiteurs 
ieo cumpassai les columnes de lui 
ie dis as felunessement fesanz ne uoillez felunessement faire 
e as feluns ne uoillez eshalcier lae corn 
ne uoillez eshalcer en halt uostre corn 
parlanz en anciene ceruiz 
kar ne de orient ne de occident 
ne de la sultiuete des munz 
mais deus iugierre 
humilied cestui e cestui eshalcerad 
kar li chalices est en la mein del seignur 
e de pur uin a plein mellez e d icel si meistrad 
mais nequedent les lies de lui beurunt fors 
li beuant tuit li felun de terre 
ieo acertes annuntierai en parmanablete 
chanterai al deu iacob 
e tutes les cornes des feluns cunfraindrai 
e si serunt eshalciees les cornes del iuste 
en iudee deus 
en israel est grand li nums de lui 
e serad en salem li tabernacles de lui 
e la habitatiun de lui en syon 
iluec serad debruisiez li arcs del diable 
escut glaiue e batailles tutes ures 
lumiere tu ies de grandesce 
as munz de cheitiuete 
despoilié sunt li orguillus par quer 
dormirent lur sunge 
e ne trouerent pas tuit li barun del host lur mains 
del tuen encrepement o deus de iacob 
est endormiz e li curres e li cheuals 
tu espoentables ies 
e ki esterad encuntre tei 
des lores est la tue ire 
del ciel annuntieras iugement 
la terre cremante se tairad 
cum deus s esdrecerad a iugier 
que sals faced tuz les suefs de terre 
kar l ire de hume regehirad a tei 
des remesilles de ires seras ceinz 
uuez e rendez al seignur uostre deu 
tuit cil ki en l auirunement de lui sunt 
offerunt duns a l espoentable 
al tolant l espirit des ducs 
a l espoentable as reis de la terre 
od ma uoiz al seignur criai 
od ma uoiz al seignur e il dunat a mei oreille 
el iurn de ma tribulatiun deu requis 
la meie mains par nuit est estendue e ne reposed 
ne uolt estre cunfortee la meie aneme 
ie recordanz de deu esteie conturbét 
ie parlowe e defailleit mes esperiz 
ie deueeie l esguardement de mes oilz 
ie esbahisseie e si ne parlowe 
ieo purpensoe iurz anciens 
e anz anciens des siecles 
ie recordowe mes salmes en nuit 
od mun quer parlowe 
e escercowe mun espirit 
e dunches es siecles deieterat deus 
e ne sera rapaiéd iamais 
e dunches aemplirat il desque en fin sa misericorde 
consummerad sa parole de generatiun e generatiun 
ad ublié deus aueir merci 
ou aemplid il en forsenerie ses misericordes 
e ie dis la meie fieblesce est iceste 
changement de la destre del halt 
ie recorderai les generatiuns del seignur 
remembranz tes ancienes merueilles 
e ie purpenserai en tute la tue oeure 
e tes contruuailles parlerai 
o deus en saint la tue ueie 
quels deus granz si cume nostre deus 
tu es deus fesanz merueilles 
demustranz es pueples la tue puissance 
tu raensis en tun tun pueple 
les filz iacob e ioseph tutes ures 
ueand tei les ewes o deus 
ueand tei les ewes enfanterent 
e commout sunt li abisme 
escustrent les ewes les nublesces 
uoiz dunerent les nues 
e tes saietes decureient 
la uoiz del tuen toneirie en ruede 
aparurent li tuen esfuildres al cercle 
escrollee est e commoude la terre 
en mer la tue ueie 
e tes sentes en multes ewes 
e tes estraces ne sunt coneudes 
tu demenas si cume fuc tun pueple 
en la main de moysi e de aaron 
esculte mes pueples ma lei 
enclinez uostre oreille as paroles de ma buche 
ie aouerrai en prouerbes ma buche 
ie parlerai anciens deuinemenz 
quels choses oimes e coneumes nus 
e nostre perre recunterent a nus 
ne sunt repostes des filz d eals 
de siwante generatiun 
recuntanz les loenges del seignur 
e la puissance de lui e les merueilles de lui que il fist 
il establid testimonie a iacob 
e lei posad en israel 
que il mandad a noz perres 
que il enseignassent lur filz 
que coneust la generatiuns siwante 
li fil ki sunt a naistre s esdrecerunt 
e recunterunt a lur filz 
que il posent en deu lur esperance 
e nen ublient les cogitatiuns de lui 
e les mandemenz de lui guardent 
e ne seient si cum lur perre 
generatiuns declinanz e puruuchanz 
generatiuns ki ne apareillad sun quer 
e ne creid pas a deu li espiriz de li 
li fil d effraim entendanz e enueianz l arc 
les dos turnerent en iurn de bataille 
ne guarderent pas le couenant de lur deu 
e en la lei de lui ne uoldrent entrer 
e si ublierent les commotiuns de lui 
e les merueilles de lui que il demustrad a els 
deuant lur perres fist merueilles 
en la terre de egipte en la regiun de taphneos d icele contree 
il departit la mer e ultremenad eals 
e ester la fist si cume muncel 
e forsmenat els en nue par iurn 
e tute nuit en lumiere de fu 
trenchad la pierre el desert 
e beiure en dunat si cume de granz abismes 
e forsmenad les ruiseals de la pierre 
e estraist fors si cume flums les ewes 
e aiusterent en ultre pechier a lui 
que il puruuchassent le halt en desuoiement 
e enterent deu en lur quers 
requerant uiande a lur aneme 
e parlant cuntre deu disaient 
dunne purrat deus poser table en sultiuete 
este tei il ferid la pierre 
e decururent les ewes e li doit surunderent 
e dunne porrad il pain duner 
u aparailler charn a sun pueple 
pur ceo oid li sires e purluignat 
e fu est espris en iacob 
e forsenerie muntad en israel 
kar ne creirent a deu 
ne nen ourent fiance en la salu de lui 
e cumandad as nues desus 
e les portes del ciel ourid 
e plut sur eals manne que il maniassent 
e furment del ciel dunat a eals 
pain des forz que il maniassent 
uiandes enueiad a els en saulece 
il tolid le uent eurum del ciel 
e amenad en sa force affricum 
e plut sur eals si cume puldre charns 
e si cume grauele de mer oiseals empenez 
e chairent en milliu de lur herberges 
en l auirunement de lur tabernacles 
e il mangerent e saulé sunt trop 
e le desiier d eals aportat a eals 
nient ne besuignerent de lur coueitise 
cum uncore fust la uiande en lur buche 
gierres la forsenerie de deu muntad sur eals 
e si ocist les cras d eals 
e les esliz d israel encuruad 
en tutes ices choses pechierent en ultre 
e nient ne creirent en ses merueilles 
e deguastat en uanite les iurz d eals 
e les anz d eals isnelement 
se il les ocieit dunc le requereient 
e couerteient sei e en l aiurnee s esdrecowent a deu 
e recordowent que deus est force d eals 
e deus halz rachaterre d eals 
e alaiterent lui en lur buche 
e en lur lange mentirent a lui 
li quers acertes d eals nen esteit ferms od lui 
e ne parmistrent el couenant de lui 
il acertes merciables 
pardunerad a lur felunie e n es deperdrad 
e mult tresturnad sa ire 
e ne suscitad tute sa forsenerie 
mais recordad sei que charns fussent 
espiriz alanz e nient repairanz 
par quantes fiedes le puruuchierent el desert 
affliierent lui en sultiuete 
e tresturné sunt e asaierent deu 
e saint israel escommourent 
ne se recorderent de la main de lui 
el iurn que les reemst del trauaillant 
ki fist en egypte ses signes 
e ses demustrances en la regiun de taphneos 
ki tresturnad en sanc lur fluuies 
e lur ruiseals que il ne boussent 
ki enueiad en eals tute maniere de musches que il les maniassent 
e reines que il les deperdissent 
ki dunat lur germe 
e lur trauail a salterele 
ki ocist en grisille lur uignes 
e lur muriers trienchad en freit 
ki liurad a grisille lur paistilz 
e lur iumenz a oiseals 
ki enueiad en eals l ire de sa forsenerie 
indignatiun e tresmuement e anguisse 
enueiment de mals angeles 
amenuisad la sente a sa forsenerie 
nen esparniad a la mort de lur aneme 
e lur choses uiuanz a pestilence liurad 
e ferid tut premerein engendré en egypte 
le cumencement de enfantement es tabernacles cham 
e portad si cume oeilles sun pueple 
e manachad eals si cume fuc el desert 
e menad eals od fiance e senz crieme 
lur enemis acertes courid la mers 
e amenad eals a sun saintefiéd terme 
icest munt que sa destre pursist 
e deietad de la face d els les genz 
e si lur fist pursedeir en cordele le heredite 
e aluad en lur tabernacles les lignedes d israel 
e asaierent e puruuchierent deu le haltisme 
e les testimonies de lui ne guarderent 
e tresturné sunt e preuarié sunt 
e lur perres sunt encurué si cume arcs nient profitables 
e puruuchierent lui en ses haltesces 
e en lur entailleures a enuier le commourent 
ce oid li sires e si l purluignat 
e degetad forment israel 
e deguerpid le tabernacle de sylo 
le paueillun que il aluad entre les humes 
il liurat en chaitiuete lur glorie 
e lur bealte en la main de l enemi 
e enclost en glaiue sun pueple 
e sa heredite purluignad 
e les iuuencels d els deuurad fus 
e les uirgines d eals nuls huem ne plurad 
li prestre de lui par glaiue chairent 
e ses uedues ne sunt plurees 
e esueillad sei si cume dormanz li sires 
si cume li forz apres iurece del uin 
e ferid ses enemis ariere 
reproce parmanable dunad eals 
e degetad le tabernacle ioseph 
e la lignee effraim nen eslist 
mais il eslist la lignede iuda 
le munt syon que il amad 
e si edifiad en semblance d unicorne sun saintuarie 
si cumme terre fundad icel en siecle 
e si eslist dauid sun serf 
e portad lui des fucs des oeiles 
siwant les feunees amenad lui 
que il poust iacob le pueple de lui 
e israel la heridite de lui 
ki pout eals en simplicite de lur quer 
e en la cuintise de ses mains duitre d eals fu 
les genz uindrent en la tue hereditet 
marguillierent le tuen saint temple 
poserent iesuralem en munceals de pierres 
dunerent les charuines de tes serfs 
uiandes a la uolatile des ciels 
les chars de tes merciables as bestes de la terre 
espandirent le sanc d eals si cume ewe 
en l auirunement de ierusalem 
e ne esteit ki s enseuelist 
fait sumes reproce a noz ueisins 
subsannatiun e escharn a ces ki en nostre auirunement sunt 
desque a quant o sire te curruceras en fin 
arderad si cume fus la tue enuidie 
espant ta forsenerie sur les genz ki ne te cuneurent 
e sur les regnes ki le tuen num ne apelerent 
kar il manierent iacob e sa bealtet descunforterent 
ne recordes pas de nos ancienes felunies 
ignelement purprenient nus les tues misericordes 
kar atenuiiéd sumes trop 
aie a nus o deus nostre saluerre 
pur la glorie de tun num 
e deliure nus e seies pardunables a noz pechiez 
pur tun num 
purquei dient les genz 
u est lur deus 
e seit feite cuneude en genz deuant noz oilz 
la ueniance del sanc de tes serfs ki est espanduz 
entret deuant tei li gemissemenz del liéd 
en la grandesce de tun braz 
deguerpis les filz de mort 
e rent a noz ueisins a set duble el sein d eals 
lur reproce que il repruuerent a tei o sire 
nus acertes li tuens pueples e fuc de ta paisture 
regehirums a tei en siecle 
en generatiun e generatiun annuncerums la tue loenge 
d irael esculte 
ki demeines si cume fuc ioseph 
tu ki siez sur cherubin seies demustré 
deuant effraim e beniamin e mannasse 
cummuef ta force 
e si uien que sals nus faces 
o deus conuertis nus 
e demustre la tue face e si serums salf 
o sire deus des hoz 
desque a quant fumeras a l ureisun de tun serf 
tu paistras nus de pain plurable 
e abeuras nus en lermes treblement 
tu posas nus despit a noz ueisins 
e nostre enemi escarnirent nus 
o deus des hoz conuertis nus 
e esclergis la tue face e si serum salf 
uigne de egipte portas tu 
forgetas les genz e si plantas li 
tu apareillas la face de li 
e establis ses racines 
e emplit la terre 
couert sunt li munt de l umbre de li 
e des reims de li les cedres de deu 
il espandit ses comes desque a la mer 
e desque al flum ses germes 
purquei depechas les haies de li 
e uendengerent li tuit cil ki trespassent par la ueie 
deguastat icele li senglers de la selue 
e tutes les bestes del champ pourent icele 
o deus des hoz repaire ie te pri 
reguarde del ciel e uei 
e uisite iceste uigne 
e la racine la quele plantat la tue destre 
e sur le fil que tu cunfermas a tei 
esprise par fu e desramee 
de l encrepement de la tue face perissent 
seit feite la tue meins sur l ume de la tue destre 
e sur le fil de l hume le quel tu confermas a tei 
e nient ne deseurums nus de tei 
tu uiuefieras nus e en ten num serums apelé 
sire deus des hoz conuertis nus 
e enlumine la tue face e salf serums 
a deu nostre force 
chantez al deu de iacob 
pernez ditie e dunez tympane 
harpe bele od saltier 
cornéd od buisine en la nuuelte de la lune 
e enmi le meis iurn de nostre sollemnite 
kar ce est mult leals chose a israel 
e iugemend al deu de iacob 
testimonie en ioseph posad 
cum il eissist la terre de egypte 
leure que ie ne saueie oi ieo 
ie desturnai del feis s espalde 
les mains de lui de corbeille returnerent arriere 
en tribulatiun apalas mei e ie deliurai tei 
ieo oi tei en repostaille de tuneire 
prouai tei sur l ewe de contredictiun tutes ures 
oi li miens pueples e ie testimong tei 
israel si tu orras mei 
ne seit en tei deus estranges 
e nen aures deu estrange 
ieo sui tis damnesdeus 
ki forsmenei tei de la terre de egipte 
eslaise ta buche e ie l emplirai 
e nen oit mes pueples la meie uoiz 
e israel ne cunsentit a mei 
e ie l laissai remeindre en la maluaistie de lur quer 
il irunt en lur cunseilz 
la meie uolente mes pueples oist mei 
israel en mes ueies alast 
si cume en nient les enemis de lui humiliié eusse 
e sur lur enemis eusse turnee ma mein 
ki hairent le seignur deneeient lui 
e lur tens serad en siecle 
e il les pout de la craisse de furment 
e de la pierre de miel les saulat 
deus estut en la compaignie de deu 
en milliu deiuged les deus 
desque a quant iugiez uus felunie 
e la face des feluns receuez tutes ures 
iugiez al poure e a l orfenin 
al busuignus e al poure faites dreit 
saluez le suffraitus e le poure 
de la mein des feluns deliurez 
ne cunnuissent pas nen entendent 
en teniebres uunt 
mou serunt tuit li fundement de terre 
ie dis uus estes deu 
e fil del haltisme uus tuit 
gieres si cum adam uus murrez 
e si cume uns des princes charrez uus 
esdrece tei o deus iuge la terre 
kar tu heriteras tutes genz 
deus ne taises a tei 
ne taises e ne reposes deus 
kar este tei li tuen enemi unt fait grant noise 
e ki hairent tei esleuerent lur chief 
encuntre le tuen pueple felenessement traiterent 
e en cunseil alerent encuntre le tuen segrei 
il distrent uenez e si demarchuns eals de gent 
e ne seit iamais memorie del num d israel 
kar il traiterent oelment 
encuntre tei cuuenancierent aliance 
les tabernacles de idumee e des ismaelitiens 
moab e agareni 
gebal e ammon amalech 
od les habiteurs de tyr 
mais assur se iuinst od eals 
fait sunt braz des filz loth tutes ures 
fai a els si cum a madian e a sisare 
si cume a iabin enl desrub de cison 
atribléd sunt en endor 
fait sunt si cume fiente de terre 
pose les princes d eals si cum oreb e zeb 
si cume zebee e salmana tuz les princes d eals 
ki distrent purseums a nus 
la bealte de deu 
tu li miens deus pose els si cume la ruede 
si cume estuble deuant la face del uent 
si cume li fus bruilled la selue 
e si cume flame deuured les munz 
issi parsiuras els en ta tempeste 
e el tuen esturbeillun conturbe els 
emple les faces d eals de uerguigne 
e il querrunt le tuen num o sire 
seient cunfundu e seient conturbé desque en parmanablete 
e uergundissent e perissent 
que il sacent que tis nums est sires 
tu halz sur tute terre 
cum sunt amez les tuens tabernacles 
sire des hoz 
desiret e defist la meie aneme 
es aitres nostre seignur 
mis quers e ma charns 
loerunt deu uiuant 
acertes li oisels troeuet maisun 
e oiseals nid a sei u il repuniet ses pulcins 
tes alters sire des hoz 
mes reis e mes deus 
bonoure ki habitent en ta maisun 
uncore loerunt tei tutes ures 
bonourez li huem cui force est en tei 
tes sentes el quer de lui 
li trespassant el ual de plur 
funteine posent icele 
de beneicun acertes serad uestud li maistres 
il irunt de fortece en force 
obeierunt uers le seignur de syon 
sire deus des hoz 
oi la meie oreisun 
esculte deus de iacob tutes ures 
tu nostre escut uei o deus 
e atent la face de tun crist 
kar mieldre est uns iurs en tes aitres 
sur millers 
ie eslis deiez estre 
en la maisun de mun deu 
mais que habiter es tabernacles de felunie 
kar soleilz e escut mes deus 
grace e glorie durrat li sires 
ne deueerad bien 
ad ices ki uunt en perfectiun 
sire des hoz 
bonourez li huem ki s afiet en tei 
o tu sire a la tue terre 
tu ramaenas la chaitiuete de iacob 
tu delessas la felunie a tun pueple 
tu couris tutes les felunies d eals tutes ures 
tu cuntenis tute la tue indignatiun 
tresturnez ies de l ire de ta forsenerie 
cunuertis nus o deus nostre iesus 
e deslie la tue ire enuers nus 
ne uoilles en parmanablete currucer tei a nus 
estendanz la tue ire de generatiun en generatiun 
tu returnanz dunc ne uiuifieras nus 
e li tuens pueples se esleecerat en tei 
demustre a nus o sire la tue misericorde 
e la tue salu dune a nus 
ieo orrai que parolet damnesdeus 
kar il parlerad pais a sun pueple e a ses sainz 
que nient il seient returné a folie tutes ures 
mais nequedent pres est a ces ki criement lui la sue salud 
que habitet glorie en nostre terre 
misericorde e uerited encuntre cururent 
iustise e pais s entrebeiserent 
uertet est de terre nee 
e iustise del ciel esguardad 
mais e nostre sire durrad bien 
e la nostre terre durrad sun germe 
iustise deuant lui irad 
e poserad en uie ses pas 
o sire la tue oreille e esculte mei 
kar busuignus e poures sui 
guarde la meie aneme kar ie sui sainz 
salue tun serf tu li miens deus 
ki s afied en tei 
aies merci de mei sire 
kar a tei crierai tute iurn 
esleece l aneme de tun serf 
kar la meie aneme a tei lief 
kar tu ies sire bons e piteables 
e mulz par misericorde a tuz ki tei apelent 
oi sire la meie oreisun 
e esculte la uoiz de mes preieres 
el iurn de ma tribulatiun apelerai tei 
pur ce que tu orras mei 
nen est semblanz a tei es deus o sire 
e nen est sulunc les tues oures 
tutes genz que tu as fait 
uendrunt e aurrunt deuant tei o sire 
e glorifierunt le ten num 
kar granz ies tu e fesanz merueilles 
tu ies suls deus 
enseigne mei sire la tue ueie 
que ie uoise en la tue uertet 
un sul fai men quer 
que il crienged le tuen num 
ie regehirai a tei o sire li miens deus en tut men quer 
e ie gloriefierai le tuen num en parmanablete 
kar la tue misericorde est grande sur mei 
e tu deliuras la meie aneme del derain enfern 
o deus li orguillus s esdrecerent encuntre mei 
e la compaigne des forz quist la meie aneme 
e ne mistrent tei deuant en lur esguardement 
tu acertes sire deus ies merciables e pius 
suffrand e de multe misericorde e ueirs 
reguarde a mei e aies merci de mei 
dune ta force a tun serf 
e salue le fil de ta ancele 
fai od mei signe en bunte 
e si ueient cil ki hairent mei e seient confundu 
kar tu o sire as aidiéd a mei e si as mei reconforté 
de lui es munz de saintuarie 
li sires aimed les portes syon 
sur tuz les tabernacles iacob 
gloriuses choses sunt dites en tei 
o cited de deu 
ie rememberrai de l orguil e de babylonie 
sauanz mei 
este tei e tyr od ethiope 
cist est nez a tei 
a syon acertes est dit 
huem e ber est nez en li 
e il meismes fundad icele altismes 
li sires cunterad escriuanz les pueples 
il est nez en li tutes ures 
e chantoent si cume en charoles 
tuit li mien fort en tei 
deus de la meie salud 
par iurn criai e par nuit deuant tei 
entre deuant tei la meie oreisuns 
encline la tue oreille a mun loement 
kar raemplie est de mals la meie aneme 
e ma uie a enfern descendit 
acuntez sui od les decendanz en la fosse 
faiz sui si cume huem nun uaillant 
entre les morz francs 
si cume li ocis e li dormant en sepulchre 
des quels tu ne recordes mais 
e ki de la tue main sunt trenchié 
tu posas mei en fosse dereine 
en teniebres en parfundeez 
sur mei est cunfermee la tue forsenerie 
e en tuz tes fluez turmentas mei 
en loin fesis mes cuneuz de mei 
tu posas mei abominatiun a els 
enclos e nient fors alant 
li miens oilz est affebliiéd de afflictiun 
ie apelai tei sire 
tute iurn espandi a tei mes palmes 
dunne fras tu as morz merueilles 
u geant s esdrecerunt e regehirunt a tei 
dunne sera recuntee en sepulchre la tue misericorde 
e ta uerted en perditiun 
dunne serunt cuneues en teniebres tes merueilles 
e la tue iustise en terre ki a ubliance est liuree 
ie acertes a tei sire criai 
e par matin la meie oreisuns deuancirad tei 
purquei sire deietes tu la meie aneme 
e repuns ta face de mei 
ieo poures e chaitifs des ma iuuente 
portai la tue forsenerie e sui conturbez 
par mei trespasserent les tues ires 
li tuen espoentement aprenstrent mei 
auirunerent mei si cume ewes tute iurn 
pursistrent mei oelment 
luinz fesis de mei l ami e le compaignun 
mes coneuz tolis en ueie 
del seignur en parmanabletet chanterai 
en generatiun e generatiun ieu annuncerai la tue uerte en ma buche 
kar tu desis parmanable misericorde serad edifiede 
les ciels funderas la tue uerted en els 
ieo feri aliance od mun eslit 
ie iurai a dauid mun serf 
desque en parmanablete establirai la tue semence 
e ie edifierai en generatiun e generatiun tun throne 
li ciel regehirunt tes merueilles o sire 
e la tue uerte en l eglise des sainz 
kar ki serad es nues auelinéd al seignur 
ki serad semblanz al seignur des filz deu 
deus nobles en segre des sainz trop 
e espoentables en tuz cels ki enuirun lui sunt 
sire deus des hoz ki est semblanz a tei 
o tres fort sire 
e ta uerted en tuen auirunement 
tu demaines seignurie a l orguil de la mer 
e les eslieuemenz des gorz de li tu cumprieins 
tu depecas si cume naffré l orguillus 
en tun fort braz departis les tuens enemis 
tuen sunt li ciel e tue est la terre 
le cercle e la plente de lui tu fundas ices choses 
aquilon e destre tu crias 
thabor e hermon loerunt le tuen num 
tuen braz od force 
esforciede seit la tue mains eshalciede seit la tue destre 
iustise e iugement firmament de tun throne 
misericorde e uerted deuancirunt ta face 
bonourez li pueples ki conut le ioius chant 
sire en la lumiere de tun uult irunt 
en ten num s esleecerunt tute iurn 
e en ta iustise serunt eshalcié 
kar glorie de lur force tu ies 
e en la tue misericorde serad esleuéd nostre corn 
kar del seignur est nostre guarantise 
e de saint israel nostre rei 
lores parlas tu par uisiun a tes sainz e desis 
ieo posai adiutorie sur le fort 
e si eshalcai l eslit del pueple 
ie trouai dauid mun serf 
en mun saint olie uins lui 
od cui la meie mains serad ferme 
e mis braz esforcad lui 
ne deceurad li enemis lui 
e li filz de iniquite ne l tormenterad pas 
mais ie trencherai deuant la face de lui les enemis de lui 
e cels ki lui hairent ferrai 
la meie uertet acertes e la meie misericorde serad od lui 
e el mien num serad eshalciez li corn de lui 
e ie poserai en mer la main de lui 
e es flums la destre de lui 
il apelad mei mes perres ies tu 
mes deus e fortece de ma sante 
ie acertes premerein engendré poserai lui 
halt as reis de la terre 
en parmanablete guarderai a lui la meie misericorde 
e li miens couenand serad fedeils a lui 
e ie poserai parmanable la semence de lui 
e le trone de lui si cume les iurz del cel 
se acertes li fil de lui degerpirunt la meie lei 
e en mes iugemenz nen irunt 
se mes solennitez escuminierunt 
e mes cumandemenz ne guarderunt 
ie uisiterai en uerge lur felonies 
e en plaies lur iniquitet 
mais misericorde ne toldrai de lui 
ne ne mentirai en ma uerte 
ne ne uiolerai men couenant 
e ceo que est eissu de mes leures ne muerai 
une fiede iurai en mun saint 
que ie ne mente a dauid 
la semence de lui en parmanablete maindrad 
e li thrones de lui si cume li soleilz en mun esguardement 
si cume la lune serad establid en parmanablete 
e testimones el ciel fedeils tutes ures 
tu acertes debutes e degetas le 
iriez ies enuers tun crist 
tu atenuias le couenant de tun serf 
tu escuminias en terre la curune de lui 
tu depecas tutes les meiseres de lui 
tu posas les warnissemenz de lui pour 
en diuerses parz rauirent lui tuit cil ki trespassent par la ueie 
faiz est repruces a ses ueisins 
tu esleuas la destre de ses enemis 
tu esleecas tuz les enemis de lui 
tu desturnas la force del glaiue de lui 
e ne suzleuas lui en bataille 
reposer fesis la netteded de lui 
e le throne de lui en terre detraisis 
tu abreias les iurz de la iouente de lui 
tu couris lui de deshonur 
desque a quant sire seras repost en fin 
e serad espris si cume fus la tue ire 
remembre te de mei de terre 
altrement purquei en uein crias tu les filz des humes 
ki est li huem ki uiued e ne ueied mort 
saluanz la sue aneme de la main de enfern tutes ures 
u sunt les tues ancienes misericordes sires 
les queles tu iuras a dauid en ta uerte 
recorde sire lae reproce de tes sers 
kar ie portai en mun sein tutes les iniquitez des puples tutes ures 
par les queles reprouerent li tuen enemi sire 
par les queles reprouerent les estraces de tun crist 
beneiz li sires en parmanabletet 
habitacles tu ies faiz a nus 
en generatiun e generatiun 
deuant ceo que li munt nesquissent 
e fust enfantét li cercles de la terre 
de parmanable e desque en parmanabletet tu ies deus 
tu cunuertis l ume desque a torment 
e diz repairez li fil d adam 
kar mil an en tes oilz 
si cume iurd d ier ki trespassad 
e la ueille nuturnele 
tei ferant els si serunt sunges 
le matin si cume herbe trespassanz 
le matin flurid e si s en alad 
al uespre serad demarchiee e serad sechiee 
kar deguasté sumes en ta forsenerie 
e en la tue indignatiun sumes conturbé 
tu posas les noz felunies deuant tei 
les noz negligences en la lumiere de tun uult 
kar tuit li nostre iurn trespasserent en ta forsenerie 
deguastames noz anz ensement cume sermun parlanz 
li iurn de noz anz en meesmes setante an 
se acertes mult oitante an 
e quant que ampleies est traualz est e dolurs 
kar nus trespassames isnelement e uolames en ueie 
li quels cuneut la force de la tue ire 
e sulunc la tue crieme la tue indignatiun 
e seient numbré li nostre iurn eissi demustre 
e nus uendrums par sage quer 
seies returnéd sire desque a quant 
e depreiables seies sur tes sers 
aemplis nus de la tue matinal misericorde 
e nus loerums e si nus esleecerums tuz noz iurz 
esleece nus pur les iurz es quels tu turmentas nus 
e pur les anz es quels nus ueimes mals 
aperget uers tes sers la tue oure 
e la tue glorie sur les filz d eals 
e seit bealted de deu nostre seignur sur nus 
e le oure de noz mains fai estable sur nus 
e le oure de noz mains cunferme 
habited en la repostaille del halt 
en l aumbrement del seignur demurerad 
disanz al seignur la meie sperance e la meie force 
mes deus ie m afierai en lui 
kar il deliurad mei del laz des ueneurs 
de la mort des agueiz 
en ses espaldes enumberrad a tei 
e desuz ses eles espereras 
hanste e couerture la uertet de lui 
ne criendras de la nuiternel crieme 
e de la saiete uolant par iurn 
de pestilence en teniebres alant 
del mors del forsenant en midi 
charrunt deuers tun let mil 
e dis miller deuers les tues destres 
a tei acertes ne apresmerad 
mais nequedent od tes oilz uerras 
e la ueniance des feluns esguarderas 
kar tu ies sire la meie sperance 
halt posas tun habitacle 
neient n apresmerad a tei mals 
e liepre ne apresmerad a tun tabernacle 
kar a ses angeles mandad de tei 
que il te guardent en tutes les tues ueies 
en lur palmes te porterunt 
que par auenture ne se ahurt a la pierre li tuens piez 
sur la serpent e le basilisc calcheras 
tu defaltreras le liun e le dragun 
kar a mei s est aers e ieo l deliuerrai 
ie eshalcerai lui kar il cunut le mien num 
il apelerad mei e ieo l esculterai 
od lui serei en tribulatiun 
e ie deliuerrai lui e glorifierai 
de lungur de iurz emplirai lui 
e ie demusterrai a lui la meie salu 
est regehir al seignur 
e chanter al tuen num tres haltement 
a annuncier par matin la tue misericorde 
e la tue feid en nuit 
en diseincordei e en saltier 
en chant en harpe 
kar tu me esleecas sire en la tue oure 
en faitures de tes mains loerai 
cum sunt magnifiees les tues oures o sire 
asez parfundes sunt feites les tues cogitatiuns 
huem nun sauanz ne cunuistrad 
e li fols ne entendrad iceo 
li felun germerent si cume feins 
e si florirent tuit cil ki ourent felunie 
que il seient atriblé desque en parmanablete 
tu acertes halz 
en parmanablete sire 
kar este tei li tuen enemi sire 
kar este tei li tuen enemi perirunt 
e cil serunt destruit tuit ki ourent felunie 
e serad eshalciede si cume unicornes la meie corne 
e ma ueillesce en olie plentiif 
e despirrad li miens oilz icels ki agueitent me 
d ices ki s esdrecent encuntre mei malignanz 
ot la meie oreille 
li iustes si cume palme flurirad 
si cume li cedres en libano serad multipliéd 
e li tresplanté en la maisun del seignur 
es aitres de nostre seignur germerunt 
uncore fructifierunt en crasse ueillesce 
e fueillant serunt 
annunceant que dreiturers est li sires 
la meie force e nen est felunie en lui 
li sires regnad 
de glorie est uestud 
uestud est de force 
e ceinz est ensurquetut 
e si ad cumpassé le cercle ki ne serad commout 
ferms est le tuens soliers des idunc 
des parmanablete tu ies 
li fluiue leuerent sire 
li fluiue leuerent lur uoiz 
e esleuerent li flum lur gorz 
des uoiz de multes ewes 
granz est li fluez de la mer 
granz en halt li sires 
li tuen testimonie sunt feit mult feeil 
la tue maisun couient sainteted 
o sire en lungur des iurz 
deus de ueniances sires 
deus de ueniances seies demustréd 
seies eshalciéd tu ki iuges la terre 
rent fiede as orguillus 
desque a quant li felun sire 
desque a quant serunt eshalciét li felun 
decurrunt li parlant anciene chose 
ianglerunt tuit cil ki ourent felunie 
tuen pueple sire atriblerunt 
e la tue heredite tormenterunt 
la uedue e l auentiz tuerunt 
e les orfenins ocirrunt 
e si distrent ne l uerrad li sires 
e ne l entendrad li deus de iacob 
entendez uus fol el pueple 
e uus li nun sages a la fiede apernez 
ki plantad l oreille nen orrad 
u ki l oil cuntruuad ne uerrad 
ki aprent les genz n es arguerad 
ki enseignet hume saueir 
li sires cuneut les cogitatiuns des humes 
kar ueines sunt 
bonourez li huem que tu aprendras sire 
e de la tue lei l enseigneras 
que il sei repouset des iurz d afflictiun 
desque seit fuie al felun la mort 
kar ne deguerpirat li sires sun pueple 
e la sue heredite ne deguerpirat 
kar desque a iustise serad returnéd li iugemenz 
e ensiwerunt iceol tuit li dreiturel par quer 
li quels esterad pur mei enuers les mals 
li quels esterad enuers les ourers de felunie 
se pur ceo nun que li sires est mes aiderre 
un petit meins habitast en enfern la meie aneme 
se ie disaie mouz est li miens piez 
la tue misericorde sire susteneit mei 
en la multitudine de mes cogituatiuns dedenz 
les tues consolatiuns deliterunt la meie aneme 
dunne serad parcunier de tei li trones d agueiz 
li feignanz dolur en cumandement 
guastine demenrunt enuers l aneme del iuste 
e le sanc nient nuisant damnerunt 
serad acertes li sires a mei en refuige 
e mes deus si cume pierre de m esperance 
e tu restabliras sur els lur felunie 
e en lur malice deperdras eals 
perdrat els li sires nostre deus 
uenez loums le seignur 
chantums a la pierre nostre iesu 
purpernums le uult de lui en acciun de graces 
en chancuns chantums a lui 
kar forz e granz est li sires 
e reis granz sur tuz deus 
en la main del quel li fundement de la terre 
e les haltes choses des munz de lui sunt 
cui est la mers kar il fist icele 
e le sech les mains de lui furmerent 
uenez aurums e seiums curué 
flechisums nos genuilz deuant la face deu nostre feitur 
kar il est nostre deus 
e nus pueples de sa pasture 
e fuc de la main de lui 
ui se la uoiz de lui orrez 
ne uoillez endurcir uoz quers si cume en cuntredictiun 
si cume el iurn de la temtatiun el desert 
u asaierent mei uostre pere 
prouerent e uirent ma oure 
quarante anz desplut a mei icele generatiuns 
e ie dis pueples foleanz par quer est 
e nient cunnuissand les meies ueies 
si cum ie iurai en ma forsenerie 
que il nen entrereient en mun repos 
chantez al seignur nouel chant 
chantez al seignur tute terre 
chantez al seignur beneissez le num de lui 
annunciez de iurn en iurn la salu de lui 
recuntez en genz la glorie de lui 
a tuz pueples les merueilles de lui 
kar granz est li sires e loables mult 
espoentables est sur tuz deus 
kar tuit li deu des pueples si sunt ideles 
li sires acertes fist les ciels 
glorie e bealted deuant le uult de lui 
force e esioissemenz el saintuaiarie de lui 
aportez al seignur uus maisnees de pueples 
aportez al seignur glorie e force 
aportez al seignur glorie 
al num de lui leuez duns e entrez es aitres de lui 
aurez le seignur en bealted de saintuarie 
crienged de la face de lui tute terre 
dites ens genz li sires regnat 
il acertes cumpasserad le cercle nient mouable 
il iugerad les pueples en oelte 
esleeciez uus ciel e esiois tei terre 
tuent la mer e la plented de lui 
ioied li chans e tutes choses que en lui sunt 
dunc loerunt tuit li fust de la lande 
deuant la face del seignur kar il uient 
pur ceo que il uient iugier la terre 
il iugerad le cercle en dreit 
e les pueples en lur feid 
li sires regnad 
esioisse sei la terre 
esleecent sei multes isles 
nue e chalim en l auirunement de lui 
iustise e iugemend firmamend del solier de lui 
fus irad deuant la face de lui 
e brullerad par auirunement les enemis de lui 
aparurent les fuildres de lui al cercle 
il le uit e tremblad ensemble la terre 
li munt si cume cire 
sunt fait decurable de la face del seignur 
de la face del seignureur de tute terre 
li ciel annuncerent la iustise de lui 
e si uirent tuit pueple la glorie de lui 
seient cunfundu tuit cil ki seruent a chose entailliee 
ki se glorient en ideles 
aurez lui tuit deu 
syon l oid e si s esleecad 
e si s esioirent les filles iude 
pur les tuens iugemenz o tu sire 
kar tu ies halz sires sur tute terre 
forment es esleuez sur tuz deus 
ki amez le seignur haiez le mal 
il gardet les anemes de ses merciables 
de la main des feluns deliuerrad eals 
lumiere est nede al iuste 
e as dreituriels par quer leece 
esleeciez uus iuste el seignur 
e regehisez a la sainte memorie de lui 
chantez al seignur chant nouel 
kar il fist merueilles 
il saluerad a sei la destre de lui 
e le saint braz de lui 
cuneude fist li sires le suen salu 
en l esguardement des genz reuelad la sue iustise 
recordad de la sue misericorde 
e de sa uerte a la maisun d israel 
uirent tuit li terme de terre 
le salu de nostre deu 
chantez a deu tute terre 
criez e loez e chantez 
chantez al seignur en harpe 
en buisines e el suen de la buisine 
en harpe e en uoiz de ditiet 
chantez deuant nostre rei 
tuent la mers e la plented de li 
li siecles e li habiteur de lui 
li flum esioirunt od lur palme ensemble 
li munt loerunt 
deuant le seignur kar il uient iugier la terre 
il iugerad le siecle en iustise 
e les pueples en oeltez 
li sires regnad 
seient commou li pueple 
li seierres de cherubin 
seit escrollee la terre 
li sires en syon granz 
e halz est sur tuz pueples 
regehissent a tun num grant 
e a espoentable e saint 
li empiries del rei iugement aimed 
tu fundas oeltez 
iugemenz e iustise en iacob 
tu fesis 
eshalciez le seignur nostre deu 
e aurez l eschamel des piez de lui 
kar saind est 
moyses e aaron es preueires de lui 
e samuel en iceals ki apelent le num de lui 
il apeloent le seignur e il oeit eals 
en columne de nue parlout a eals 
il guarderent les testimonies de lui 
e le cumandement que il dunad a els 
sire nostre deus tu ois eals 
deus tu propicius fus a els 
e uengeur sur les commutatiuns d eals 
eshalciez le seignur nostre deu 
e aurez el saint munt de lui 
kar sainz li sires nostre deus 
chantez al seignur tute terre 
seruez al seignur en leece 
entrez deuant lui en loenge 
saciez que li sires il meesme est deus 
il fist nus e de lui sumes 
li pueples de lui e li fucs de la pasture de lui 
entrez les portes de lui en acciuns de graces 
les aitres de lui en loenge 
regehissez a lui 
beneissez le num de lui 
kar il est bons 
en siecle la misericorde de lui 
e desque en generatiun e generatiun la feid de lui 
misericorde e iugement chanterai 
a tei sire chanterai 
e ie serai apris en ueie parfeite 
quant tu uendras a mei 
ie irai en la simpliite de mun quer 
el milliu de ma maisun 
ie ne poserai deuant mes oilz 
la parole belial 
le faesant declinatiuns ie hai 
e nient ne aerst a mei 
quers fel deseuerrad de mei 
mal ne sauerai 
le parlant en repost encuntre sun cumpaignun 
icestui ocirrai 
le orguillus par oilz e halt par quer 
od icest mangier ne purrai 
li mien oil as feeilz de la terre 
que il habitent od mei 
alanz en ueie simplement 
cist menistrout a mei 
nient ne habitout el milliu de ma maisun 
faisanz tricherie 
parlanz mencunge 
ne plaisait en l esguardement de mes oilz 
le matin perdrai tuz les feluns de terre 
que ie ocie de la cite del seignur 
tuz ki ourent felunie 
sire oi la meie oreisun 
e la meie clamor a tei uienged 
ne repunies ta face de mei 
el iurn de la meie tribulatiun 
encline a mei la tue oreille 
en quelqueunches iurn ie apelerai tei 
haste tei oi mei 
kar deguasté sunt si cume fums li mien iurn 
e li mien os si cume fritures purrirent 
feruz est si cume feins 
e faid sech mis quers 
kar ie ubliai mangier men pain 
de la uoiz del mien gemissement 
aerst ma buche a ma charn 
semblez sui al pellican del desert 
faiz sui si cume li huhanz de sultiueted 
ie ueillai 
e fui si cume oisels sultifs sur cuuerture 
tute iurn reprouoent a mei li mien enemi 
esleecanz a mei par mei iuroent 
kar cendre si cume pain maniai 
e men beiure od plur meslai 
de la face de la tue indignatiun e de ta ire 
kar tu esleuas mei e esgenas mei 
li mien iurn si cume umbre sunt encliné 
e ie cum fein assechi 
tu acertes sire en parmanablete parmains 
le tuen remembrement en generatiun e generatiun 
tu esdrecanz auras merci de sion 
kar tens est que tu aies merci de lui 
kar uient li tens kar uient li couenand 
kar pleuz firent li tuen serf les pierres de li 
e la puldre de li merciable 
e criendrunt les genz le num del seignur 
e tuit li rei de terre la tue glorie 
kar edifiad li sires syon 
aparut en sa glorie 
resguardad a l oreisun del uuit 
e ne despist la oreisun d els 
seient escrit en generatiun dereine 
e li pueples ki serat criét loerad le seignur 
kar il esguardad de sun halt saintuarie 
li sires del ciel la terre esguardad 
que il oist le gemissement del liiéd 
que il deliast les filz de mort 
que seit recuntéd en syon li nums del seignur 
e la loenge de lui en ierusalem 
cum assemblé serunt li pueple ensemble e li regne 
que il seruent al seignur 
tormentad en la ueie od sa force 
il abreiad mes iurz 
ie dirrai li miens deus 
ne rauisses mei el demi tens de mes iurz 
en generatiun e generatiun li tuen an 
el cumencement la terre fundas 
e l oure de tes mains sunt li ciel 
il perirunt tu acertes estras 
e tuit si cume uestiment serunt atriblé 
e si cume mantel mueras els 
e il serunt mué 
tu acertes uns meeme ies 
e li tuen an ne defaldrunt 
li fil de tes sers habiterunt 
e la semence d els deuant la tue face durrat 
beneis la meie aneme al seignur 
e tutes les meies entrailles le saint num de lui 
beneis la meie aneme le seignur 
e ne uoeilles ublier tuz les guereduns de lui 
ki ad merci de tutes les tues iniquitez 
e sained tutes les tues enfermetez 
ki rachated de corruptiun la tue uie 
e curuned tei en misericorde e miseratiuns 
ki sazied de biens le tuen awrnement 
renouuelee serad si cume de aigle la tue iuuente 
fesanz iustises li sires 
e iugemenz a tuz ki chalenge sustienent 
cuneudes fist les sues ueies a moysi 
as filz israel ses cogitatiuns 
merciere e pius li sires 
tardifs a forsenerie 
nient en parmanabletet tencerad 
ne en parmanabletet ne se currucerad 
nient sulunc noz iniquitez ne gueredunad a nus 
kar tant cume est plus halt li ciels de terre 
tant est cunfortee la misericorde de lui sur les cremanz lui 
cum luinz est orienz de occident 
tant luinz fuist de nuz noz felunies 
si cume ad merci li perres des filz 
si ad merci li sires des cremanz sei 
kar il cuneut nostre furmeisun 
recordad que puldre sumes 
huem si cum herbe li iurn de lui 
si cume flurs del champ issi flurirad 
kar li espiriz trespassad lui e ne parmaindrad 
e ne cunuistrad lui en ultre li leus de lui 
la misericorde acertes del seignur 
des le siecle desque en siecle 
sur les cremanz lui 
e la iustise de lui es filz des filz 
a cez ki guardent le couenant de lui 
e recordent des cumandemenz de lui a fere icels 
li sires el ciel establid sun throne 
e li regnes de lui de tuz seignurirad 
beneissez le seignur li angele de lui 
li fort par force fesanz la parole de lui 
obeissanz a la uoiz del sermun de lui 
beneissez le seignur tuz les oz de lui 
li menistre de lui ki fetes le pleisir de lui 
beneissez le seignur tutes les oures de lui 
en tuz lius de la poeste de lui 
beneis la meie aneme le seignur 
beneis la meie aneme le seignur 
sire li miens deus magnifiez ies mult 
de glorie e de bealte uestuz ies 
couers de lumiere si cume de uestiment 
estendanz les ciels cume pel 
ki courid de ewes les cenailz de lui 
ki posad les nues sun curre 
ki uas sur les pennes del uent 
ki fait ses angeles espiriz 
ses menistres fu brullant 
ki fundad la terre sur sa basse 
ne serad commoue en siecle e ultre 
d abisme si cume de uestiment couris icele 
sur les munz esterunt les ewes 
del tuen encrepement fuirunt 
de la uoiz del tuen tuneire criendrunt 
muntent li munt e descendent li champ 
el liu le quel tu fundas a els 
terme posas le quel il ne trespasserunt 
ne ne serunt returné que il courent la terre 
ki fors mez les funteines es ualees 
entre les meens munz decurent 
que beiuent tutes les almailles des contrees 
e refaced li asnes saluages sa seit 
sur icels li oisel del ciel demurrunt 
del milliu des bois durrunt uoiz 
ki arused les munz de ses cenailz 
del fruit de tes oures serad aemplie la terre 
germinanz herbe as iumenz 
e fein a tes serfs des humes 
que il mete fors pain de terre 
que li uins esleezst le quer de l hume 
a halegrer la face de olie 
li pains acertes le quer de l hume esforced 
serunt saulé li fust del seignur 
li cedre del liban les quels il plantad 
iluec li oisel ferunt lur nid 
a l escufle li saps la maisun de lui 
li halt munt as cers 
la pierre refuie de taisniere as hericuns 
il fist la lune par tens 
li soleilz cunut sun acutement 
tu posas teniebres e feite est la nuit 
en li rampent tutes les bestes de la selue 
li leun rugianz a preie 
e queranz de deu uiande a sei 
neissant le soleil deseuerrunt 
e en lur leitieres acuterunt 
istrad fors li huem a sa oure 
e a sun seruage desque al uespre 
cum multes sunt les tues oures sire 
tutes choses en sapience fesis 
aemplie est la terre de la tue possessiun 
iceste mer grande e lee de mains 
iluec rampantes choses nient numbrables 
almailles petites od les granz 
iluec les nefs trespassent 
tu formas 
que tu iuasses en lui 
tutes choses en tei espeirent 
que tu duinses a els uiande en lur tens 
donant tei a els quildrunt 
aourant tei la tue main serunt aempli de bien 
tu repundras tun uult serunt turbé 
tu toldras l esperit d els si defaldrunt 
e en lur puldre repairerunt 
forsmetras tun espirit e serunt criét 
e tu estorras la face de la terre 
seit la glorie del seignur en parmanablete 
esleecerad li sires en ses oures 
ki esguarded la terre e ele tremble 
il atuched les munz e il fumerunt 
ie chanterei al seignur en ma uie 
ie chanterei a mun deu cum lungement ie sui 
plaised a tei la meie parole 
ie esleecerai el seignur 
defisent li pecheur de terre 
e li felun en ultre ne seient 
beneis la meie aneme le seignur 
regehisiez al seignur apelez le num de lui 
cuneudes fetes as pueples les cogitatiuns de lui 
chantez a lui esioissez a lui 
parlez tutes les merueilles de lui 
esleeciez en num saint de lui 
esleezst le quers des queranz le seignur 
querez le seignur e la uertu de lui 
querez la face de lui assiduelment 
recordez les merueilles de lui que il fist 
des signes e des iugemenz de sa buche 
la semence abraham sun serf 
fil de iacob sun eslit 
il meesmes sire nostre deus 
en tute terre les iugemenz de lui 
recordad en siecle de sun couenant 
la parole que il cumandad en mil generatiuns 
le quel il cuuenancad od abraham 
e de sun serement od ysaac 
e fermad icel od iacob en lei 
israel en couenant en parmanablete 
disanz a tei durrai la terre chanaan 
funel de la uostre hereditet 
cum fussent poi hume 
petit e estrange en li 
e trespasserent de gent en gent 
de regne a altre pueple 
ne lessad hume que il noust a els 
e chastiad pur els les reis 
ne uoillez tuchier les miens criz 
e mes profetes ne uoillez turmenter 
e il apelad feim sur terre 
e tute la uerge de pain atriblad 
il enueiad deuant la face d els hume 
en serf uenduz est ioseph 
tormenterent en buie les piez de lui 
en fer uint l aneme de lui 
iusque al tens desque uenist li sermuns de lui 
li parlemend del seignur prouad lui 
enueiat li reis e desliad lui 
li princes des pueples e delessad lui 
il posad lui seignur de sa meisun 
prince en tute sa possessiun 
que il chastiast ses princes sulunc la uolente 
e ses ueilz saueir enseignast 
e issuz est israel en egipte 
e iacob estrange fud en la terre cham 
e creistre fist sun pueple mult 
e esforcad lui sur ses enemis 
conuertid le quer d eals que a haenge oussent le pueple de lui 
e tricherusement feissent encuntre les sers de lui 
enueiad moysen sun serf 
aaron le quel il eslist a sei 
il posad en els les paroles de ses signes 
e de ses merueilles en la terre cham 
enueiad teniebres e obscurad 
e ne furent nient creable as paroles de lui 
il muad les ewes d els en sanc 
e ocist les peissuns d els 
buillid lur terre reines 
es liz de lur reis 
il dist e uint la musche 
puil en tuz les termes d eals 
dunad lur pluies grisille 
fu flammant en lur terre 
e il ferid lur uigne e lur fiers 
e depecad le fust de lur fins 
il dist e uint salterele 
e criket del quel ne esteit numbres 
e maniad tut le fein de lur terre 
e deuurad le fruit de lur terre 
e ferid tut le premier engendré en la terre d els 
les primices de tut lur enfantement 
e forsmenad els od argent e od or 
e ne esteit es ligniees d els enferms 
eslecad sei egipte cum il eississent fors 
pur ce que curust par ire la crieme d icels sur els 
espandid nue en leu de paueillun 
e fu que il luisist par nuit 
il requistrent e il amenad la quaille 
e del pain del ciel saulad els 
ourid la pierre e decururent les ewes 
cururent en sechereces li flum 
kar il recordad de sa sainte parole 
od abraham sun serf 
e il forsmenad sun pueple en leece 
en loenge ses esliz 
e dunad a els la terre des genz 
e le trauail des pueples pursistrent 
que il guardassent les sollemnited de lui 
e la lei de lui guardassent 
regehisiez al seignur kar il est bons 
kar en parmanablete la misericorde de lui 
li quels parlerad les forces del seignur 
oies ferad tutes les loenges de lui 
bonoure ki guardent iugement 
e funt iustise en tut tens 
recorde de mei sire 
enl repidement de tuen pueple 
uisite mei enl tuen salueur 
que ie ueie les biens de tes esliz 
e me esleez en la leece de la tue gent 
e me esioi od la tue heredite 
nus pechames od noz perres 
torcenierement fesimes felunessement errames 
nostre perre en egipte 
ne entendirent tes merueilles 
ne recorderent de la multitudine de la tue misericorde 
e a maltalent puruuchierent sur la mer en la mer ruge 
il saluad acertes els pur sun num 
que il mustrast sa force 
e manacad a la ruge mer e ensechad 
e ultremenad eals par les abismes 
si cume el desert 
e saluad eals de la main del haant 
e rachatad eals de la main de l enemi 
e courid ewe les enemis d eals 
uns de els ne surfud 
e creirent as paroles de lui 
e chanterent la loenge de lui 
isnelement ublierent les oures de lui 
e ne atendirent le cunseil de lui 
e desirerent desirier el desert 
e tenterent deu en sultiuete 
il dunad dunc a els la peticiun d els meesmes 
e enueiat escharsete en l aneme d els 
e curecierent par enuidie moysen es herberges 
aaron le saint nostre seignur 
aouerte est la terre e deglutit dathan 
e courit la synagoge de abiron 
e espris est li fus en la synagoge d els 
flamme brullad les feluns 
il firent un ueel en oreb 
e aurerent chose fundice 
e muerent lur glorie en semblance 
en semblance de buef maniant fein 
ublierent deu lur salueur 
ki fist merueilles en egypte 
merueilles en la terre cham 
espoentables choses sur la mer ruge 
il dist dunc qu il atriblereit eals 
se moyses ses esliz 
n estoust meens encuntre la face de lui 
qu il tresturnast l indignatiun de lui e n es ocesist 
e despistrent la terre desirable 
e ne creirent a la parole de lui 
e murmurerent en lur tabernacles 
nient ne oirent la uoiz del seignur 
e il esleuad la sue main sur els 
qu il deietast els el desert 
e qu il deietast la semence d els en genz 
e desparsist els en terres 
e consecrerent beelphegor 
e manierent les sacrefises des morz 
e commourent lui en lur estudies 
e il ferid els per plaie 
estout acertes finees e urad 
e est retenue la colee 
e recunté est a lui en iustise 
en generatiun e generatiun desque en parmanablete 
e puruuchierent lui sur l ewe de cuntredictiun 
e trauailléd est moyses pur eals 
kar il puruuchierent l espirit de lui 
e mist auant en ses leures 
nient ne estreperent fors les pueples 
les quels dist li sires a els 
e mellé sunt as genz 
e apristrent les oures d eals 
e seruirent as ideles d els 
e feit est a els en escandele 
e sacrifierent lur filz 
e lur filles as diables 
e espandierent sanc nient nusant 
le sanc de lur filz e de lur filles 
les queles il sacriefierent as ideles de chanaan 
e cunchiee est la terre de sancs 
e conchiié sunt en lur oures 
e firent fornicaciun en lur estudies 
iriez est gierres la forsenerie nostre seignur en sun pueple 
e despist la sue heredite 
e il dunad els es meins des genz 
e seignurerent d els ki hairent els 
e affliierent els lur enemi 
e humilié sunt desuz la main d els 
multes fiedes deliurad els 
il acertes puruuchoent lui en lur cunseilz 
e humilié sunt pur lur felunies 
e uit la tribulatiun d els 
cum il oist eals preanz 
e recordad de sun couenant od els 
e repentid lui sulunc la multitudine de sa misericorde 
e il dunad els merueillus 
deuant tuz ki aueient pris els 
salue nus sire nostre deus 
e asemble nus des genz 
que nus regehissum a tun saint num 
e chantums loanz tei 
beneeiz li sires deus d israel 
de parmanablete e desque en parmanablete 
e dirrat tuz pueples 
regehissiez al seignur kar il est bons 
kar en parmanablete la misericorde de lui 
dient ki rachaté sunt del seignur 
les quels il reemst des mains de l enemi 
e des terres asemblad els 
de orient e de occident 
de aquilon e de la mer 
foleerent en sultiuete en deserte ueie 
cited que fust habitee nient ne truuerent 
fameillant e seelant l aneme d els en els meesme defist 
e crierent al seignur en lur tribulatiun 
e de lur afflictiun deliurad els 
e forsmenad els par dreite ueie 
qu il alassent en cite habitable 
regehissent al seignur les misericordes de lui 
e les merueilles de lui es filz des humes 
kar il saulad l aneme uuide 
e l aneme fameillante emplid de biens 
les abitanz en teniebres e en umbre de mort 
les liez de sufraite e de fer 
kar puruuchierent les sermuns de deu 
e le cunseil del halt blastengierent 
e humiliad en trauail le quer d els 
chairent e nen esteit ki aidast 
e crierent al seignur en lur tribulatiun 
e de lur anguisses les saluat 
e forsmenad els de teniebres e de umbre de mort 
e les liens d els rumpid 
regehissent al seignur les misericordes de lui 
e les merueilles de lui es filz des humes 
kar il contriblad les portes de areim 
e les turuilz ferrins debrisad 
les fols pur la ueie de lur felunie 
e pur lur iniquitez affliiez 
tute uiande reuilad l aneme d els 
e aprismerent desque as portes de mort 
e crierent al seignur en lur tribulatiun 
e de lur anguisses saluad els 
enueiad sa parole e sanad els 
e saluad els de lur mort 
regehissent al seignur les misericordes de lui 
e les merueilles de lui es filz des humes 
e sacrifient sacrifises de graces 
e recuntent les oures de lui en loenge 
ki descendent en la mer par nefs 
fesanz oure en multes ewes 
il uirent les oures del seignur 
e les merueilles de lui en parfundesce 
dist e s esdrecad li uenz de tempeste 
e esleuad les gorz de lui 
muntent el ciel 
e descendent en abyssmes 
l aneme d els en mal est deguastee 
esbairent e tremblerent si cume iures 
e tute lur sapience est transglutie 
il crierunt acertes al seignur en lur tribulatiun 
e de anguisse forsmerrad els 
establid esturbeillun en paisiblete 
e turent li flued de lui 
e esleecerunt kar il se reposerent 
e demenrad els al port le quel il uoldrent 
regehissent al seignur les misericordes de lui 
e les merueilles de lui es filz des humes 
e eshalcent lui en l eglise del pueple 
e en la chaere des seignors loent lui 
il poserad les flums el desert 
e les funteines des ewes en seid 
terre frutefiable en salsugene 
pur la malice des habiteurs de lui 
il poserad le desert es paluz des ewes 
e la terre nun ueiable es funteines des ewes 
e il aluad iluec les fameillanz 
e funderent cite a habiter 
e semerunt champs 
e planterunt uignes 
e ferunt blez germes 
e beneistrad a els 
e serunt multiplié mult 
e les bestes d els nen aminuserad 
aminusé sunt acertes e trauaillié 
pur anguisse de male dolur 
e espandrad despisement sur les princes 
e foleer ferad els en sultiuete de ueie 
e sulleuerad le poure de suffraite 
e poserad si cume genz les maisnees 
uerrunt li dreiturer e esleecerunt 
e tute felunie cuntrerrad sa buche 
li quels sauanz 
e guarderad ices choses 
e entendrad les misericordes del seignur 
aparaillié li miens quers deus 
ie chanterai e uerseillerai 
mais e neis la meie glorie 
esdresce tei saltier e harpe 
ie m esdrecerai par matin 
ie regehirai a tei es pueples sire 
e chanterai a tei es pueples 
kar grand est sur les ciels la tue misericorde 
e desque a l air la tue uerted 
seies eshalciéd sur les ciels deus 
e sur tute la terre la tue glorie 
que seient deliuré li tuen amé 
salue par la tue destre e oi mei 
deus parlad en sun saint 
ie esleecerai departirai sichem 
e la uallee sochot mesurrai 
miens est galaad e miens est mannasses 
e effraim heredited de mun chief 
iuda mes duitres 
moab chaldiere de mun bacin 
sur idumeam ieterai mun chalcement 
od phylistim ferai aliance 
li quels demerrad mei en cite garnie 
li quels demerrad mei desque en idumeam 
dumne tu deus ki deietas nus 
e ne eistras deus en noz oz 
dune nus aie de tribulatiun 
kar ueine est la salud de hume 
en deu serums fort 
e il defulerad noz enemis 
deus loables a mei ne taises 
kar la buche del felun e la buche del tricheur 
encuntre mei est aouerte 
il parlerent encuntre mei par langue de mencunge 
e de paroles de haenge auirunerent mei 
e escumbatirent mei en uein 
pur ceo que ie amoe els cuntrarioent a mei 
ie acertes orowe 
e poserent encuntre mei mal pur bien 
e haenge pur la meie amistie 
establis sur lui le felun 
e sathans estaced deuers les destres de lui 
cum il serad iugiez si eissed damnez 
e l oreisuns de lui est feite en pechie 
seient feit li sun iurn petit 
l euesqued de lui recieued altre 
seient li fil de lui orfenin 
e la femme de lui uedue 
nient estable uaient li enfant de lui e mendient 
e cumplaignent sei en lur 
escerst li escerchiere tutes les choses que il ad 
e rauissent li estrange les trauailz de lui 
ne seit ki ait merci 
ne ki pius seit es orfenins de lui 
seit feit la dereineted de lui perilz 
en altre generatiun seit eslauéd li nums de lui 
repairt en memorie l iniquited de ses peres uers deu 
e l iniquited de sa merre ne seit eslauee 
il seient encuntre le seignur tutes ures 
e muirged de terre la memorie d els 
pur ceo que il ne recordad faire misericorde 
e parsuid hume suffraitus e poure 
e le compunt par quer qu il ocesist 
e amad maleicun 
la quele uendrad a lui 
e ne uolt beneicun 
la quele serad esluignee de lui 
e uestuz est de maleicun si cume de sun uestiment 
e enterrad si cume ewe es entrailles de lui 
e si cume olie es os de lui 
seit a lui si cume mantels del quel il est auirunéd 
e si cume ceinture de la quel il tutes ures est ciend 
ceste est le gueredun a ces ki cuntrarioent mei del seignur 
e ki parolent mal encuntre la meie aneme 
tu acertes sire deus 
fai od mei pur le tuen num 
kar bone est la tue misericorde deliure mei 
kar busuignus e poures sui 
e mis quers est plaiéd dedenz 
si cume umbre cume ele est enclinee a decheement sui demenéd 
e escus sui si cume languste 
les miens genuilz chancelerent de ieunie 
e la meie charn est meigre senz olie 
e ie sui faiz reproce a els 
li ueiant mei mourent lur chief 
aie mei sulunc la tue misericorde 
e saurunt que la tue mains iceste 
tu sire fesis li 
maldirrunt icil e tu beneistras 
desesturent e confus sunt 
li tuens serfs acertes se esleecerad 
seient uestu li miens auersarie de confusiun 
e seient couert si cume de mantel de lur confusiun 
ie regehirai al seignur hastiuement en ma buche 
e el milliu de mulz loerai lui 
kar il esterad deuers destres del poure 
que il salued des iugeurs l aneme de lui 
dist li sires a mun seignur 
sie deuers mes destres 
desque ie pos les tuens enemis 
l escamel de tes piez 
bastun de ta force 
forsmetrad li sires de syon 
seignure el milliu de tes enemis 
li tuen pueple iugeur uolenterif serunt 
el iurn de ta force 
es sainz munz 
de la neissance naistrad a tei rusee de ta iuuente 
iurerad li sires 
e ne se repentirad 
tu ies prestre en parmanablete 
sulunc l ordre melchisedech 
li sires a la tue destre 
ferid el iurn de sa forsenerie les reis 
il iugerad es genz emplirad les ualees de charuignes 
ferrad le chief en multe terre 
de l ewe en la uei beurad 
pur ices choses eshalcerad le chief 
ioe regehirai al seignur en tut quer 
el cunseil des dreitureres e en la congregatiun 
granz les oures nostre seignur 
ki sunt a esquerre en tutes ses uolentez 
glorie e bealted l oure de lui 
e la iustise de lui parduranz tutes ures 
memorie fist de ses merueilles 
li puis e li merciables sires 
uiande dunad as cremanz 
remembrerre est en parmanablete de sun couenant 
la force de ses oures annunciad a sun pueple 
que il duinst a els heredite des genz 
l oure des mains de lui uerted e iugemend 
feeilz tuz les cumandemenz de lui 
fermez en parmanablete asiduelment 
feiz en uerte e en oelte 
redemtiun enueiad a sun pueple 
mandad en siecle sun cuuenant 
saint e espoentable le num de lui 
cumencement de sapience la crieme nostre seignur 
bone doctrine a tuz ki funt icels 
la loenge de lui pardurable asiduelment 
boneured li huem ki crient nostre seignur 
es mandemenz de lui uoldrat mult 
puissant en terre iert la semence de lui 
la generatiun des iustes serat beneit 
sustance e richeises en la meisun de lui 
e la iustise de lui tutes ures 
nee est es teniebres lumiere as iustes 
pius e merciables e iustes 
bons huem e pius 
despendrat ses paroles en iugement 
kar en siecle ne serat commout 
en memorie parmanable iert li iustes 
de oiement mals ne crendrat 
aparaillét li quers de lui afiant el seignur 
ferms li quers de lui ne crendrat 
desque il esguardet en ses enemis 
departit dunat as poures 
la iustise de lui parmaint en parmanabletet 
la corne de lui serat eshalciét en glorie 
li fels uerrat e iraistrat 
od ses denz e defirat 
le desiderie des pecheurs perirat 
loez serf nostre seignur 
loez le num nostre seignur 
seit li nums nostre seignur beneeit 
des ore e desque en siecle 
des le nessement del soleil desque al decheement de lui 
loable le num nostre seignur 
halz sur tutes genz li sires 
sur le ciel la glorie de lui 
li quels si cume li sires nostre deus 
ki en haltesces habitet 
humeles choses esguardet 
en ciel e en terre 
drecanz de la puldre le suffraitus 
de fiens eslieuet le poure 
qu il facet lui sedeir od les princes 
od les princes de sun pueple 
ki aluet la barhaigne en la maisun 
la merre des filz esleecante 
cum fors eissist israel de egypte 
la maisun de iacob del pueple estrange 
faiz est iudas en saintefiement de lui 
israel la poestet de lui 
la mer uit e fuit 
iordan conuertiz est ariere 
li munt saillirent si cume multuns 
li tertre si cume li fil del fuc 
que est a tei mer que tu fuis 
iordan kar conuertiz es ariere 
uus munt saillistes si cume multuns 
li tertre si cume li fil del fuc 
de la face del seignur tremblet la terre 
de la face del deu iacob 
ki tresturnat la pierre en paluz de ewes 
la roche en fonteines des ewes 
nient a nus sire nient a nus 
mes a tun num dune glorie 
pur la tue misericorde e la tue uerte 
purquei dirrunt les genz 
u est lur deus 
li nostre deus acertes el ciel 
tutes choses qu il uolt fist 
les ideles d els argent e or 
oure des meins des humes 
buche unt e ne parlerunt 
oilz unt e ne 
oreilles unt e nen orrunt 
nes unt e ne odererunt 
mains unt e ne tasterunt 
piez unt e nen irunt 
ne ne sunerunt en lur guitrun 
semblable a els seient ki funt icels 
e tuit ki s afient en els 
israel s afiat el seignur 
aiderre e defenderre d els est 
la maisun aaron s afiat el seignur 
aiderre e defenderre d els est 
li cremant le seignur s afient el seignur 
aiderre e defenderre d els est 
li sires recordat de nus e beneistrat 
il beneistrat a la maisun israel 
il beneistrat les cremanz le seignur 
as petiz e as granz 
aiustet li sires sur uus 
sur uus e sur uoz filz 
beneeiz uus del seignur 
ki fist les ciels e la terre 
le ciel al seignur des ciels 
la terre acertes dunat as filz des humes 
nient li mort loerunt nostre seignur 
ne tuit cil ki descendent en taisance 
mais nus beneissums nostre seignur 
des ore e desque en parmanabletet 
ioe ai améd 
kar orrad li sires la uoiz de ma preiere 
kar enclinat sa oreille a mei 
e en mes iurz ie l apelerai 
auirunerent mei les cordes de mort 
e de enfern trouerent mei 
anguisse e dolur ie trouai 
e le num del seignur ie apelai 
ie pri sire salue la meie aneme 
pius sires e iustes 
e nostre deus merciables 
guardanz les petitz li sires 
atenuez sui e il deliurat mei 
repaire la meie aneme en tun repos 
kar li sires rendrat a tei 
kar il deliurat la meie aneme de mort 
le mien oil de lermes 
mes piez de hurt 
ie irai deuant le seignur 
es terres des uiuanz 
ioe crei kar ie parlai 
ie acertes sui mult 
ie dis en ma esbaissur 
chascuns huem ment 
quel chose rendrai ie al seignur 
pur tutes les choses que il redunat a mei 
chalice de salut receuerai 
e le num del seignur ie apelerai 
mes uuz al seignur rendrai 
deuant tut le pueple de lui 
gloriuse es oilz nostre seignur 
la mort de ses 
ie pri sire kar ie li tuens serfs 
ie li tuens serfs filz de la tue ancele 
tu deslias mes liens 
a tei sacrifierai sacrifise de confessiun 
e el num nostre seignur apelerai 
les miens uuz al seignur rendrai 
en l esguardement de tut pueple 
es aitres de la maisun del seignur 
el milliu de tei ierusalem 
loez le seignur tutes genz 
loez lui tuit pueple 
kar confortee est sur nus la misericorde de lui 
e la uertet del seignur en parmanabletet 
regehisiez al seignur kar il est bons 
kar en siecle la misericorde de lui 
diet ie pri israel 
kar en siecle la misericorde de lui 
diet ie pri la maisun aaron 
kar en siecle la misericorde de lui 
dient ie pri ki criement nostre seignur 
kar en siecle la misericorde de lui 
cume esteie trauaillét ie apelai le seignur 
il oit mei en laur li sires 
li sires od mei est ne crendrai 
que facet a mei huem 
li sires a mei aiderre 
e ie despirrai les haanz mei 
mielz est esperer el seignur 
que esperer en hume 
mielz est esperer el seignur 
que afier en princes 
tutes genz auirunerent mei 
el num nostre seignur atriblei iceles 
auirunerent mei e pursistrent mei 
el num del seignur atriblai iceles 
auirunerent mei si cume es 
esteintes sunt si cume li fus des espines 
el num nostre seignur atriblai iceles 
estei debuté que ie chaisse 
e li sires sustint mei 
la meie force e la mei loenge li sires 
e faiz est a mei en salut 
uoiz de loenge e de salut 
es tabernacles des iustes 
la destre del seignur fist force 
la destre del seignur halte 
la destre del seignur fist force 
ne murrai mes uiurai 
e recunterai les oures del seignur 
chastiat cuntreinst mei li sires 
e a mort ne dunat mei 
aourez a mei les portes de iustise 
ie entrez en eles regehirai al seignur 
iceste porte del seignur 
li iuste enterrunt en li 
ie regehirai a tei sire kar tu ois mei 
e faiz ies a mei en salut 
la pierre la quele reprouerent li edifiant 
faiz est el chief de l angle 
del seignur fait est iceo 
e ceo est merueille en noz oilz 
cest est li iurz que fist li sires 
esioiums e esleecums en lui 
ie pri sire salue salue ie pri 
ie pri sire fai prospre ie pri 
beneeiz ki uient en num del seignur 
nus beneisquimes a uus de la maisun del seignur 
deus li sires e resplendiét a nus 
festes en foillees 
desque a la corne de l altel 
li miens deus ies tu e ie regehirai a tei 
li miens deus ies tu e ie eshalcerai tei 
regehissez al seignur kar il est bons 
kar en siecle la misericorde de lui 
li net en la ueie 
ki uunt en la lei nostre seignur 
bonouret ki guardent les testimonies de lui 
en tut quer requierent lui 
kar icil ki ourent felunie 
en ses ueies ne alerent 
tu mandas tes cumandemenz 
estre guardét mult 
la meie uolentet seient esdrecees les meies ueies 
a guarder tes cumandemenz 
lores ne serai cunfundut 
cum ie esguarderai a tuz tes mandemenz 
ie regehirai a tei en adrecement de quer 
cum ie aprendrai les iugemenz de la tue iustise 
les tuens cumandemenz ie guardrai 
ne deguerpisses mei mult 
quel esneirat li enfes la sue sente 
cum il guarderat sulunc les tues paroles 
en tut men quer ie esquis tei 
ne me faces foleer de tes mandemenz 
en men quer repuns tun parlement 
que ie ne pieche a tei 
beneeiz tu sire 
enseigne mei tes cumandemenz 
en mes leures recuntai 
tuz les iugemenz de ta buche 
en la ueie de tes testimonies sui esleeciez 
si cume en tutes richeises 
en tes cumandemenz penserai 
e atendrai les tues sentes 
en tes penserai 
a tun serf ie uiurai 
e uerrai tes paroles 
descoure les miens oilz e ie esguarderai 
merueilles de la tue lei 
estrange ie sui en terre 
ne repunes de mei tes cumandemenz 
desirat la meie aneme 
penser tes iugemenz en tut tens 
tu encrepas les orgeillus 
maledeit ki deseiurent de tes mandemenz 
tol de mei reproce e despit 
kar tes testimonies guardai 
kar seant li prince encuntre mei parloent 
li tuens sers pensout en tes cumandemenz 
mais e li tuen testimonie la meie uolentet 
si cume de mun cunseil 
aerst a la puldre la meie aneme 
uiuifie mei sulunc la tue parole 
les meies ueies recuntai e tu ois mei 
enseigne mei les tues comandemenz 
la ueie de tes mandemenz fai mei entendre 
e ie parlerai en tes merueilles 
degutad la meie aneme pur tristesce 
guarde mei sulunc les tues paroles 
la ueie de mentsunge tol de mei 
e la tue lei dune a mei 
la ueie de feit ie eslis 
tes iugemenz proposowe 
ie aers a tes testimonies sires 
ne confundes mei 
la ueie de tes mandemenz currai 
kar tu essamplas mun quer 
demustre a mei sire la ueie de tes commandemenz 
e ie guarderai icele par estrace 
enseigne mei e ie guarderai la tue lei 
e ie guarderai icele en tut men quer 
demeine mei en la sente de tes comandemenz 
kar icele ie uoil 
encline le mien quer en tes testimonies 
e nient a auarice 
desturne mes oilz qu il ne ueient uanitet 
en la tue ueie uiuifie mei 
suscite a tun serf le tuen parlement 
en la tue crieme 
desturne mun reproce le quel ie dutai 
li tuen iugement bon 
este tei ie desirai tes mandemenz 
en ta iustise uiuifie mei 
e uiengent a mei les tues misericordes sire 
e la tue salut sulunc le tuen parlement 
e ie respondrai al reprouant a mei parole 
kar ie esperai en tun sermun 
e ne toilles de ma buche parole de uertet desque mult 
kar tes iugemenz atendi 
e ie guarderai la tue lei asiduelment 
en parmanablete e en ultre 
e ie alowe en 
kar les tuens mandemenz ie quis 
e ie parlerai en tes testimonies deuant reis 
e ne serai cunfundut 
e ie me deliterai en tes cumandemenz 
les quels ie amai 
e ie leuerai mes palmes a tes mandemenz les quels ie amai 
e ie parlaerai en tes cumandemenz 
remembre tei de tun sermun a tun serf 
le quel mei esperer fesis 
cest est le mien cunfort en la meie afflictiun 
kar le tuen parlement uiuifiet mei 
li orguillus escharnisseient mei mult 
mais de la tue lei ne declinai 
recordai tes iugemenz del siecle sire 
e cunfortez sui 
hisdur pur mei des feluns 
ki deguerpirent la tue lei 
ditét esteient a mei li tuen cumandement 
en la maisun de la meie peregrinatiun 
recordai en nuit le tuen num sire 
e ie guardai la tue lei 
ceo est fait a mei 
kar tes mandemenz ie guardai 
ma partie sire ie dis 
que ie guarde ta parole 
ie depreiai le tuen uult en tut quer 
aies mercit de mei sulunc le tuen parlement 
ie purpensai les meies ueies 
e cunuerti mes piez a tes testimonies 
ie hastai e nient ne despis 
guarder tes comandemenz 
funels de feluns empleierent mei 
la tue lei ne ubliai 
el milliu de la nuit esdrecowe a regehir a tei 
sur les iugemenz de la tue iustise 
parcunier ie sui de tuz les cremanz tei 
e des guardanz tes mandemenz 
de la misericorde del seignur emplie est la terre 
tes comandemenz enseigne mei 
bien fesis a tun serf sire 
sulunc la tue parole 
bone sauur e science enseigne mei 
kar a tes comandemenz ie crei 
deuant ceo que ie oisse ie mesconui 
ore acertes le tuen parlement guardai 
bons ies tu e de bienfaiz 
enseigne mei tes comandemenz 
empleierent a mei mencunge li orguillus 
ie acertes en tut quer ie guarderai tes mandemenz 
encreissét est si cume creisse lur quer 
e ie en la tue lei purpensai 
bone chose est a mei que 
que ie apresisse tes comandemenz 
meillur est a mei la lei de ta buche 
sur millers d or e d argent 
tes mains firent mei e fermerent mei 
enseigne mei e ie aprendrai tes comandemenz 
ki criement te uerrunt mei e s esleecerunt 
kar les tuens sermuns ie atendi 
ie sai sire que dreiturels sunt li tuen iugement 
e ueirement mei 
seit ie pri la tue misericorde en mun confort 
si cume tu parlas od tun serf 
uiengent a mei les tues misericordes e ie uiurai 
kar la tue lei les meies dilectiuns 
seient confundut li orguillus kar felenessement auirunerent mei 
ie acertes parlerai en tes mandemenz 
seient returnét a mei ki criement tei 
e ki seuent tun testimonie 
seit feit mis quers parfiz en tes comandemenz 
que ie ne seie confundut 
defist en tun saluable la meie aneme 
la tue parole ie atendi 
deguastét sunt li mien oil en tun parlement 
disant quant conforteras tu mei 
e cume ie fusse si cume bucel en 
tes comandemenz ne obliai 
quant sunt li iurn del tuen serf 
quant feras es parsiwanz mei iugement 
fuirent a mei li orguillus fosses 
ne esteient sulunc la tue lei 
tuz tes comandemenz ueritet 
falsement parsiwerent mei aiue mei 
un petit meins deguasterent mei en terre 
ie acertes ne delessai tes mandemenz 
sulunc la tue misericorde uiuifie mei 
e ie guarderai les testimonies de ta buche 
siecle sire 
ta parole maint el ciel 
en generatiun e generatiun la tue uertet 
tu fundas la terre e ele estait 
par tun iugement estunt 
se pur ceo nun la tue lei le mien delit est 
puet cel estre perisse en la meie 
en siecle nen ublierai tes mandemenz 
kar par icels uiuifias mei 
tuens sui ie salue mei 
kar tes mandemenz ie quis 
mei atendirent li felun qu il paerdissent mei 
tes testimonies esguarderai 
de tute consumatiun ui la fin 
led tun comandement mult 
ie amai la tue lei sire 
tute iurn cest est mien purpens 
sur mes enemis mei tun mandement 
en siecle ceo est a mei 
sur tuz ki enseignoent mei sui apris 
kar tes testimonies le mien purpens est 
sur les ueilz ie entendi 
kar tes mandemenz ie guardai 
de tute sente male deueai mes piez 
que ie guardasse tes paroles 
de tes iugemenz ne deseurai 
kar tu enluminas mei 
cum duilz a mun guitrun ten parlement 
sur miel a ma buche 
tes mandemenz ie esguardoe 
pur iceo hai tute sente de mencunge 
a men piet ta parole 
e lumiere a ma sente 
ie iurai e perseuerai 
que ie guarde les iugement de ta iustise 
sui 
sire uiuifie mei sulunc la tue parole 
uolentriues choses de ma buche plaisent a tei ie pri sire 
e tes iugemenz enseigne mei 
la meie aneme en ma palme asiduelment 
e ta lei nen ubliai 
poserent li felun laz a mei 
e de tes mandemenz nient ne foleai 
la meie hereditet tes testimonies en siecle 
kar ioie de mun quer sunt 
ie enclinai men quer que ie feisse tes comandemenz 
pur parmanable gueredunance 
les noisus hai 
e la tue lei aimai 
e mun escut ies tu 
ta parole atendi 
deseurez de mei maligne 
e ie guarderai les comandemenz de mun deu 
conferme mei sulunc le tun parlement e ie uiurai 
e ne uoilles mei confundre de la meie atente 
sustien me e sals serai 
e ie me deliterai en tes comandemenz asiduelment 
deietas tuz ki contrarient tes comandemenz 
kar mencungiere la cogitatiun d eals 
si cume cuntas tuz les feluns de terre 
pur iceo amai tes testimonies 
enherdid de la tue crieme la meie charn 
e tes iugemenz ie criems 
ieo fis iugement e iustise 
ne deguerpisses me a ces ki chalengent mei 
pur tun serf en bien 
ne chalengent mei li orguillus 
li mien oil defistrent en ta salut 
e el parlement de ta iustise 
fai od le tuen serf sulunc la tue misericorde 
e tes comandemenz enseigne mei 
li tuens sers sui ie estrue mei 
e ie cunuistrai tes testimonies 
tens est que tu faces sire 
preuarient la tue lei 
pur ice amai ie les tuens mandemenz 
sur or e topace 
pur iceo en tuz tes mandemenz m esdrecai 
tute sente de mensunge a hanenge oi 
merueillus sunt tes testimonies 
pur ceo guardat icels la meie aneme 
l entree de tes paroles luisable 
enseignet les petiz 
la meie buche ouri e espirai 
kar tes comandemenz ie desirowe 
a mei e aies merci de mei 
sulunc le iugement des amanz tuen num 
les miens pas ferme en tun parlement 
e ne duinses poestet en mei a tute iniquitet 
rachate mei del chalenge des humes 
e ie guarderai tes mandemenz 
tun uult enlumine sur tun serf 
e enseigne mei les tuens comandemenz 
li des ewes decuraient de mes oilz 
kar ne guarderent la tue lei 
dreituriers tu sire 
e dreiturers tes iugemenz 
tu comandas iustise de tun testimonie 
e la tue uertet mult 
deguastat mei la meie enuidie 
kar ublierent tes paroles li mien enemi 
prouét le tuen parlement mult 
e li tuens sers amat icel 
petiz ie sui e despisables 
tes mandemenz ne ubliai 
la tue iustise iustise parmanable 
e ta lei uertet 
tribulatiun e anguisse trouerent mei 
tes comandemenz mum delit 
iuste li tuen testimonie tutes ures 
enseigne mei e uiurai 
ioe criai en tut mun quer oi me sire 
tes comandemenz guarderai 
ie apelai te salf me fai 
e ie guarderai tes testimonies 
ie m esdrecowe uncore en teniebres e criowe 
ta parole atendanz 
deuantceient li mien oil ueilles 
que ie purpensassae de tes parlemenz 
la meie uoiz oi sulunc la tue misericorde 
sire sulunc tes iugemenz uiuifie mei 
aprocerent mi parsiweur a felunie 
de ta lei en loin fait sunt 
proef ies tu sire 
e tuit li tuen comandement uertet 
el cumencement conui de tes testimonies 
que en secle as fundét icels 
esguarde la meie afflictiun e deliure mei 
kar ta lei nen ubliai 
iuge la meie achaisun e rachate 
en tun parlement uiuifie mei 
loinz des feluns salut 
kar tes comandemenz ne quistrent 
les tues merciz multes sire 
sulunc tes iugemenz uiuifie mei 
mult mi parsiweur e mi 
de tes testimonies ne declinai 
ie ui les preuarianz e ie plurowe 
kar ta parole ne guarderent 
uei kar les tuens mandemenz ie amai sire 
sulunc ta misericorde uiuifie mei 
le chief de ta parole uertet 
e en siecle tut le iugement de ta iustise 
parsuirent mei senz acheisun 
tes paroles criemst mis quers 
ioianz ie sui en tun parlement 
si cume ki troeuet multes despueilles 
mensunge a haenge oi e destestimoniai 
la tue lei ie amai 
set feiz el iurn loai tei 
sur les iugemenz de ta iustise 
multe pais as amanz la tue lei 
e nen est a els escandele 
ie atendi le tuen saluable sire 
e tes comandemenz fis 
guardat la meie aneme tes testimonies 
e amat icels mult 
guardat tes mandemenz tes testimonies 
kar tutes les meies ueies deuant tei 
la meie loenge deuant tei sire 
sulunc la tue parole enseigne mei 
uendrat la meie preiere deuant tun uult 
sulunc le tuen parlement deliure mei 
mes leures ymne 
kar tu enseigneras mei tes comandemenz 
parolet ma langue tun parlement 
kar tuz tes parlemenz dreiturers 
seit la tue main 
kar tes mandemenz ie eslis 
ie desirai le tuen saluable sire 
e la tue lei la meie uolentet 
uiurat la meie aneme e loerat tei 
e tes iugemenz aiderunt a mei 
ie foleai si cume oeille perdue quier tun serf 
kar tes cumandemenz nient ne obliai 
seignur en ma tribulatiun criai 
e il oit mei 
sire deliure la meie aneme de la leure de mencunge 
e de langue tricheruse 
que seit dunét a tei u quel chose aposet 
langue tricheruse 
les saetes del puissant agues 
od les charbuns 
guai a mei kar purluigné est 
ie habitai od les tabernacles cedar 
mult la meie aneme 
od les haanz pais 
ie paisiblement parlowe 
e il cumbatantes choses 
mes oilz es munz 
dunt uendrat aie a mei 
la meie aie del seignur 
faitur del ciel e de la terre 
ne duinst en commotiun le tuen piet 
ne ne sumeilt ki guardet tei 
este tei ne sumeillerat ne ne dormirat 
li guardains d israel 
li sires tis guardains 
li sires li tuens defendement sur la main de ta destre 
par iurn li soleil ne ferrat tei 
ne la lune par nuit 
li sires guarderat tei de tut mal 
guarderat la tue aneme li sires 
li sires guardet tun eissement e le tuen entrement 
des ore e desque en siecle 
ioe sui esleeciéd pur ceo que il distrent a mei 
en la maisun del seignur irums 
estant esteient nostre piet 
es portes de tei ierusalem 
ierusalem ki ies edifiét cume citet 
de la quele la partie de li ensemble 
kar iluec munterent les lignees 
les lignees del seignur 
testimonie d israel 
a regehir al num nostre seignur 
kar iluec sistrent li throne en iugement 
throne a la maisun dauid 
demandez pais ierusalem 
seit bien a ces ki aiment tei 
seit feite pais en tes murs 
habundance en tes maisuns 
pur mes freres e mes cumpaignuns 
parlowe pais a tei 
pur la maisun del seignur nostre deu 
querrai bones choses a tei 
a tei leuai mes oilz 
ki habites es ciels 
este tei si cume li oil des sers 
a la main de ses seignurs 
si cume li oil de l ancele a la main 
a la main de sa dame 
issi li nostre oil 
al seignur nostre deu 
desque il ait mercit de nus 
aies merci de nus sire aies merci de nus 
kar mult saulét sumes de despit 
mult saulét est la nostre aneme del reproce des abundanz 
de despisement des orguillus 
si li sires ne fust en nus 
diet ore israel 
si li sires ne fust en nus 
cum s esdrecowent sur nus humes 
puet cel estre uis oussent gluti nus 
cume iraisseit la furur d els sur nus 
puet cel estre ewes sur nus 
ewe oust trespassét sur nostre aneme 
puet cel estre oussent trespassét sur nostre aneme 
ewes d orguil 
beneeiz li sires ki ne dunat nus 
en preie as denz d els 
la nostre aneme si cume oisel 
deliuree est del laz des ueneurs 
li laz est detriblét 
e nus deliurét sumes 
la nostre adiutorie el num del seignur 
ki fist ciel e terre 
fient el seignur 
si cume li munz syon 
ne serat commout 
en siecle habiterat 
ierusalem li munt en l auirunement de lui 
e li sires en l auirunement de sun pueple 
des ore e desque en siecle 
kar ne reposerat la lignee de felunie 
sur la sort des iustes 
que ne metent li iuste 
a iniquitet lur mains 
bien fai sire as bons 
e as dreiturers de quer 
mais ki declinent a lur felunies 
demerrat els 
od ces ki ourent iniquitet 
pais sur israel 
remembre tei sire de dauid 
e de tute l afflictiun de lui 
ki iurad al seignur 
uut uuad al puissant iacob 
si ie enterai el tabernacle de ma maisun 
si ie munterai sur le lit de mun repous 
si ie durrai sumne a mes oilz 
e a mes palpieres summeil 
descieke ie truisse leu al seignur 
tabernacles al puissant iacob 
eistes uus nuns oimes icelui 
nus truuames icelui en la contree de la lande 
entrums es tabernacles de lui 
aorums l eschamel de ses piez 
lieue sus sire en tun repous 
tu e la arche de ta fortece 
li tuen prouueirre seient uestu de iustise 
e li tuen merciable lowent 
por dauid le tuen serf 
ne desturnz la face de tun crist 
damnesdeus iurad a dauid uerite 
nen iert pas desturnez de li 
del fruit de tun uentre 
metrai sur tun reial siege 
se li tuen fil guarderunt mun couenant 
e mun testemoniement ke ie lur enseignerai 
ker li fil d els 
serrunt sur tun reial siege iusque en parmenablete 
ker damnesdeus ad eslit syon 
il desirrad li en sun habitacle 
iceste est li miens repous en parmenablete 
ici habiterai ker ie l ai desiuree 
a la ueneisun de li beneissanz beneistrai 
les poures de li saulerai de pain 
les preueires de li uestirai de salu 
e li merciable de li par lowenge lowerunt 
iluec ferai surdre le corn dauid 
ie ai aparellié luiserne a mun crist 
les anemis de li uestirai de confusiun 
sur lui acertes flurirat la curune de lui 
cum bone chose e cum esioissable 
habiter freres en une chose 
si cum ungnemend mult buns en chief 
ki descent en barbe 
la barbe aaron 
ki descent sur l our des uestemenz de lui 
si cum rosee 
ki descent sur les munz de syon 
ker iluec mandad li sire beneicun 
e uie iusque el secle 
este uus beneissez le seignur 
tuit li serf damnedeu 
ki estez en la maisun del seignur 
es nuiz 
leuez uos mains al saint 
e beneissez le seignur 
beneissed a tei li sire de syon 
li faitre del ciel e de terre 
loez le num del seignur 
loez uus serf le seignur 
ki estez en la maisun damne deu 
es aitres de la maisun de nostre deu 
loez le seignur ker buns est li sires 
chantez al num de lui ker cuuenables est 
ker iacob eslist a sei li sire 
israel en sun priue 
ker ieo sai ke granz est li sire 
e nostre seignurere deuant tuz deus 
tutes chouses quescumques uolt li sire fist 
el ciel e en terre 
en mer e en tuz les abismes 
esleuanz les nues des halteces de terre 
fuildres fist en pluie 
menanz fors le uent de ses tresors 
ki ferid les premieres choses de egipte 
des le hume iusque a la beste 
il enueiad signes e merueilles 
en milliu de tei o egipte 
en faraun e en tuz ses serfs 
ki ferid multes genz 
e si ocist les forz reis 
seon le rei des amorriens 
e og le rei de basan 
e tuz les regnes de canaan 
e si dunad lur terre herite 
herite a israel sun pueple 
sire li tuens nums en siecle 
sire la tuwe membrable chose en generatiun e generaciun 
ker li sire iugerad sun pueple 
e en ses serfs iert apaisables 
les idles des genz argenz e ors 
weures des mains de humes 
buche unt e ne parlerunt 
wilz unt e ne uerrunt 
oreilles unt e nen orrunt 
mais nees nen est esperiz en la buche d els 
semblant a cels seient fait cil ki s funt 
trestuz ki sei affied en els 
maisniee israel beneissez damnedeu 
maisniee aaron beneissez damnedeu 
masniee leui beneissez damnedeu 
li cremant le seignur beneissez damnedeu 
beneeiz seit li sire de sion 
ki habited en gerusalem 
regehisiez al seignur bons est 
ker el siecle la misericorde de lui 
regehisséd al deu des deus 
regehisséd al seignur des seignurs 
ki fait granz merueilles souls 
ki fist les ciels en sapience 
ki fermad la terre sur les ewes 
ki fist les luminaires granz 
le soleil en la poeste del iur 
la lune e les esteiles en la poeste de la nuit 
ki ferid egipte en ses primices 
e menad fors israel de miliu d els 
en main uigoreuse e en braz estendu 
ki departid la ruge mer en diuisiuns 
e tresmenad israel par le miliu de li 
e enuolst ensemble faraun e sun ost en la ruge mer 
ki menad le pueple par le desert 
ki ferid les granz reis 
e ocist les reis orguillous 
seon le rei 
e og le rei 
e si dunad lur terre herite 
herite a israel sun serf 
ker en nostre humilite fud remembrere de nus 
e rachatad nus de nos enemis 
ki duned pein a tute char 
regehissez a deu del ciel 
ker el siecle la misericorde de lui 
sur les fluez de babiloine 
iluec sesimes e plurames 
cum nus recordissums de sion 
sur les salz en miliu de li 
suspendimes noz estrumenz 
ker iluec nuns demandowent 
ki chaitifs nuns menerent paroles de chancun 
e cil ki nuns tormentowent 
lie chantez a nuns des chanz de sion 
cumment chanterums la cantike damnedeu 
en aliiene terre 
se ieo serai oubliez de tei o ierussalem 
en oubliance seit ma destre 
la meie langue aherged a mun guitrun 
se ieo ne me recorderai de tei 
se ieo deuant ne metrai ierussalem 
enl comencement de ma leece 
remembre te sire des filz edom 
el iurn de ierussalem des disanz 
esfowéd esfowéd iuske al fundement de li 
la fille babiloine deguastee 
boneured ki guerdunerad a tei la twe feiede 
ke tu guerdunas a nuns 
bunewred ki tendrad e ahurterad 
ses petiz enfanz a la pierre 
ioe regeirai a tei sire en tut mun cuer 
deuant deu chanterai a tei 
ie aourerai el tun saint temple 
e regehirai al tuen num 
sur ta misericorde e ta uerite 
ker tu as essalcié sur tut tun num 
enl iur apelerai e tu me esculteras 
tu eslargiras a la meie aneme fortece 
regehissent a tei sire tuit li rei de terre 
ker il oirent les parlemenz de ta buche 
e chantent es ueies damnedeu 
ker granz la gloire del seignur 
ker halz li sire 
e le humle ueit 
le halt a loinz conuist 
se ie irai en mileu de tribulatiun 
tu uiuifieras mei 
sur la forsenerie de mes anemis 
metras ta main 
e si saluerad mei ta destre 
damnesdeus uuerrad pur mei 
sire la towe misericorde parmanablement 
les oures de tes mains ne deguerpisses 
sire tu escerchas mei e coneus 
tu coneus la meie sessiun e la meie resurrecciun 
tu entendis mun mal de loinz 
la meie sente e le mien acutement esuentas 
e tutes mes ueies entendis 
ker nen est parole en ma langue 
este tei sire tu coneus tutes choses 
detriers e deuant tu furmas mei 
e posas sur mei ta palme 
plus merueillouse est sapience de mei 
plus halte est ne puurai pas uers li 
ou irai de tuen esperit 
e ou fuirai de ta face 
se ie munterai el ciel tu iluec 
se ie girrai en enfern tu ies presenz 
se ie prendrai mes pennes en l aiurnee 
maindrai el derrein liu de mer 
neis iluec la twe main deduirad mei 
e tendrad mei ta destre 
se ie dirrai puet cel estre teniebres me cuuerrunt 
la nuiz naes clartez iert encuntre mei 
ne teniebres ne unt teniebres od tei 
e la nuiz luirrad si cum iurz 
semblanz sunt teniebres e clartez 
ker tu pursesis mes reins 
e tu ourdis mei el uentre de ma merre 
ieo regehirai a tei ker espowentablement essalcas mei 
merueilluses les tuwes weures 
e la meie anme les counut trop 
nen est ouerte ma buche de tei 
la ou ie sui faiz en repostaille 
figurez sui es derreines parties de terre 
nient furmé uncore mei uirent ti oil 
e en tun liure serunt escrit tuit li iur 
furmé sunt 
e nen est uns souls en els 
mais a mei cum encurable sunt fait li tuen compaignun o deus 
cum ford est li seignerages d els 
ieo les numbrerai e pluisour de grauele serunt 
ieo me esueillai e uncore sui od tei 
se tu ocirras o deus le felun 
uus barun de sancs declinez en ueie de mei 
ker a tei contredient escumeniiement 
esleué sunt en uain li tuen auersaire 
dunne hai ieo sire les haanz tei 
e encuntre tes auersaires me desculurai 
par parfeite haenge haeie ieo icels 
enemi sunt fait a mei 
esquier mei deus e si conuis mun cuer 
prueue mei e si saches mes pensez 
e uei se ueie de trauail est en mei 
e si maine mei en ueie parmenable 
deliure mei sire del mal hume 
des baruns feluns me guarde 
ki purpenserent les malices el cuer 
tute iur turné sunt en batailles 
il aguisierent lur lengue si cumme serpenz 
uenims desuz lur leures tute ueie 
guarde mei sire de la main del felun 
del barun de felenies guarde mei 
ki purpenserent sudplanter mes eirres 
li orguillous repunstrent le laz a mei 
e par cordes tendierent la rei 
deiuste la sente poserent ahurtement a mei tute ueie 
ie dis al seignur li miens deus ies tu 
od oreilles parceif sire la uoiz de mun depreiement 
damnesdeus fortece de ma sante 
tu cuuris mun chief el iur de bataille 
ne duignes sire les desiiers del felun 
les felenies de lui ne seient espandues 
e esleuees seient tute ueie 
la amertez des pasteianz d els 
li trauailz des leures d els les couuerrad 
sur els charrunt li carbun de fou 
tu deieteras els en fosses k il ne relieuent 
huem lengous n iert ia esdreciez 
hume torcenier 
prendrunt li mal en la mort 
ieo sai ke li sire ferad la cause del besuignous 
les iugemenz des poures 
mais nequedent li iuste regehirunt al tuen num 
li dreiturier habiterunt od tuen uoult 
sire ie reclamai a tei haste tei a mei 
od oreilles parceif ma uoiz del reclamant a tei 
esdreciiee seit la meie ureisuns si cum encens el tuen esgardement 
esleuemenz de mes palmes sacrefices uesprins 
met sire guarde a ma buche 
guarde la pourete de mes leures 
ne declinz mun cuer en maluaise parole 
enuoldre felunesses cogitaciuns 
od les baruns ouuranz felunie 
ne mangier en lur delicies 
li iustes me chastit en misericorde e constraigned mei 
oile de amertume nen engraist mun chief 
ker uncore la meie oreisuns pur les malices d els 
suztrait sunt iuste la pierre li iugeur d els 
e si orrunt mes paroles ker beles sunt 
si cum li cultiuerre cum il trenched la terre 
issi sunt depecié nostre os en la buche d enfern 
ker a tei damnesdeus li mien oil 
en tei esperai ne esuuides la meie aneme 
guarde mei des mains del laz ke il poserent a mei 
e des ahurtemenz des ouuranz felenie 
li felun charrunt en la rei de lui 
mais ieo trespasserai 
od ma uoiz reclamai al seignur 
par ma uuiz depreiai le seignur 
ie espanderai en l esguardement de lui ma parole 
ma tribulatiun anuncerai deuant lui 
dementieres ke mis esperiz iert anguissous 
tu acertes coneus la meie sente 
en iceste ueie ke ieo ueis 
repundirent laz a mei 
reguarde a destre e si uei 
ke ne seit ki me conuissed 
la fuie perid de mei 
nen est ki quiered la meie anme 
ie reclamai a tei sire 
ieo dis tu la meie esperance 
la meie partie en terre des uiuanz 
esculte ma deprecatiun 
ker affebliiez sui trop 
e deliure mei de mes purseweours 
ker conforté sunt sur mei 
trai fors de la charcre la meie anme 
ke ele regehissed al tuen num 
en mei serunt coruné li iuste 
cum tu guerduneras a mei 
sire oi la meie oreisun 
esculte le mien depreiment 
en ta uerite oi mei 
en la towe iustise 
e ne uienges pas a iugier od tun serf 
ker nen iert pas iustifiiez el tuen esguardement tuz uiuanz 
parsew ad acertes li enemis la meie anme 
si confrainst en terre ma uie 
il me mist en teniebres 
si cum les morz anciiens 
e anguissous fud en mei mis esperiz 
en miliu de mei fud cosencunnous li miens cuers 
ieo me recordowe des iurz anciiens 
ieo purpensowe tutes les weures 
les faiz de tes mains parlowe ie 
ie espandi les meies mains a tei 
la meie anme si cumme terre seelanz a tei 
haste tei si m esculte sire 
ia defailli mes esperiz 
ne repunges ta face de mei 
e dunc serai welinez as descendanz en lac 
fai mei oir al main ta misericorde 
ker ie me affi en tei 
conuwe me fai la ueie en quele ie ueise 
ker a tei leuai la meie anme 
deliure mei de mes anemis sire 
a tei sui purietez 
enseigne mei ke ie face ta uolente 
ker tu ies mes deus 
tes esperiz bons 
conduirad mei en terre dreituriere 
pur tun num uiuifieras mei en ta iustise 
tu estrairas fors d anguisse la meie anme 
e par ta misericorde destruiras mes anemis 
e si perdras tuz cels ki tormentent la meie anme 
ker ieo sui li tuens sers 
beneeiz li sires li miens forz 
ki ensegned mes mains a bataille 
mes deiz a bataille 
la meie misericorde e la meie fortece 
li miens aidieres e li miens saluere 
mis escuz e en lui esperai 
ki suzmet les pueples a mei 
sire ke est huem ke tu conuis lui 
li filz de l hume ke tu cuntes lui 
huem est faiz semblanz a uanite 
li iurz de lui trespassanz si cum umbre 
sire encline tes ciels e si dessend 
tuche les munz e si fungerunt 
auirune od fuildre e si s destrui 
enueie tes saietes e si s cunturbe 
estent tes mains de halt 
deliure mei e guaris mei de multes ewes 
e de la main des filz as estranges 
la buche des quels ad parlé uanite 
e lur destre si est destre de mencunge 
deus nuuel chant chanterai a tei 
en saltier diseincordé uersellerai a tei 
ki dunes sante as reis 
ki guaris dauid tun serf 
de pesme glaiue deliure mei 
e guaris mei de la main des filz as estranges 
la buche des quels ad parlé uanite 
e lur destre si est destre de mencunge 
e nostre fil seient si cumme planteisuns 
creissanz en sa iuuente 
noz filles si cumme angle 
aurné a semblance de temple 
noz despenses pleines 
surespandanz de ceste chose en cel altre 
noz bestes en milliers 
nient numbrables en noz quarruges 
nostre tor gras 
nen est entrerumpemenz 
e nen est eissue 
e nen est plainte en noz places 
buneurez li pueples cui tels choses sunt 
buneurez li pueples cui sires est deus de lui 
ioe eshalcerai tei deus mis reis 
e si beneistrai tuen num en parmenance e en ultre 
en tut iurn te beneistrai 
e loerai tuen num en parmenance perpetuelment 
granz est deus e loables mult 
e de sa grandece nen est escerchement 
generatiuns a generatiun loerad tes uures 
e si annuncerad tes forteces 
ie parlerai la belte de la gloire de ta grandur 
e les paroles de tes merueilles 
e si parlerai la fortece de tes horribletez 
e si recunterai ta grandur 
la memoire de ta grant bunte ruterunt 
e si loerunt ta iustise 
pius est e merciables li sires 
tardis a forsenerie e de grant misericorde 
buns sires est a tuz 
e les sues merciz en tutes ses weures 
tutes tes weures sire regehisent a tei 
e li tuen merciable beneissent tei 
il dirrunt la gloire de tun regne 
e si parlerunt la tue fortece 
ke il demustrent as filz adam la tue puissance 
e la gloire de la belte de tun regne 
li tuens regnes si est regne de tuz siecles 
e la tue poested en tute generaciun e generaciun 
leials est li sires en ses paroles 
e seinz en tutes ses ueures 
li sires sudpuied tud les cheanz 
e si esdreced tuz les encuruéd 
lur oil espeirent enuers tei 
e tu dunaes a els lur uiande en lur tens 
tu aweures tes mains 
si sazies tute anme de refectiun 
iustes est li sires en tutes ses ueies 
e merciables en tutes ses weures 
li sires est deiuste tud cels ki lui apelent 
a tud cels ki lui quierent en uerte 
il ferad le plaisir de ses cremanz 
e si orrad la lur clamur 
e si les saluerad 
li sires guarded tud ses amand 
e tuz les feluns demarcherad 
la loenge del segnur parlerad la meie buche 
e tute charz beneissed le seint num de lui 
en parmenablete e perpetuelment 
loe o tu la meie anme le seignur 
ieo loerai le seignur en ma uie 
si chanterai a mun deu tant cum ieo ierc 
ne uus uuilliéd pas affier en princes 
ne es fil de l home a cui nen est saluz 
li esperiz de lui istrad si repairerad en sa terre 
en icel iurn perirunt ses cogitaciuns 
beneured cui deus de iacob est sis aidierres 
l esperance de lui en sun damnedeu 
ki fist les ciels e la terre 
la mer e tutes riens ki en els sunt 
e guarded uerte parmenablement 
ki fait iugement a cels ki sustienent chalunge 
e duned pain as fameillus 
li sires deslied les liiez 
li sires enlumined les ceus 
li sires esdreced les encuruéd 
li sires aimed les iustes 
li sires guarded les estranges 
le orfenin e la uedue receurad 
e la ueie des feluns poruertirad 
li sires regnerad el siecle 
li tuens deus o syon en generaciun e generaciun 
loez le seignur ker buns est li chanz de nostre deu 
ker bele chose est la bele loenge 
li sires edifierad ierussalem 
si rassemblerad les deietez d israhel 
ki sained les triblez par cuer 
e lied ensemble lur plaies 
ki cunted le numbre des esteiles 
e tutes les apeled par lur num 
granz est li nostre seignureres e mulz par fortece 
de sun saueir nen est numbres 
li sires receuanz les priuez 
humilianz les feluns iusque a terre 
chantéd al seignur en confessiun 
chantéd a nostre deu en la harpe 
ki cueured le ciel de nues 
e dunet pluie a la terre 
e fait naistre le germn es munz 
ki duned as iumenz lur pain 
e as filz del corp crianz 
la uolentez de lui nen est pas en fortece de cheual 
ne nen est pleu a lui es iambes de barun 
mais pleu est al seignur en icez ki lui criement 
e ki atendent la misericorde de lui 
loe o ierusalem le seinur 
cante le tuen deu o tu syon 
ker il ad conforté les barres de tes portes 
e si beneid a tes filz en mileu de tei 
ki pousad le tuen terme paiz 
de la greisse de furment saulad tei 
ki enueied sun purparlement a terre 
sa parole curt isenelement 
ki duned la neif si cumme laine 
e si esparpeilled la pruine si cumme cendre 
il geted luinz sa glace si cumme buchiees 
ki esterad deuant la face de freit de lui 
il enueirad sa parole e si deslierad iceles choses 
il espirerad od sun esperit e les ewes decurrunt 
ki anunced ses paroles a iacob 
ses cumandemenz e ses iugemenz a israel 
il ne fist pas essement a tute gent 
e ses iugemenz ne conuistrunt 
loez le seignur des ciels 
loéd lui es halteces 
loéd lui tuit li suen angle 
loéd lui tuit li suen ost 
loéd lui soleilz e lune 
loéd lui tutes les esteiles de lumiere 
loéd lui li ciel des ciels 
e les ewes ki sur les ciels sunt 
loent le num del seignur 
ker il comandad e criiés sunt 
e si establi iceles choses perpetuelment e el siecle 
il donad le cumandement e ne trespasserad pas 
loéd le seignur de terre 
li dragun e tuit li abisme 
li fous e la gresille la neif e la glace 
li uenz e li turbeilluns ki faites la parole de lui 
li munt e tuit li tertre 
li fust frutifiiere e tuit li cendre 
les bestes e tuit li iument 
les rampanz choses e li oisel uolant 
li rei de la terre e tuit li puple 
li prince e tuit li iugeur de la terre 
li iuuencel e les uirgnes 
li uiel od les enfanz 
louent le num del seignur 
ker li nums de lui sul est halz 
la gloire de lui est en ciel e en terre 
e il ad eshalcié le corn de sun puple 
loenge seit a tuz ses merciables 
as filz israhel al pueple procein a sei 
