pour l amitie de ihesu crist 
doiuent estre en nostre escrit 
le seruise de ses amis 
encor ne s est nus entremis 
d onorer les sainz en ce monde 
qu an la fin bien ne l en reponde 
il sont la delitable pleigne 
par ou len uet en la monteigne 
qui tot le mont a seurmontez 
c est cil a qui toutes bontez 
toute douceur toz biens abonde 
qui de noient fist tot le monde 
por l amitie de ce bon mestre 
uoill ie la uie et la saint estre 
d une seue amie retraire 
et de latin en romanz traire 
que plus delite a escouter 
a cels qui l oent raconter 
un clerc translatee l auoit 
mes por ce que normant estoit 
la rime qui fut faite encois 
si ne pleisoit mie au francois 
por ce l a mes amis tramise 
qu elle sera en francois mise 
se dex me donne la puissance 
car en nelui n ai ge fiance 
fors de s aide seulement 
or li pri au commencement 
que son saint esperit m enuoit 
que mon sens a bien fere auoit 
et ce que i ai empris a feire 
a mon talent puisse a chief traire 
apres requier a la pucelle 
qu elle deprist comme s encelle 
qu il meite em pardurable gloire 
ceus qui orront ceste memoire 
encienement ot a rome 
un emperiere moult preudome 
qui ert apelez constantins 
preuz et hardiz et de cuer fins 
filz fu l empereeur coutant 
qui sainte yglise ama tant 
c onques tant comme il tint la terre 
ne sort a cretiente guerre 
mes il l estut uenir en france 
qui lors estoit de sa poissance 
por encerchier et demander 
s il i auoit que amander 
qu i l amendast moult uolentiers 
mes cil qui les mauues sentiers 
preinent et guerpissent la uoie 
qui bien les conduit et auoie 
ce sont li cheualier de rome 
l emperieres iert moult preudome 
si amoi dieu et saint yglise 
l eneur de l empire ont asise 
seur un sarrazin mescreant 
por ce qu il estoit mal creant 
qui haoit dieu et ses amis 
tent iert crueuls et entrecris 
et tant haoit les cretiens 
qu i les metoit en ses liens 
si les feisoit en chartre meitre 
puis leur feisoit asez prameitre 
a sa mesniee et a sa gent 
donnoit assez or et argent 
por aorer ses diex de fust 
et se nus hom si hardiz fust 
que il osast ce contredire 
soufrir li esteut le martire 
por fere les cretiens prendre 
s en est tornez en alexandre 
ses mesagiers par tout enuoie 
cil se midrent tost a la uoie 
et noncent ce que li rois mande 
ce que marcus li rois commande 
a tretouz cels communement 
qui sont en son commendement 
riches poures granz et petiz 
si comme chascuns est aatiz 
a la seue uolente fere 
que chascun lest le sien afere 
et uienge son talent oir 
qui ne li uoldra obeir 
et ara ses diex en despit 
mort receura sanz nul respit 
son commendement ont oi 
cil qui po s en sont esioi 
ce sont cil qui a dieu entendent 
mes li mauues qui a ce tendent 
qui estoient ami le roi 
ont grant ioie de leur desroi 
et toz cels sont a cort uenu 
grant et petit ieune et chanu 
et por amor et por menace 
es pleitoires fu grant la place 
et li rois s asist ou mileu 
le preuost a guerpi son leu 
si est leuez a sont estant 
  or sus  fet il   uenez auant 
que ie uos ai ci amenez 
de par l empereur uenez 
tretuit au temple por orer 
la uos conuendra ahorer 
nos diex et sacrefice fere 
a chascun selonc son afere 
cil qui feront les greigneurs dons 
aront les gregneurs guerredons 
ceste parole oirent tuit 
parmi la sale ou a grant bruit 
a l un dessiet a l autre plest 
li rois se lieue sanz arrest 
tuit se lieuent grant et menor 
et il qui la gregneur honor 
a ses diex commencier uoloit 
tors et moutons comme il souloit 
a fet ocirre a grant plante 
et cil qui a sa uolente 
ueullent fere que qui leur coust 
de leur depense et de leur coust 
ne se sont pas trop esmaié 
riche present ont enuoié 
a ostiex li prince et li conte 
que du petit eussent honte 
chascun de bien fere s auence 
li poures selonc sa poissance 
offrent agniax et oisiax uis 
a cels qui l oent est auis 
que du des toriaus 
des cris des genz et des oisiaus 
q a force soit la cite esprise 
ou qu elle soit de feu esprise 
en la cite ot qui feisoit 
ce que a diex point ne pleisoit 
auoit une ieune pucelle 
fille de roi et gente et belle 
estoit icelle creature 
qu en li auoit mise nature 
tel entencion et tel paine 
qu apres li poist feire a paine 
autre qui ceste resemblast 
se ceste meismes n emblast 
la facon et la portraiture 
dont feist autretel figure 
et auocques ceste bonte 
ot en son qeur une clarte 
dont ses qeurs iert si esbaudiz 
qu i n estoit clers tant fust hardiz 
d autors ne de dialetique 
de lays ne de la rectorique 
qui deuent lui osast mot dire 
toutes auoit oies lire 
les ars et toutes les sauoit 
touz les mestres passez auoit 
qui estoient en la cite 
de sens et de soutiuete 
tent ot cerchee l escriture 
tout mist son qeur et sa nature 
qu en lui ert un auuglez 
et li rois du saint esperiz 
iupin et tarot et bariz 
ot son qeur guerpi et lessié 
uers ihesucrist estoit plessié 
qui est commencement et fins 
uers dieu estoit son ceur si fins 
qu il ne li pleisoit autre chose 
et diex si glorieuse rose 
qui des espines de ce monde 
estoit issue neite et monde 
si fu fille d un paien roi 
qui despisoit dieu et sa loi 
et elle l amoit seur toutes rien 
por ce di ge encore bien 
que ceste rose issi d espine 
qui apelee ert katherine 
grant auoir orent amassé 
mes quant il furent trespassé 
piece auoit son pere et sa mere 
et elle n auoit sereur ne frere 
tout despendoit selonc l escrit 
au poures genz por ihesucrist 
et neporquant son heritage 
ne uendi mie comme sage 
einz en maintint la grant mesnie 
que son pere li ot lessie 
moult estoit porueant et preuz 
ice meismes iert ses preuz 
que el iert monde entre les genz 
tout autresi comme li argenz 
quant on le uelt o le plum meitre 
ne peut empirier ne malmeitre 
mes toz iors fins et neiz il dure 
tout autresinc est en l ordure 
du monde la pucelle neite 
n onques ne uit ne cist ne ceste 
de lui issir toute sa uie 
orgueill ne nule uilenie 
tant l amoient grant et menor 
elle portoit a touz honour 
la pucelle est toute esbahie 
de la noise qu elle a oie 
par l entree d une xxx 
et demande que ce peut estre 
et len li a dit toute l enfere 
elle se lieue sanz plus feire 
contre lui et de ses serianz 
courant uet la ou li tiranz 
feisoit les ydres aorer 
si a iluec ueu plorer 
les cretiens qui a grant tort 
uoloient por peor de mort 
guerpir ihesucrist et sa loi 
et aorer par leur desroi 
les diex de coiure tresgetez 
et celui qui est ueritez 
auoient por peor lessié 
la pucele a le front bessié 
comme correciee et dolente 
de dieu prier ne fu pas lente 
en bas mes en haut uet la uoiz 
puis fet le signe de la croiz 
si saut auent hardie et fiere 
si apelle en tel maniere 
  empereres  dist la pucele 
  t eneur me semont et apelle 
et la dignete de ton non 
ie te salu ou uoille ou non 
comme len doit feire empereur 
se tu le seruise et l oneur 
que tu fes ci a ces ymages 
se tu uels fere comme sages 
a celui roi a celui mestre 
a celui dieu qui te fist nestre 
a celui roi par qui tu regnes 
a celui qui depar les regnes 
celui por cui li element 
orent premier commencement 
il n a cure de sens de beste 
mes quant il uoit le qeur honeste 
qui le sert d euure et de bouche 
celui aime se s en aprouche 
l amor ou il se delite 
c est li uessiax ou il habite 
len ne peut diex plus messeruir 
que lui lessier et ce tenir 
n a de tel seruise que fere 
trop est cil de tres mal afere 
et cruelment se desnature 
qui por seruir la creature 
guerpist celui qui tot a fet 
ci a trop dolereus mesfet 
il n est c uns diex de uoir le sachiez 
plus en est ce est outrages  
queque la pucelle parolle 
li rois escoute sa parole 
que si bien commenciee auoit 
et de son uis la clarte uoit 
onques mes tele n ot ueue 
son uis son cors et sa ueue 
a mise en lui a garder 
mes il n i sot si bien garder 
que de riens que il ot ueu 
ne l a espris ne deceu 
si estoit elle tretant belle 
il li repont   gentis pucelle 
ie ne se mie de ton non 
ne se tu es ieune ou non 
et tu es plus blanche que nois 
ne ton pere ie ne quenois 
n a quel mestre tu as esté 
mes il pert bien a ta bonte 
que tu es de mal parage 
et ta langue qui tant est sage 
demontrent bien que bons clers furent 
cil qui en cure te recurent 
mes il i ot de tant mespris 
que de fausete as apris 
noz diex qui sont de grant puissance 
ice tien ge a grant enfance  
la damoisele li respont 
ce qu i demande li espont 
  rois len m apelle katherine 
fille de roi et de roine 
costentins li rois fu mon pere 
se tu demandes empereres 
qui furent et con orent non 
il furent de moult grant renon 
tant comme a ce mont apartient 
mes por ce qu a mon cors ne tient 
de lui nous riens fors uene gloire 
tiex est de mon non le memoire 
desque ie recui la clarte 
de ihesucrist et la bonte 
m a tout enluminé le cors 
et ieté les friuoles hors 
que i auoie apris en m enfance 
et la uoie de sapience 
lors tornai mon qeur a l escrit 
par coi ie quenois ihesucrit 
i ai oi parler l euengile 
qui dit sanz barat et sanz guile 
  ire destruist a la reonde 
la sapience de ce monde  
dauid redist nostre bon mestres 
diex est u ciel la est ses estres 
d iluec fet sa uolente toute 
mescreanz est qui de ce doute 
mes li dieu q aorent la gent 
sont fet au mains d or et d argent 
ne sont pas dieu ainz sont deable 
qui sont en enfer conuenable 
que tu aoeures simplement 
rois tu fes trop ton dempnement 
et se tu uels por ta menace 
que ie ore honeur leur face 
tu me monterras leur poissance 
puisqu il ont d ome semblance 
dont couient il que leur oeull uoient 
leur orilles sentent et oient 
et leur bouches doiuent parler 
les mains baillier les piez aler 
se ce n est uoirs bien peuz sauoir 
que tuit cil ont po de sauoir 
qui a ces diex portent honeur 
qu il ont pooir asez meneur 
que n ont cil qui honeur leur font 
biau sire diex tant uos meffont 
ceuls qui uos lessent et enneurent 
cels qui n oient ne se seqeurent 
qui n ont poissance ne ualor 
ne sentent ne froit ne chalor 
rois itiex diex aoeures tu 
qui n ont ne force ne uertu  
l emperere si s emeruelle 
et s esbahist de la meruelle 
que il ot la pucele dire 
  or nul uoill pas fere despire 
riens que tu aies aconté 
mes se sui bien atalenté 
de ton sens et de ta loquence 
que se tu fusses des t anfance 
de nos mestres fusse aprise 
tu ne fusses ia entreprise 
de mestre que len poist querre 
n en ce pais n en autre terre 
se tant fust que enneur portasses 
au diex que tu blames et quasses 
or ne puis mes a toi entendre 
mes tant me conuendra atendre 
que ce soit fet que i ai empris 
apres sera li termes pris 
apres uendras en mon pales 
se tu uels lorsque ie te les 
et te dongne dons honorables 
guerpir t esteut totes tes fables 
et crier a nos diex merci 
otez la moi  fet il   de ci 
tant la gardez que la demant 
a grant honeur la uos commant  
en garde est prise la pucele 
et l emperiere un clerc apele 
unes letres fere commande 
es lestres a que li rois mande 
au filosofes de sa terre 
au melleurs que len poist querre 
qu il uiegnent tuit en alixandre 
que d eus uoudra un consoil prendre 
d une cause qu il a a fere 
qu il la li peuent a chief traire 
tel en sera le guerredon 
qu a grant honeur et riche don 
les en renuoiera arriere 
tiex fu des lestres la maniere 
quant furent fetes et bien et bel 
de la pierre de son anel 
les fet sagement seeler 
li messagier pensse d errer 
qu il ne fu fox ne esbahiz 
tan a esté par le pais 
tent a erré et mer et terre 
qu il a troué ce qu il ua querre 
les sages homes en amaine 
les melleurs clers de tout le regne 
de toute escience sauoient 
deuent le roi les amenoient 
qui moult bien les a receuz 
quant il les a aperceuz 
a la cort sont tenuz moult chier 
li rois les prist a encerchier 
de leur dotrine a la foiee 
et cil ne li ont pas desuoiee 
ainz montrent bien par leur parolle 
qu il ont esté a bone escolle 
moult li respondent par grant sen 
quant li rois l ot merueilles s en 
  li empereres que t en semble  
issi lui ont dit tuit ensemble 
  por coi nos as a tel besoing 
ci fet uenir et de si loing 
se tu as grant besogne a fere 
bien te saurons de grant afere 
conseiller se tu nos en quiers 
nus ne nos porroit pas confondre 
bien par tout repondre  
li rois repont qui pas ne tarde 
  ie ai une pucele en garde 
bele a le cors ieune d aage 
mes tant par est parfete et sage 
que les bons clers tretouz seurmonte 
et les a conclus et fet honte 
que sa prouuance n atent nus 
que il me semblent toz confus 
bien parolle sens et reison 
mes tant y a de mesprison 
que toz noz diex het et atise 
et leur commandement refuse 
et encore dit elle pis 
por ce que i ai son dieu despis 
apele toz nos diex deables 
ici n est pas ses sens metables 
bien la poisse a force traire 
por sacrefice a noz diex fere 
ou li ocirre par torment 
mes plus sera fet sagement 
se par uos sens auoie fet 
qu el requeneust son meffet 
et qu el sacrefiast nos diex 
qu el tient por fax et por mortiex 
s el se mentient en sa folie 
que de noient les contralie 
ie li fere sanz refuser 
a grant doleur sa uie user 
mes ie uos di tot derechief 
que s en pouez traire a un chief 
sique confuse la rendez 
tel guerredon en atendez 
que riens ne me sarois requerre 
que maintenant ne face querre 
ou se uos commenciez mon estre 
de mon consoill seroiz tuit mestre 
li uns repondi par grant ire 
  segneur oez nostre sire 
nos a fet en uain traueillier 
matin leuer la nuit ueillier 
si est toute la sapience 
por un enfent qui par enfance 
ne fet fors la gent escharnir 
or nos a fet li rois garnir 
de questions et de sofimes 
puisque nos son mesage oimes 
nos il fumes a grant besoing 
et si somes uenuz de loing 
rois la pucele que tu diz 
por ce que ne soions desdiz 
nos uolons que elle is soit 
fei la uenir quelque elle soit 
por qu elle sache sanz doutence 
qu el n oi onques sapience 
issir d ome s el ne l ot hui 
rois c iert por toi non pas por lui 
bien peust a lui desconfire 
un seul de uos sergent soufire  
ceste uentance et ce desroi 
a un sergent le roi 
a la pucele a tout conté 
n a pas son qeur espeonté 
n auoit point troublé sa pense 
celle qui a damedieu pense 
dieu seulement honeure et prise 
por qui amor elle a emprise 
ceste bataille riens ne doute 
a dieu s est commendee toute 
  dieu  fet elle   uerai sauoir 
uerai uertu uerai auoir 
ueraie uertu qui toz soutiens 
qui toz gardes qui toz maintiens 
qui tot formas qui tot feis 
qui a tes chiers amis deis 
quant deuent les princes uendroient 
ne pensassent que il diroient 
tu leur donnoies habundance 
de parolle de sapience 
por leur auersaire confondre 
qu il ne sauoient que repondre 
tu qui espons qu est bien a fere 
done moi sens a ceste afere 
donne moi douceur et parolle 
que il ne me tiegnent a folle 
cil qui uuellent quasser ton non 
ueincuz les fes uueulent ou non 
et confus de leur mescreance 
ou il aient reconnoissance 
par le tesmoing de ton escrit 
que tu aies non ihesucrist 
diex tozpoissanz uerais et uis 
einssi soit il comme deuis  
a peines ot s oroison feite 
quant dex qui les dehez rehete 
et toz les desuoiez rauoie 
un ange du ciel li enuoie 
que la conforte et dit  amie 
ta parolle n en doute mie 
a dieu oie et entendue 
cil a qui tu es atendue 
donra toi a ta uolente 
douce parolle a grant plente 
par coi uaincras tes anemis 
quant les aras au desoz mis 
il leront leur iniquite 
et connoistront la uerite 
puis souferront por dieu la peine 
lassus el pardurable regne 
seront por t amor aleué 
et se tu as ihesu loé 
encore l aime et loe et prise 
par tens seras du monde prise 
si tendras el ciel la sus 
qant seras uenue au desus 
de touz tes anemis mortiex 
espous aras ainz ne fu tiex 
a qui tu t ies toz iors donnee 
reine seras coronee 
que cil est rois qui te uelt prandre 
a tel segneur doit len entendre 
gardes por autres ne le changes 
ie sui michiel prince des anges 
que diex ton bon espous t enuoie 
por toi conduire a droite uoie  
a tent li anges s en despart 
la pucelle de l autre part 
qui a eu le bon confort 
uers dieu a torné son acort 
de tenir son proposement 
ileuc atent son iugement 
a l endemain ce dist l estoire 
se sist li rois en le pretoire 
delez lui les cinquante sages 
a la dame uint un mesages 
de par le roi qui li a dit 
qu el uiegne a lui sanz contredit 
la pucele est uenue a cort 
tretouz li peuples i acort 
por oir la desputoison 
li rois leur demande reison 
por qoi ne commence l asaut 
la pucele en estant saut 
si a parlé hardiement 
  rois tu as fet commandement 
que ces cinquante sages soient 
encontre moi et si m essaient 
tu les as toz a ta partie 
si n est pas bien l euure partie 
bien t i garde a ceste bataille 
ie sui ieune fame sans faille 
et sanz aide et sanz deffensse 
se iesu crist de moi ne pensse 
ne porroi pas uers euls durer 
mes ce me fet aseurer 
que sa deffensse m a permise 
diex en qui i ai m entente mise 
mes de ce me doit ennuier 
que tu leur as pramis loier 
s il me peuent au desouz meitre 
et tu me doiz un don prameitre 
or ce reuoill dire et conter 
que se ie les puis seurmonter 
par bon tesmoing de saint escrit 
que tu creras en ihesucrist 
c est ma pramesse c est mes dons 
itex sera mes guerredons 
li rois repont tot maintenent 
  bel amie tel conuenent 
ne me peuz tu ne ne doiz fere 
ie ne sui pas de ton afere 
mes ia uerrons bien au parler 
se tes diex te porras garder  
la pucelle plus ne seiorne 
uers ses anemis se retorne 
por ce q an sa cause se fie 
en tel maniere les defie 
  segneur ceenz sont tuit uenu 
petit ieune grant et chanu 
por noz parolles escouter 
or ne doit nus de uous douter 
s il a riens em pensse de dire 
tens est d entrer en la matire 
por touz parolt le mielz parlent 
et tretoz dient son talent  
li uns repont qui fu ainnez 
et mielz uaillant et mielz senez 
  belle amie einssi n est il pas 
por toi auons marchié meint pas 
et por toi somes assemblé 
ie nel dirai pas en emble 
tout en apert parler uoudrai 
commenciez et ie repondrai  
la uirge ne s est pas teue 
ainz dist tote desporueue 
  puisque de uotre foloience 
otai mon qeur et ma leance 
et ie connu la faussete 
ou i auoie lonc tens esté 
et i oi en dieu tout mon penser mis 
en dieu qui est li miens amis 
et ie oi receu la foi 
de ihesucrist en qui ie croi 
desi ce ior me fu amer 
et entre totes et amer 
des lors en hai ges leur liures 
dont mes cuers ot esté si yures 
qu il ne pooit estre repris 
si uolentiers auoie apris 
que i auoie mis au desouz 
les clers de ceste terre touz 
touz mes mestres passé auoie 
par les liures que ie sauoie 
mes por ce que ie se de uoir 
que la nul ior por nul sauoir 
n auroie pardurable uie 
einssi comme i oi primes enuie 
de l aprendre et du retenir 
issi ne me po ge tenir 
que tot ne meisse en obli 
qu en mon qeur auoie establi 
que ce n estoit se fable non 
en dieu que ihesucrist a non 
tornai mon qeur et m esperance 
si n i sai autre sapience 
fors celui dieu qui degna nestre 
home por home et por lui estre 
de uirge sanz corruption 
souffri et mort et passion 
san ce que mestier n en auoit 
mes de fine uerte sauoit 
se li mors de la fause pome 
par coi deable decut home 
ne fust par mort d ome recuz 
hom fust aussi comme ueuz 
por ce il prist nostre nature 
en semblance de creature 
bien parut a s umilite 
qui estoit diex par uerite 
il estoit diex et hom ensemble 
issi est il issi me semble 
c est cil en qui mon qeur se fie 
c est la moie filosofie 
en son non et en son memoire 
c est ma ioie c est ma uitoire 
qui ueincra toz mes anemis 
car einssi le m a il pramis  
a poine auoit elle ce dit 
quant li uns d eus dit ce mesdit 
et cria comme forsenez 
  sire  fet il   qui maintenez 
l oneur et l empire de rome 
qui estes sages et uaillant home 
quant faudra iceste folor 
ce grant barat ceste dolor 
dont cist crestien desleal 
sont si du tot torné a mal 
qu il ont noz diex si en despit 
oez comme ceste les despit 
nos cuidions a la parclose 
oir de lui aucune chose 
dont nos fusions esbaudi 
nos somes uoirement trai 
qu el mont n a plus de sages homes 
bien uoi qu en uain nos trauellomes 
por iceste meschine fole 
qui a commencié sa parolle 
por ce ihesu que il tant aiment 
ce est leur dieu qui ce tesmoignent 
de son deciple fu uenduz 
et par les mains en croiz penduz 
mes ne pot eschaper de mort 
cil qui essaucent a tel tort 
au tierz ior apres s asemblerent 
si deciple si l emporterent 
puis noncierent por les citez 
qu il ert de mort resucitez 
et por acroire leur faintise 
dient qu il a sa manentise 
u ciel amont ou il monta 
quant il de mort resucita  
la pucelle repont briement 
  i ai fait a droit commencement 
de celui dieu dont pas ne dout 
qui est commencement de tout 
il est droit rois et empereres 
par qui diex li souuerains peres 
et qui totes bontez habunde 
et fist de noient tot le monde 
et qu i t iroie ie fablant 
ie te dirai tot mon semblant 
de lui par lui en lui peuz querre 
quantque tu peuz ueoir en terre 
le sens et la uiue fontaine 
donc toz biens sort par large ueine  
lors repont li rectoriens 
  se cil qui croient cretiens 
fust li filz dieu ou uerai diex 
comment pot il estre mortiex 
comment poist mort deconfire 
celui qui de la mort est sire 
et s il fust hom ne poist mie 
de mort resuciter en uie  
la demoiselle li respont 
  frere tu as lessié le pont 
por passer parmi le perill 
se croiz le pere sanz le fill 
tu as mespris trop leidement 
tu m as dit au commencement 
que s il fust hom ne poist nestre 
et si fust diex hom ne pot estre 
et si fust dex mort ne l ueinquist 
et si fust hom ne reuesquist 
dont ne croiz tu quant poeste 
diex de fere sa uolente 
et se tu croiz qu il le peut fere 
por coi ne croiz tu cest afere 
que cil qui toutes choses fist 
preist mort d ome s il uolsist 
et cil qui senne les enfers 
et fet les clos et droiz et fers 
et cil qui ne peuent ueoir 
enlumine par son pooir 
seur lui segnorie n eust 
et soi resuciter peust 
ce doiz tu croire finement 
et cil qui sofri le torment 
est hom uerais sanz faussete 
la mort ocist l umanite 
el n ocist mie ihesucrist 
mes ihesucrist la mort ocist 
gardes que deceuz ne soies 
droiz est que tu meimes uoies 
de la notre sainte escriture 
mes se ie di par auenture 
n en croire pas la uerite 
se ie le te di par uerte 
por ce te donrai sanz delai 
le tesmoing de la teue lai 
espoir me sauras mielz repondre 
len ne peut home mielz confondre 
que ferir de son dart meimes 
de ton platon te dirai primes 
qui dist que dex se monterroit 
a cels qui montrez ne s estoit 
et qu aroit quatre reonz signes 
c est la uroie croiz qui fu dignes 
de soutenir le digne mestre 
qui tot le mont a a sa destre 
sebile parla a son tens 
que ihesucrist nestroit li buens 
qui seroit nez d une pucele 
et si redist autre nouelle 
et si dist que beneoist fust 
cil qui seroit penduz en fust 
por ce beneure le dist 
qu il reuiuroit si comme il fist 
tel sont li tesmoing de sebile 
ia te deisse de uirgile 
mes bien t en peuz itant fere 
se tu n em peuz ton qeur atrere 
dont est il droiz q arrieres aies 
le deable q auoir soloies  
atant est la uirge teue 
la parolle a cil esmue 
et dist   pucele or me respon 
ce que demanderai m espon 
se ihesu qui ta bouche nome 
estoit dieu en semblence d ome 
et fist tant miracles en terre 
comment l osa la mort requerre 
de par lui resordent li mort 
comment soufri perill de mort 
cil qui n a mestier de morir 
et peut la gent de mort guerir  
elle repont cil s est teuz 
cil ne peut estre deceuz 
  que tu cuides que dieu soit mort 
quant tu ce croiz tu as grant tort 
ainz ne morut ne ne morra 
que toz iors fu et sera 
mes ce ne tieng mie a eschar 
que l enfermete de la char 
qui poist home soufrir mort 
fors dieu qui sucite home mort 
hom qui auoit le pechie fet 
souffri la mort por son forfet 
desqu il auoit pechié en fust 
droiz est que tormentez il fust 
la char morut naturelment 
deu fu tot quites du torment 
ce sachiez si le uousist fere 
que bien poist homme soutraire 
par un seul engin de deable 
mes sa ioutise est reisonable 
que sanz reison il ne fist rien 
ceste chose establit il bien 
qu il uolt que celui uainquist 
qui home uainqui et conquist 
et por ce prist seur lui le fes 
que plus fu humbles et confes 
hom uers lui qui sauué l auoit 
issi fu comme estre deuoit  
par tiex diz et par tiex prouuences 
leur a faillies leur doutances 
siqu il ne seuent mes que dire 
ne ne li peuent contredire 
a ces diz n ont riens respondu 
tuit sont maté et confondu 
si comme dieu l auoit deuisé 
puis a li uns l autre auisé 
si ont perdu leur sens tretot 
que honiz sont du tot en tot 
quant l emperieres a ueu 
que il se sont tretuit teu 
et qu i sont tretuit esbahi 
par mautalent a dit   ahi 
comme ie uoi ci grant mauuestie 
moult estiés ore heitié 
et aprestez de desputer 
moult uos uoi ore toz douter 
que perdu auez la parolle 
por une meschinette folle  
li plus sages d euls toz se lieue 
de ce que il forment le grieue 
si li respont irieement 
  rois ce sachiez ueraiement 
que auions tesmoinz assez 
de science auions passez 
tretoz les clers qui soient né 
onques mes ne fumes mené 
a ce que nus fust tant osé 
c onques par nous fust oposé 
li uns de nos por uoir le saches 
et s en lui fust si grant outrages 
que contre nos osast parler 
tout confus le conuenroit aler 
autre chose est de la meichine 
qui de sapience deuise 
que repondre ne li sauons 
si grant peor de li auons 
nos n osons dire une parolle 
por iceste pucelle fole 
si te disons tretuit ensemble 
que ueritez est et bien nos semble 
ce que la damoiselle dit 
ia n i metromes contredit 
einz receuromes sa creance 
se nos n auons melleurs prouuence 
et bon tesmoing de l escriture 
diex diex ou as mise ta cure 
se ne montre leal escrit 
nos croiromes en ihesucrit 
qui eschiues les mauues uices 
et done toz les benefices 
il est poissanz des bien donner 
et moult set bien guerredonner 
tout le trauaill et tot l ennui 
que si sergent soufre por lui  
quant li tirant a entendu 
qu a ihesucrist se sont rendu 
et qu il ont guerpie leur loy 
enmi la cite sanz delai 
a commendé que len li face 
un feu arden enmi la place 
si commande li anemis 
que tuit li sage il soient mis 
les mains liees et les piez 
issi soient par leur pechiez 
atent s en torna un mesage 
et un des clers qui estoit sage 
se fu leuez en son estant 
touz les autres uet confortant 
et dist   segneur paor n aiez 
les deables la dieu merci 
que serui auons iusques ci 
ueez ihesucrist qui nos apele 
alons tuit prier la pucele 
ancois qu an nos ait enserré 
que nos soions regeneré 
par baptesme si comme est droiz 
car autrement pas ne uaudroit 
a la celestial coronne 
que damediex a martirs done 
tretuit le siuent ce me semble 
a la pucelle uont ensemble 
si li prient tot em plorant 
qu elle uaut mie demorant 
receuoir leur face baptesme 
et la sainte oncion du cresme 
  segneur  ce dit la dieu amie 
  por dieu ne uos esmaiez mie 
mes hardiz cheualiers soiez 
damedieu uos a essaiez 
par moi que uos ici ueez 
a son talent uos a trouez 
uos estes ore et bon et fin 
mes meilleur seroiz en la fin 
de baptesme n aiez peor 
que li douz sans du sauueor 
qu il espandi por nos pechiez 
dont touz li monz est entechiez 
uos ert baptesme de saluz 
et moult uos aura hui ualuz 
la bone foi et la creance 
de ce n aiez nule doutance 
que li feus ou uous enterrez 
et le torment que souferrez 
uos tendra toz sains et heitiez 
ne plorez pas soiez toz liez 
ne doutez pas cels qui le cors 
peuent ocirre par dehors 
celui creez qui cors et ame 
peut ocirre d infernal flame  
atant sont li seriant uenu 
et li cinquante tretuit nu 
les mains liees et les piez 
les ont enmi le feu sachiez 
cil crioient a haute uoiz 
ihesu reclaime et sa croiz 
illeuc ont le torment soufert 
par coi il ont a dieu ofert 
le sacrifice de leur cors 
u ciel en est li grant tresors 
la grant richeice la grant ioie 
li droiz chemin la droite uoie 
s en sont a damedieu monté 
qui les recut par sa bonte 
et les mist en son paradis 
mort soufrirent ce m est auis 
si comme la leitre le remenbre 
le treziesme ior de nouenbre 
de ce auint une meruelle 
a qui nulle ne s aparelle 
onques ne leur malmist li feus 
ne leur robes ne leur cheueus 
n onques leur char plus ne broi 
aussi comme fussent endormi 
se gisoient enmi la place 
et si auoit chascuns la face 
aussi uermelle comme rose 
por la meruelle de la chose 
a damedieu se conuertirent 
pluseurs sarrazins qui ce uirent 
li cretien ont les cors pris 
de nuiz qu il ne fussent malmis 
et si les ont enseueliz 
en cele oeure ert toz leur deliz 
l emperere uit la meschine 
uers damedieu plus enterine 
qu elle n auoit deuant esté 
et li feus que uoiz apresté 
ne la peut pas espeonter 
or la uelt derechief tenter 
ou por laidir ou por malmeitre 
por sauoir si la porroit meitre 
a ce qu el uolsist aorer 
ses ymages por honorer 
uers lui se torne si l apelle 
  hai hai gentis pucelle 
car pran consoill a toi meimes 
des l eure que ie te ui primes 
oi ie pitie de ta iouente 
toz iors i ai mise m entente 
a deliurer ton cors de peine 
ientis pucelle car t en peine 
croi en noz diex se l sacrefie 
il est moult fox quil ne s i fie 
se tu fes ce que t ai prié 
quant tu aras sacrefié 
tretout aussi te tendrai chiere 
autel semblant et autel chiere 
te fere com a la reine 
tote sera uers toi encline 
ma gent ma terre ma mesniee 
toute sera par toi partie  
la pucele a un ris ieté 
si repondi la uerite 
  empereres les ce ester 
ne me doiz pas amonester 
a fere si grant felonie 
ihesucrist qui ie sui amie 
m a por uoir a espouse prise 
c est cil qui mes cuers aime et prise 
c est mes deliz ce est ma ioie 
n est riens nule dont i aie ioie 
fors seulement de s amitie 
por li ai ge de moi pitie 
por li gart ge mon pucelage 
ie ne te crieng por nul domage 
que tu puisses a mon cors fere 
torment ne me porroient trere 
de dieu seruir de dieu amer 
de lui prier et reclamer  
li tirant est tot forsenez 
ses menitres a apelez 
et commendé q an la despoille 
toute nue uoille ou ne uoille 
que len la bate d esglentiers 
et cil le font moult uolentiers 
tretoute li tranchent la char tendre 
qu el ne fu pas digne d atendre 
le petit cop d une uergeite 
puis a commandé q an la meite 
en une chartre sans clarte 
ou auoit souent grant nerte 
que il n i ait nule lumiere 
einssi soit leenz en teniebre 
ne n en isse de douze iors 
itiex i soit mes ses seiors 
li sergent ont la uirge prise 
en oscure prison l ont mise 
illeuc lessent la dieu amie 
mes diex ne l oblia lors mie 
son ange en la chartre enuoie 
por ce qu il uelt qu elle le uoie 
ihesu enuoia de sa gloire 
por lui tenir en son memoire 
et la clarte esperital 
mist dieu dedenz la chartre aual 
por l ange qui la reconforte 
et si grant clarte li aporte 
toute la chartre en enlumine 
cil qui gardoient la meschine 
ont tuit si grant peor eu 
de la clarte qu il ont ueu 
qu il ne peuent un mot sonner 
n il ne peuent quel part aler 
atant par auenture auint 
que l emperes aler conuint 
hors du pais por une afere 
qui li estut a force fere 
entre ces choses la roine 
oi parler de la meschine 
comment li rois l auoit traie 
comme elle iert sage et afeitie 
que elle auoit uaincuz les sages 
comme li rois par ses mesages 
comme l auoit fet d esglentiers batre 
et comment il la fist embatre 
en la chartre qui est oscure 
et comme li rois n auoit cure 
qu elle mengast ne ne seust 
qu elle par fain mort receust 
quant elle ot oi la cruel paine 
ia soit ce qu elle fust peaine 
moult est engoisseuse et hatiue 
de ueoir la tant comme est uiue 
mes moult se doute en son corage 
que l emperere ne le sache 
quequ el aloit en tel maniere 
par la sale auant et arriere 
pensant et repenssant encontre 
un prince li uint a l encontre 
qui porphires auoit a non 
qui estoit de moult grant renon 
et bien sauoit sanz nul mesdit 
celer ce qu an li auoit dit 
l empereriz l a apelé 
  or soit  fet elle   bien celé 
biaus amis ce que t en uoil dire 
a la pucele que mon sire 
tient en sa chartre parleroie 
moult uolentiers se ie pooie 
or uos en conuient entremeitre 
ou par doner ou par prameitre 
que ne uos encusent les guetes 
si uos m amez issi le feites 
por dieu amis ne uos ennuit 
oez ce que ie ui ennuit 
en mon dorment m estoit auis 
de la uirge que ie deuis 
qu elle ert en une chambre assise 
de grant clarte par tot esprise 
et entor lui furent assis 
homes blans ne sai sept ou six 
ie ne m i soi pas bien garder 
el m apela et dist apres 
que i alasse de lui plus pres 
u chief a un des homes blans 
a ses mains mises par deuant 
une corone d or il prist 
u chief la corone me mist 
apres me dist gentis roine 
ne doiz auoir nule haine 
uers le segneur qui tel corone 
par moi te presente et done 
c est ihesucrist nostre bon pere 
deuant qui nus n est emperere 
por ceste auision biau sire 
seufre mon ceur issi grant ire 
que ie ne puis durer par nuit 
comment cuidiex uos qui m ennuit 
ie ne puis boiure ne mengier 
ie ne souferrai plus dengier 
ne ce pensse dont ie me deull 
la damoiselle ueoir uuoill  
atant li repondi porfile 
  dame uoirs est que notre sire 
est moult cruels a itel gent 
por ce ne seroit il pas gent 
que nos faillisse a cest afere 
commendez ie sui prest de fere 
tretot uotre commendement 
or ne uous faut que seulement 
tantque uos peussiez poruoir 
le consoill des guetes auoir  
atent s en est tornez au guetes 
par pramesse les a atraites 
siqu il i ont acreanté 
que il feront sa uolente 
quant il furent el premier some 
la roine prant le preudome 
si sont alez en la prison 
si comme el en auison 
la roine a clarte ueue 
de la peor qu il ot eue 
orent endui que il chairent 
tant durement s en esbahirent 
mes un ordre s est espandue 
qui la clarte leur a rendue 
et toz asoagiez les a 
maintenent que les adesa 
  leuez sus  ce dist la pucele 
  ueez ihesucrist qui uos apele 
por demorer auocques lui  
atent se sont leuez endui 
si ont la uirge regardee 
d anges qui auoc lui estoient 
qui ses plaies li afeitoient 
et onguoient d un onguement 
par qoi la char si doucement 
estoit tornee a tel clarte 
onques n auoit si clere esté 
et si reuirent les ueillarz 
les lui seoir de toutes parz 
qui auoient si cler les uis 
que ne peuent par nul deuis 
leur clarte estre deuisé 
qu il ne peuent estre auisé 
du prince ne de la reine 
puis a assise la meschine 
u chief a l ome une corone 
el chief l empereriz la donne 
et dit   segneur uez ci la dame 
la saintisme de cors et d ame 
si deprions nostre segneur 
q autresi grant part ou gregneur 
aiez en son regne con gie 
et il m a doné le congie 
et de ce prince qui est ci 
aura notre sire merci 
que li dons li en est donnez 
q apres martires ert coronez  
apres li ont li ueillart dit 
  kateline sanz contredit 
a dieu oie ta priere 
le quel amor tu as si chiere 
que por lui es ci enchartree 
et en tenebres es entree 
por la clarte du ciel auoir 
or te disomes nos por uoir 
que diex t a octroié le don 
que ceus aront uerai pardon 
por qui tu degneras proier 
ne se doiuent pas esmoier 
cil qui por toi sont uenu ci 
que dex ara d eus tel merci 
qu au monde uaincront le deable 
et aront uie pardurable  
issi ont parlé li ueillart 
la pucele de l autre part 
s a si confortee la dame 
  n aiez tu mie qeur de fame 
mes bon et enterin et fors 
et diex t enuoiera confort 
iusqu au tierz ior iras o lui 
trauaill ne peine ne anui 
de leur angoisse ne menace 
ne doiz douter que len te face 
que les engoisses de ce monde 
sont fin neant a la reonde 
apres la ioie et la leesce 
que cil aront pour leur destreice 
de leur martire et de leur poine 
gaagneront dieu et son regne  
atant a repondu porfire 
et dit   pucele li tiens sire 
di moi quel guerredon peut rendre 
a cels qui uoldroient despendre 
por s amor la temporel uie 
que de l oir ai grant enuie 
porfire  ce dist katerine 
  se tu as bone et enterine 
la uolente de l escouter 
bien me porras oir conter 
que cil siecles n est c uns trepas 
bien sai et si n en douter pas 
et aussi uit len an ce monde 
come en une chartre parfonde 
ou il n a se teneibres non 
ia ne iert de si grant renon 
nus hom ne de si grant sauoir 
qu il ne muire par estouoir 
issi est de chose xxx 
deleur engoisse mal et paine 
couoitise barat enuie 
sont les deliz de ceste uie 
ce pais claime ie tot quite 
mes li pais ou dex habite 
est biax et nez sanz nul ordure 
toz iors il uit toz iors il dure 
que il peut fere son estage 
ce pais n est pas heritage 
cil qui le mont uellent despire 
la n enueillist nus ne n enpire 
la n estaint ne char ne couleur 
enfermetez mal ne doleur 
la est sans ordure biautez 
sanz trecherie leautez 
ioie sanz ire ior sanz nuit 
ileuc n a riens qui li ennuit 
ileuc ne crient auersite 
li estagiers de la cite 
n en dire mal que ie ne puis 
mes bien assez que ie il truis 
qui seroit sanz fons et sans riue 
ne porroie por riens que uiue 
ce que tu uerras aconter 
se peuz en la cite monter 
se tu gardes ta leaute 
iusqu a la fin sanz fausete 
bien i iras ce te pramet 
mes de bien fere t entremet  
issi parolle la meichine 
le cheualier et la reine 
s em partirent tot maintenent 
grant ioie uont endui feisant 
des homes blans qu il ont ueu 
et des conforz qu il ont eu 
de la glorieuse pucele 
li cheualier ont fet querele 
et demandent par leur deduit 
ou porfire tout la nuit 
ot auec la reine esté 
porfire n a point redouté 
il leur a dit sanz plus atendre 
  segneurs se uoliez entendre 
a ce que dire orendroit 
sachiez que bien nos en uendroit 
ne demandez ou i ai esté 
mes fetes a ma uolente 
et gaagniez la uotre ioie 
soit pardurable auoc la moie 
sachiez que cil n est mie sages 
qui fet honeur a ces ymages 
que auez serui iusques ci 
criez a damedieu merci 
qui fist tretoutes creatures 
et despisiez itiex feitures 
qui ne si peuent conseillier 
nus ne se peut plus auillier 
que seruir mains uaillent que li 
seruez et honorez celui 
qui est sires de tout le monde 
qui tot peut fere a la reonde  
deux cent en i auoit par conte 
des cheualiers qui par le conte 
ont les ymages en despit 
et sont tornez a ihesucrit 
la damoiselle endementiers 
par quinze iors tretouz entiers 
en l oscure chartre s estut 
ou ainz ne menia ne ne but 
par home qui en terre uiue 
et si est elle encore uiue 
car diex la cui protecions 
reput en la fosse au larrons 
que daniel le bon profeite 
a ceste peue et refete 
par un coulon blanc comme cine 
de tel mesage est elle digne 
quant acompli furent li ior 
de la demeure et du seior 
qu ele dut en la chartre fere 
diex ihesucrist li debonaire 
qui a sa gent n est mie estranges 
o une compagnie d anges 
est descenduz en la prison 
por conforter le sien prison 
puis a parlé en tel maniere 
  esgarde bele amie chiere 
conois le pere qui t a fete 
conois por coi tu es destroite 
deuant les rois deuent les contes 
por qui tu seufres les granz hontes 
les grans doleurs et les grans peines 
por qui de bien fere te peines 
parfes ce que tu as empris 
si te metre em paradis 
tes amis sui et tu m amie 
saches ie ne te leire mie 
que moult me plest ta grant bonte  
atent s en est el ciel monté 
l emperere apres repaire 
quant il ot parfet son afere 
en alixandre est retornez 
o il ot les plez aiornez 
de son afere et de sa terre 
puis commenda qu en li aut querre 
la damoisele isnellement 
por ce qu a fere l ot couent 
et quant el fu deuant le roi 
qui auoit par son desroi 
qu el ne meniast de quinze iors 
por ce que lons ert li seiors 
et la grant soufrance de pain 
contrainsist et la grant fain 
il la regarde enmi le uis 
plus estoit bele a son auis 
qu il ne l auoit deuant ueue 
lors cuida qu elle fust peue 
en repost si l en pesa moult 
qu il parust moult bien a son uolt 
tantost a commandé a prandre 
toz les chartriers et fere pendre 
s il ne dient par quel congie 
la damoiselle auoit mangié 
et qui repeue l auoit 
la damoiselle qui ce uoit 
ne uolt pas que por lui recoiuent 
cil mal qui receuoir ne l doiuent 
mielz uelt que len sache le uoir 
qu elle les ueist mal auoir 
  roi  fet la uirge   entent a moi 
ne soies pas en tel desroi 
que ci sergent m aient peue 
ne que i aie uiande eue 
d ome qui en ce siecle soit 
diex li miens peres me pessoit 
qu il ne uelt pas cels oblier 
qui se ueulent en lui fier 
par son bon gre me confortoit 
qui la uiande m aportoit 
tant con ge fui en la prison  
li tiranz qui sa traison 
uelt celer dedenz son corage 
qu elle ne l tiegne a outrage 
mes ne li ualt riens que il face 
ne blandissement ne menace 
  certes  fet il   bien peus sauoir 
ie te uossisse mielz auoir 
que ocirre hui par torment 
mes or me di premierement 
puisque si l auons ore empris 
quel consoill as tu de toi pris 
puisque tu fus mise em prison 
or si respon sanz mesprison 
au mains si peulz le meilleur prendre 
ou faces tot sanz plus atendre 
sacrefices a noz ymages 
qui sont poissanz saintes et sages 
ie cuit fere ta char la tendre 
par grant torment rompre et estendre 
rois  fet elle   ie uoill bien uiure 
mes se ie part de ci deliure 
ce n est pas uie ainz est mort 
mes se mes cors est por dieu mort 
et derompu par ton torment 
ie sai et croi ueraiement 
que m ame se mon cors deuie 
ira en pardurable uie  
li rois aussi comme gagnons 
qui rechigne ses compangnons 
reoulle et si estraint les danz 
si est iriez el cuer dedenz 
qu il ne set que il doie dire 
a ses sergenz dit par grant ire 
  deliurez moi de ce maufe 
si durement m a eschaufé 
que ennuit ne sere a aise 
si fetes chose qui me plaise 
a honte la feroiz morir 
que riens ne l en puisse garir  
queque l emperere deuise 
par quel torment et en quel guise 
la damoiselle seroit morte 
cursates s en entre en sa porte 
qui ert preuost de la cite 
cruiex et plains de crualte 
il uoit le roi si hors du sens 
qu il met s entente et tot son sens 
a torment trouer et eslire 
  or ne doutez  fet il   biau sire 
por ces parolles deceuables 
empereres  fet li deables 
  dont n as tu honte et desdaing 
d une fame que ie ne daing 
nes ueoir enmi le uis 
qui or te tient ce m est auis 
et deloie si longuement 
escoute et ie dirai comment 
len la peut fere tormenter 
ne t esteut plus a dementer 
car encore ne uoi ge mie 
torment que ceste anemie 
se puisse en tel guise doloir 
que face tretot son uoloir 
rois commandes tot sanz seior 
soient fetes iusqu au tierz ior 
quatre roes par ma deuise 
oez comment et en quel guise 
les deux seront iointes ensemble 
et les autres deux ce me semble 
seront aussi ensemble iointes 
de clos menuement porpointes 
et si uos il uosdrai pramaitre 
par les rains ie i ferai meitre 
broches de fer par tel esgart 
passeront par chascune part 
des roes plain pie et demi 
li cercles qui seront parmi 
et les gentes que li rois tienent 
qui au torner uont et reuienent 
seront brochés de tout entor 
d une facon et d un ator 
seront les roes toute quatre 
apres si les fere enbatre 
en un grant fosse ou seront 
queque les roes torneront 
contreual tout a une hie 
que les autres tormenz la fuie 
contremont et en tel maniere 
tout l une auent et l autre arriere 
entre les broches de mileu 
aura la pucelle son leu 
la sera mise toute nue 
et quant l eure sera uenue 
que les roes torner 
et par engin fere atorner 
et l une contre l autre ira 
onques si tost ne descira 
li leus sa proie de sa poe 
com les denz de chascune roe 
li derompront sa char la tendre 
a ce porront essample prandre 
li cretien qui seront 
por ce tui se repentiront 
mes il est droit que len l essoit 
et que deuent le torment soit 
la damoiselle uue assise 
apres a son uoloir eslise 
ou son domage ou son profit 
que el muire ou dieu sacrefit  
atant mandent les charpentiers 
tant i ot mis de iors entiers 
que li tormenz est aprestez 
enmi la sale est arestez 
plains de broches de fer agues 
li pueples et les genz menues 
se sont assemblez tot entor 
et n i a nul qui de l estor 
et de la noise que il maine 
de la peor et de la paine 
ne tranble tot en son corage 
li rois s estut en son estage 
et commande que tote nue 
soit la pucele xxx 
la damoiselle est despoilliee 
toute preste et apareilliee 
de mort soufrir moult uolentiers 
por ihesucrist s il est mestiers 
que nul torment que elle uoie 
ne nul trauaill ne la desuoie 
ne point n en est ses cuers greuez 
uers le ciel a ses eulz leuez 
et dit soef entre ses denz 
et prie dieu du dedenz 
  diex en qui est toute poissence 
la cui pitie garde et auence 
celui qui de bon cuer l apele 
entent le cri de la pucele 
qui a son besoing te reclaime 
qui de son cuer te doute et aime 
et fai que cist engignement 
qui de mort est aprestement 
qui por moi est ci embuchiez 
par ta foudre soit trebuchiez 
et froissiez par pieces menues 
que ces genz qui sont uenues 
et qui en ton non ne se fient 
de leur pooir te glorefient 
sire tu sez certenement 
que por la peor du torment 
ne faz ie pas ceste requeste 
que de morir sui tote preste 
et de souffrir si grant martire 
com tu me degneras eslire 
mes ie l di por cels qui ci sont 
qui en ton non por moi creront 
qu en toi aient gregneur fiance 
quant il uerront ceste uengence 
a paine ot fete sa priere 
qant ihesu qui l auoit tant chere 
li enuoia son uengement 
du ciel descent isnellement 
un ange atot une foudre 
plaine de uent et o grant poudre 
qui fiert l enging en tel maniere 
que piece n i remest entiere 
et les pieces q an sont saillies 
si ont les genz si esbahies 
si con les uenz les a ruees 
quatre mile en a ruees 
si feri si l estorbillons 
que du fust ne des aguillons 
ne remest broche ne astelle 
que por l amor de la pucele 
ne se uengast de ceus delez 
siqu il i ot d esceruelez 
quatre mile paiens par conte 
issi li uenga diex sa honte 
a ce miracle iert la reinne 
qui atendoit de kateline 
la passion couuertement 
elle a ueu le uengement 
que dex a fet tot en apert 
lors se porpensse que elle pert 
son tens s el se cele forment 
lors se lieue isnelement 
deuent le roi qui s en enrage 
ne ne tient pas fet elle a sage 
  ha chetis rois que pensses tu 
tu uoiz com diex a grant uertu 
tu le cuides uaincre par force 
cesses tu dolent ne t esforce 
de hater ton grant dempnement 
que tu aras hastiuement 
sachiez que ci te peut dempner 
ce diex qui ci pot amener 
la foudre dont quatre mile home 
sont ci ocis a une some  
a ce que la reigne a dit 
se leuerent sanz contredit 
maint sarrazin qui tot ce uirent 
maintenant si se conuertirent 
deuant le roi apertement 
et crierent moult hautement 
  li diex au cretiens est granz 
nos nos tenons a ses sergenz 
et tendron desiqu en la fin 
que si uerai dieu ne si fin 
n auons nos encore troué 
rois nos auons bien esproué 
que tes diex sont ueines ydoles 
que tu forges au mains et doles 
ne peuent nul aide fere 
rois cil dieu sont de put afere  
quant li tirant a ce oi 
sachiez point ne s en esioi 
ains a eu moult grant haine 
et plus assez a la reigne 
lors l apele par itiex diz 
  qu est ce reigne que tu diz 
por coi t es tu de ce uentee 
li crestien t ont enchantee 
mes ie te iur par mes granz diex 
que se tu es longuement tiex 
et tu ne lesses ta foleur 
ie te ferai a grant doleur 
la teste du cors deseurer 
et si ferai ton cors liurer 
et au bestes et aus oisiax 
qui en feront toz leur auiaux  
lors commende que len la praigne 
et que len li perce et destraigne 
les mamelles de son coste 
a clos de fer a grant uiute 
et quant seront bien atachiees 
hors du cors li seront sachiees 
tentost l ont li sergent rauie 
qui li uellent tolir la uie 
endementres qu i la menoient 
et si laidement demenoient 
elle regarde la pucele 
et dit   amie car apele 
notre segneur par ta priere 
por qui amor i ai si po chiere 
ma uie que ie uoill morir 
priez cil qui tot peut merir 
les granz trauals as ses amis 
du bon cuer qu il a en uos mis 
me gart et tienge fermement 
que por la poor du torment 
ma foible char ne se repente 
que ne perde ma bone entente 
et le reaume et la corone 
que diex a ses cheualiers donne  
atant li respont katheline 
  moult ioieusement te demaine 
por ceste transsistoire painne 
auras hui uie pardurable 
tu n as mes garde du deable  
la reigne por ce confort 
a le corage ferm et fort 
et prest de soufrir le martire 
lors commence au sergent a dire 
que il parface isnelement 
l emperial commandement 
li sergenz plains d iniquite 
la mainne hors de la cite 
si li derompent les mamelles 
a bien tranchantes les lemailles 
li embatent enmi le piz 
de ce soiez uos tretoz filz 
a tenailles li sachent hors 
les tendres mamelles du cors 
puis li ont parmi le coste 
un moult tres grant coutel bouté 
si que l ame s en est partie 
u ciel a la destre partie 
mist la reigne nostre sire 
par nuit i est uenuz porfire 
ou li cors auoit esté mis 
entre lui et de ses amis 
si l a doucement enbasmee 
qui moult l auoit toz iors amee 
puis l enseueli gentement 
et li fist son enterrement 
a l andemain ont demandé 
cil qui li rois a commandé 
qui auoit ainssi atorné 
et enbasmé et enterré 
le cors ainssinc a la reigne 
et si en ont maint por haine 
li menistre par leur desroi 
pris et mené deuent le roi 
et les commande toz ocirre 
mes porfire qui ne desirre 
fors por dieu martyre soufrir 
se ua donner et poroffrir 
tot de son gre au fereor 
et ua deuent l empereor 
  empereres  ce dist li quens 
  tel iugement n est mie buens 
que fez ocirre sanz meffet 
cels qui ne t ont de neant mefet 
tu t en porras bien repentir 
mes ie ne uoill pas consentir 
que nus en muire sanz deserte 
ci aroit trop desleal perte 
mes se cil a mort deseruie 
qui la reigne a ten seruie 
que la reigne enseueli 
por ce que diex iert bien de li 
ie ne dout riens itel meffet 
bien saches tu que ie l e fet 
ie croi en dieu ne l quier celer 
que tout le mont doit apeler  
li tiranz comme forsenez 
qui laidement s est demenez 
car il a el cors le deable 
giete un cri si espeontable 
que tretoute en tentist la sale 
et dist   chetis l eure fu male 
que ie onques chei sus terre 
male mort car uien si m aterre 
quant ie pert tout a la reonde 
ce que i amoie en tot le monde  
tantost commande qu elle face 
uenir tretouz enmi la place 
les cheualiers de qui porfire 
estoit esconestable et sire 
tuit sont deuent le roi uenu 
mes il li est si auenu 
que tuit ensemble li ont dit 
qu il creoient en ihesucrist 
mes por trauaill ne por menace 
ne por poine que len leur face 
la creance ne guerpiront 
a leur segneur obeiront 
a po que li tiranz n enrage 
si commande par son outrage 
que len le face tormenter 
a ce les cuide espeonter 
que por la peor du torment 
guerpissent leur proposement 
atant porfire s est dreciez 
et saut auant tot correciez 
que sanz lui les en uit aler 
lors les commance a apeler 
  qu est ce  fet il   droiz empereres 
que moi qui sui sires et peres 
ices cheualiers lesse uiure 
et les lesse a leur deliure 
saches que tu n aras rien fet 
que ie sui chief de ce meffet 
se tu es  fet li rois   li sires 
ne soies pas por ce li pires 
mes de tent comme a toi apent 
les la folor si te repant 
de tant leur doinge bone essemple 
fai maintenant et si t essample 
et se tu uels auant uenir 
ie te ferai auant ferir  
tantost commande qu en le praigne 
et auoc les cheualiers maigne 
loing au dehors de la cite 
iluec sont li cors geté 
et les testes a une part 
que li lyon a un et li liepart 
et les chiens et les autres bestes 
les cors mangassent et les testes 
a l endemain se fu assis 
tot correciez et toz penssis 
li rois en la sale marbrine 
et commande que katherine 
li soit deuant lui presentee 
si l a par itelx diz tentee 
  pucele entent ce que ie di 
se tu uels si le contredi 
tu es coupable de la mort 
car touz cels qui sont ici mort 
tu les auoies enchantez 
par toi les ai ge tormentez 
mes se repentir te uoloies 
de la creance ou tu foloies 
et tu uoloies ahorer 
mes diex puissanz sanz demorer 
ie te feroie ia reigne 
toz le corroz et la haine 
que i ai uers toi te pardonroie 
et mon reaume te donroie 
or fai moult tost ne me delaie 
l un de ces deux pren si me croie 
ou tu les sacrefices faces 
ou ton chief sanz autres menaces 
te ferai ia du cors seurer 
si le fere aus chiens liurer 
la hors en cele large uoie 
sique tretoz le mont le uoie 
emperere  dit la pucele 
  iceste mort m est bone et bele 
ce n est pas mort eincois est uie 
d autre chose ie n ai enuie 
fors de morir por mon seigneur 
ie n oi onques ioie gregneur 
car por ce pleur auroi leesce 
repos aurai por ma tristesce 
uie sanz fin ioie sanz ire 
ie ne te puis la disme dire 
comment ie me doi esioir 
toute sui preste d obeir 
a ce que tu commenderas 
ia tel torment ne troueras 
que ie ne seufre de grant ioie 
que moult m est tart que mon roi uoie 
et l agnel que les uirges siuent 
par qui li ange du ciel uiuent 
itel segneur doit len requerre 
qui fist et ciel et mer et terre  
quant ot parlé la damoiselle 
li tiranz ses homes apelle 
dont il auoit deuant li maint 
et commande c on li amaint 
hors de la cite d alixandre 
la facent le sien sanc espandre 
ileuc li soit li chief copez 
si en sera ses cuers uengiez 
tantost la mesnent li sergent 
moult en ont grant pitie la gent 
et crient apres la meschine 
  ha douce amie katheline 
aiez pitie de ta iouente 
de ta biaute qu issi est gente 
plus que rose ne fleur de lis 
belle esgarde que tu eslis 
tu lesses ioie por tristesce 
tu prenz pourete por richeice 
tu uels por mort changier ta uie 
ainz mes pucele n ot enuie 
de morir fors toi seulement 
or te uels liurer a torment 
ientil pucele si deliure 
ton cors qui est dignes de uiure 
hai segneurs  dist la pucelle 
  lessiez ester ceste querelle 
ceste plainte que riens ne ualt 
ia nus de uos ne se traualt 
se la douceur de la nature 
qui seuruaint toute creature 
eslit mon cuer por sa daintie 
bien en deuez auoir pitie 
de ce ne uos merueilliez pas 
que cist siecles n est c uns trepas 
aincois aiez tretuit grant ioie 
qu apareilliee m est la uoie 
ihesucrist en son paradis 
ie l uoi el ciel ce m est auis 
ou il m apelle et semont 
que ie m en uoise la amont 
c est mes espous c est mes amis 
c est cil en qui i ai mon cuer mis 
c est mes espous c est ma corone 
ie n en ai riens s il ne l me donne 
que ie sui du tout en sa garde 
de uos penssez et prenez garde 
que mort qui tot le mont desdaigne 
en cest erreur ne uos seurpraigne 
que por le seruise du deable 
ne perdoiz uie pardurable  
issi est uenue en la place 
li menistre qui les menace 
de la teste fere uoler 
el demande congie d orer 
et il li done uolentiers 
son cuer qui est uers dieu entiers 
et ses oeulz uers le ciel adreice 
et prie dieu par grant destraice 
  biau sire diex biau sire peres 
mes amis et mes enpereres 
amis por tes amis en terre 
rois por les tuens en uoi ge fere 
enneur de ceus qui en toi croient 
gloire des uirges qui te croient 
li bons ihesus graces te rent 
de ce que ie dis ne me sent 
abiter entre les anceles 
en la compangnie des puceles 
qui en ceste fraginite 
gardoient leur uirginite 
sire par ta misericorde 
a ce que ie requier t acorde 
que cil qui aront en memoire 
ma passion et ma uictoire 
et en l oneur de toi biau sire 
otroie le sanz contredire 
que tu entendes leur requeste 
et que t aide leur soit preste 
en quelconques necessite 
ou de mal ou d auersite 
se besoing ont de toi proier 
ce dont leur uuoilles otroier 
a l eure qu il m apeleront 
et par besoing me requerront 
de leur complainte aiez pitie 
por m amor et por m amitie 
sire i ai ta uolente feite 
se de noient me sui meffaite 
par ta pitie me fai pardon 
por toi mest mon cors a bandon 
au glaiue que ie uoi ci preste 
sire mon cors te doing et preste 
por toi auoir en ce martyre 
m ame recoif ihesu biau sire 
plus ne dement de uoir le saches 
et par les mains a ces mesages 
la mest en repos pardurable 
que ne chiee es mains au deable  
atant li est seur lui uenue 
une columbe tote nue 
qui de parler ne se tint mue 
  uien bele seur uien douce amie 
uien u ciel quierre ta deserte 
ueez la porte qui est ouerte 
la porte de beneurte 
alez en bone seurte 
que tes leus est en paradis 
appareilliez par grant deuis 
la atendent presentement 
les anges ton commandement 
qui contre toi uellent uenir 
et tu leur peuz ueoir tenir 
une corone de fin or 
que ie ai prise en mon tresor 
dont tu seras ia coronee 
uien t en que bone fus tu nee 
n aies peor amie chiere 
i ai bien oie ta priere 
que tretuit cil qui ton torment 
de bon corage et humblement 
reclameront ma douce amie 
leur priere sera oie  
el ciel s en est la uoiz alee 
et la pucele a aualee 
la teste aual en la poudriere 
si a parlé en tel maniere 
  amis or fier il est bien eure 
il me targe trop et demeure 
l emperial commandement 
deliure toi esnellement 
dieu m apelle bien l as oi  
li sergent li ot benoi 
fiert de l espee et le chief uole 
a terre sanz plus de parolle 
la auindrent de ce martire 
deux choses qui bien font a dire 
l une fu que en leu de sanc 
uirent cheoir let tretot blanc 
parmi la plaie a grant foison 
et or bien sauez c est raison 
car li laiz fu par uerite 
tesmoing de sa uirginite 
l autre des choses qui auindrent 
fu que li ange a son cors uindrent 
ne l mitrent pas en nonchaloir 
encois l emporterent por uoir 
el mont sinay sanz delai 
ou damediex dona la loy 
a moyses le bon profeite 
du leu ou elle fu deffaite 
iusqu au mont de sa sepolture 
a moult iornees d erreure 
des enfers qui i sont uenu 
la sont maint miracle auenu 
mes une meruelle i auint 
q a maintes gent ueoir couint 
que de son sepucre decourt 
huile qui les enfers secourt 
nes des oiseleiz menuz 
i est maint miracle auenuz 
par tot les leus ou len le porte 
en decort huile qui conforte 
toz les enfers qui en sont oint 
que les maus puis ne greuent point 
ceste pucelle bien m en membre 
soufri mort el mois de nouembre 
le ior sai ge bien et connois 
el uint e cincquiesme du mois 
soufri mort a un uendredi 
a tierce un po deuant midi 
cui en romanz si se desceure 
qui a a chief menee s euure 
et rent graces a ihesucrist 
de sa peine et de son escrit 
qu il i a si bien acheué 
et si ne li a riens greué 
il ne l a pas fet por le monde 
ia uices ne le confonde 
qu il face riens por uaine gloire 
encois l a fet en la memoire 
de la glorieuse pucele 
por qui amor il renouelle 
la passion qu el a souferte 
a son gaang a sa deserte 
et por s amor a maintenue 
qu el ne doit pas estre teue 
or li priere en la fin 
qu elle me face un don sanz fin 
quant l ame s en uoldra partir 
que malfez ne l puissent partir 
et que ne l ait deable en garde 
en sa deffansse et en sa garde 
a del tot s ame et son cors mis 
a la uirge ce m est auis 
et cels qui orront le torment 
facent don et otroiement 
du sen qu il i uoldront requerre 
cil qui fist ciel et mer et terre 
ce q en peut ueoir et tenir 
nos face a bone fin uenir 
qui regne pardurablement 
sanz fin et sanz commencement 
