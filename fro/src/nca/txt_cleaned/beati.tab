ad mes mains est uenuz nouelement 
uns luures li ques 
est diz sinonimes la forme del qel 
amonesta a mon 
corage a fare une plainte e mo ou e 
toz chaitis ie en ell 
o pais changiez ne mies del 
sens d icel oure mais del mien 
o tu hom quiunqes tu es 
leis et parleis uolentirs 
ices et dentrementres laes aduersitez 
del munde te tochent 
enquir toi meimes par esgardét 
iugement si saueres qui tu 
sofres icales par tre droit 
wardon dous persones sunt 
in ces escrit li hom ingemischans et 
la raisons qui l simont 
m anime est en anguise et mes 
espiriz est chaufez et mes curs 
est periliz l anguse de mon corage 
me possis et l anguse 
de mon corage me tormente euironez 
soui de mais asiiez 
de miseres enclos d auersitez auironez 
de chaitiuetez couerz de 
maleurtez apressé d angusses en nul 
lo n atroiz di si gran mal 
refugii ni de si grant dolor prouoance n 
em pues auoir demunstrement 
d eschaper misere nen ai prouance d 
amenrir ma dolor nen 
atroiz trace de fuir la mort par 
tot me porse malaurtez 
ma misere ni mi deuerpist ou que ie 
fui me mal me 
porsoeue 
ou que ie me torne li fais de me 
mas me porseuent ne 
pois fuir mes mais neskes l umbre 
de mon cors iu suis 
home de mesconuiz non d oscure 
cognoseance de base esclate par 
moi et a moi tam solement cognuiz unques 
homme ma ne fis 
et nulu unques ne detrais unques a 
contrare ne fui 
nullu moleste n ai fait a nulu n 
ai esté 
passibles chis toz hommes ai 
uiscu sen complente 
trestu s enforcent destrure ma 
uie et fremissent et 
forsenne encontre moi par asenblee 
main portent encontre 
moi les perilz et si trahent a mon 
torment si me monent 
et m apelent a perilsce nus ne me 
defent a salut 
nuns nen aioste defendement 
nuns ni mi donent 
nuns ne secort a 
mes mas diuirpit suiz 
de toz qui unques me uait ou me 
fuit ou par auenture me 
porseut il m esgardent tuit 
cumme chatif et parolent 
a boisie par pasibles paroles par soes 
paroles aornent lor 
reponue malice altre chose matent 
fors par boche et altre 
porpensent en curs cel qu il 
prometent par diz 
destruent par oure si uunt par 
uinime corage desoz 
l abit di piete et cuurent lor 
malice par la color de 
bonte uosotet reponent par 
simplicitet amiste 
fignent par bosie et demonstrent 
par uiare qu il ne 
funt pas en cuir 
a cu croes tu a cu aioste tu fai 
quel uisin sentes 
tu de fai nuns ne set auoir 
foit ou est foit 
peri est tollue est et nului n 
en est seure foit 
si loaute est nianz et nulle 
uertez de iugement nun est 
si droiture est disietee et non 
est trouee iustice est 
deneie a toz les lois perissent 
iuiant l auarice drotures 
ne ualent niant par amor de cuuise 
li loir et les dones portent 
forces as lois par tot uaint 
richace et iugement est 
uenaus nulle paor n est a lois 
nulle paors n est 
de iugement sen pone est li 
congiez de mal uiure nus ne 
contradist as pechanz nus ne 
uange felonie 
toz blasmes maint li felon 
sunt salf li innocent 
perissent li bon unt disate 
li prochié abundent 
et li escumenié sunt possant 
li felun sunt lie 
et onoré li iuste sunt deceu 
et dolanté et em plor 
sen cause et sen crime 
contraietent et amatent a moi 
blasme 
lient encontre moi lor noz 
atornent en moi leu de suspiciun 
en blasme et en peril me moinent 
amatent a moi lou blasmes 
ke ie ne sai del quel nule chose 
n est esquise 
nule uertet nen est chachie 
nekedant ne reposent findre 
mais contra me aparrelier fas 
tesmonege ne cesent de contraietir 
li acusor ne finent de dampner li 
et la fause 
des tesmonz et ie innocenz suy 
menez a mort 
d un mesmes consel et d une companie 
sunt li tesmun li iuior 
et li acusor les reprochiez iuiors 
oposent les temon 
contreiate en cui tesmonage unt 
lor fiace nus ne s en 
uait d iceos ne ne discorde 
nu ne refuse 
lor consel a qui dirai cui 
requereai cui demanderai consel 
em cui meterai mon corage hai 
soi a toz deuirpit de 
la charite de toz ensus de toz de 
soi me deietent tuit 
tuit me funt beste par 
abomination tuit me horisent 
et refusent et portedent 
escumengement ie uoil fuir a 
os mais il me menacent ie 
cuueit deprier lor piez mas il 
me fuient contrarient et 
heent i es uoil auoir 
propices em proant mais ill me 
sunt plus moleste nekedant a la 
fie s acompagne a moi par fonte 
carite ne mie por conforte 
mas por asair fintement parolent et 
lor coisier n est 
pas simples il quirent que il 
manifeiscent 
et quel chose ill me decouent mais 
ie encliné lo chif humilié lo 
uiare dimise la faicon mi tace et si 
permagne en l 
encomencé silence i a mis uarde 
et signacle a doné a ma boche 
ma uoisce et ma parole ai repressee 
et ma langue restroite 
de parler ent nes de bien enteruez me 
tois ge kar miez uoil 
coisier as reprochiez que mais il ne 
reposent et plus 
forsanne et plus et plus 
porseuent moi ferut et 
trabuchent 
sor moy 
resonent sor moi par clamors em 
mai ietent enuoisement 
blasmes par uoiz par quuise par 
resonemenz sallent sor moi 
par aouerte uoiz iatent sor moi 
orguelous diz et reprochent 
d autrui poruochier tuit sunt 
commeut sor moi tui 
forsennent em moi tui 
entendent em mon torment tui 
apparellent lor mains em ma mort ie 
chatis en si grant 
et si grant paor sui porriz ie 
chaitis sui empaliz ie 
dime morz suis afleueliez mes 
curs est enmarcit 
i eschaufe et puris par pauor 
trenblement et pauors 
unt quassee m anme ensi sui 
botez en essil et damnez 
par essil et plor la poine d essil 
et gemis la dampnation 
d essil amenez sui a lien de 
seruitut apressez par fais de 
seriantie sumis a oure de seriant en 
froidor en noif et trop grant 
langor et noires tempestez en tot 
trauail et toz periz sui mis 
apres les damages des bins apres la 
perde de totes choses 
soi faiz besongnos poures et 
aflauilliez i ai 
besogne ie mendie ie malaurois 
auuertement demant 
mon uiure et nus n adrace sai 
main a moi bosengnant 
tuit me despisent mendiant ne ne 
saolent de lor miates 
lou famillant nuns n espant 
ses gottes de refrigere 
en la boche de soillant nuns ne 
denet a moi nes une petite 
rosee d aigue kar ie sui fayz a 
toz hahynos 
tui me despisent cumme rugnois 
et derachent cumme 
flarant et enhorrisent cumme 
lipros de fiens et de boes 
li tormant ne defaillent ne ia nin 
i ait moins chascum ior 
est plus cruirtez et a dariens 
li tormentor descirent 
mon cors par tormant et depecent 
mes entrailles et mes membres 
en trenge manieres des poines quicunque 
cruer chose il puient 
porpensent sor moi par mil poines 
tormentetz sumis a mil tormenz 
et disciriez ma chars est purie 
detaillie par plaies meu cotet 
tos tens espandent porroture meu 
descirit menbre decorrent 
de porreture enseble les plors et les 
larmes decort li sans 
li ques n es pas des larmes mas 
des plais ie chatis 
sui consumez en dolor mes cors et 
mes corages defait en dolor 
ma pense est uencue et m anime 
est deuant close par 
dolor mentes choses ai sofert ke ne 
font a sofrir mente 
agres choses a sustenui mente 
tenceon a portee unques si 
gris et si cruir plai ne ceu feruz 
sui par subiten 
destruiment et apressez par astrange 
plaie la misere m at 
apressei subitenement niant sapant li 
subitens destruamenz 
et auenture m ont ascrauantét 
chatis por koi sui ie nez et 
ietez en ceste mortel 
uie ou en ceste chatiue uie por koi 
chatis ai ueu ceste 
lumire et encontret li naschemenz 
de cestee uie a moi 
chatif la mee uolente usise 
isnelement del sicle 
et te plaist laisez par ancune 
raison m en alase del siecle 
et a moi couaitant morrir leust 
endroit a iesir kar annois 
de uiure est a moi et desiers de 
morir la sole morz plais 
mais ie chatis entent et a la 
uie tart o tu morz cumme 
es dolce a chaitis cum 
suis as uiuant amerement 
cum es ioose as dolanz et as 
ploranz or aproche 
li conforz de la grie mort a grant 
mal de la uie li repois 
de sepulture done fin de misere et 
si la morz de uie ne 
uient siueas non la morz de 
misere s encomencest et 
mate fin des mais et termine des 
miseres et tollet 
tote chatiuite mioz est bien morir 
que mal uiure et 
niant estre que a estre malauros a 
l esgardement des mess 
miseres cu ie les morz estre 
plus auros que les 
uiuantz les pri aspargniz a 
dolor et a mon plor 
pardenez a mon anguise denez me 
pardenez a mes dolors 
ne uoil estre commeut encontre moi 
en si grant dolors kar 
ie plagne ma batuire deplor ma 
misere et plor la 
priuee pastilence di chaitiuitet et 
dolor m aministre plusors 
choses ie chaitis ne pois estre 
confortez kar mas dolors 
est nianz sofranz et mes plors 
est sainz fin en nule 
manire n est plaie asuagie nule 
fins est as larmes et 
des dolors nule fiance n est ia de 
corage ni puit ia sofrir 
li corages et uencuz est et cheuz 
par miseres 
o tu hom por ko difies tu de ton 
corage et si granment es 
aflauelliz par penses et confus en ton 
corage et digetiz par tanz 
descoragement et es humiliez en 
contrarioses choses lassce 
et bote ensus de toi tristace et ne 
soies dolanz 
ne souieces ne ne dener leu a 
dolantei debote et esclou 
dolor de ton corage retien la force 
de dolor ne perseuerer 
mies en dolor uenc et sormonte 
la dolor del corage et de 
la panse en quel manire par quel couent 
comment confatement par quel 
raison par quel art par quel consel par 
quel engeng 
par tote oure et force et art et raison 
et consel et engeng et uertuit 
et par tot enchacement prent lute 
encontre les temperaus 
dolantez sofranment et par eugal corage 
sofre totes contrares 
choses nen entendre a ta sole auenture 
ne doies pas penser 
a ta sole aduersitet ne de ta sole 
misere esgarde les 
semblanz auentures des atres et 
entent les miseres d iceous 
a ques auient ancune chose 
agrement quant tu rimembres 
les maus astrenges plus soef 
portes les tiens kar li 
exanple des atres t alegent la 
dolor li hom est 
confortez plus ligierement par astrenges 
mas por ko encuses 
tu tes tres cruirs iugemenz et 
plores tant por la cause 
de ton peril teu torment ne sunt pas 
nouel exanple es 
de ta misere quant homme unt sofert 
tes auentures et tes perilz 
ceu que sofraule chose est auenuz a 
menz fait a sofrir 
a un sofranment la poene de ceste uie 
est bries et cil 
qui est tormentez est mortes 
la tribulations de cest 
tens at fin totes les choses del 
secle trespassent 
et ne mainent mies tot qui 
uient ne puit ester 
nule chose n est longement en la 
uie de l umme ne si longe 
ki ne fineiscet en brif tens tote 
riens soz cel at sa fin 
ne puit estre ki soies hom et 
ne sofres anguisses 
dolors et tristace sunt communes 
choses a toz nos sofruns 
toit en cest secle par senblant 
auenture nuns n est 
parmingnalement 
sens partie de mal et que se 
dollet en cest secle 
nus n est mis en ceste uie qui ne 
sospire  totes choses 
sunt plenes des mais  
entremas le a toy et soies 
parcinirs et uenket toi raisons 
atempre to corage et 
confarme t anime par raison li quele 
rapresse la force 
de si grant plor n aies dote de nul 
peril par confarmé corage 
par mentes tribulations nos couient 
entrer o regne deu les 
passions de cest tens ne sunt pas 
dignes a la glore 
qui est a auenir ceu qui ore est 
est temperas chose 
et ligire ensi cum les tribulations 
en nos ce qui 
parmingnable est sor mesure 
est li haiz faz de glore 
li tribulations et les apressures de 
ceste uie sunt utles 
li mauistiz des maus ne t ocit pas 
mais t enstrut l 
auersitez des mauaz ne te 
deietet pas mas t enliuet 
li humene temptacions t arguet ne t 
ocit mies tant cum nos 
suns tormentét en cest secle tant 
suns confarmé ou 
parmignaule tant cum nos or 
plorons tant enioirons el secle 
qui 
est a auenir 
si ci suns triulei par flaes 
atroué suns espurgié el 
iuiement 
deus neuret totens isci ceos qu 
il aperellet a la 
parmingnant salut li ors est 
prouez en la fornase qu il soit 
senz ordez et tu es espurgiz par la 
fornase de triblation ki 
purs apperes de persecutions es 
fauergiz ki de tote orde de 
pechi soes espurgiz tot que tu 
sofres est esprouemenz 
por ce ne murmurer pas nen aphetes 
ne dies  por qoi sofre 
ie mas  mais di  pechi ai et 
recu si cum dignes estoe 
ancor ne sen ie pas egal ueniance de 
mon pechi moins me conois 
feru que ie ne dotase selunc la 
manire del crimine est menres 
li wardons de ueniance selunc la 
diserte des pechiz est 
la cause des poines li 
torment ne sunt pas si grant 
cum li pechi  kar plus tarie deu 
qui murmuret ens batures 
plus poruoche la forsennerie de deu 
et amoncele l ire de 
l indignation dammedeu mais qui les 
aduersetez sustient sofranment 
apasente plus tost deu kar si 
uues estre espurgiz accuse 
to en la poene et loe la iustie deu 
a espurgemenz te profetet 
si cu que tu sofres atornes a la 
iustice deu et por ta denee 
misere humbles aueres glorifiit 
deu kar deus te chastoit 
et t argue par flael de pi 
chastiement et qui esparnant te 
rapeleuet a so firant huche qui 
tu reperes pense hom 
toz les tormenz do munde et les poines 
do secle et les dolors des 
tormenz les aspritez des dolors et tot 
mat en l esgart d enfer 
s irt ligir tot que tu sofres 
si tu criens dote 
icales poenes kar si caz sunt 
temperaus cale sunt 
sen fin en caz s en uunt li 
tormant morant et en cales 
sosentret parmignaule dolors si tu 
es conuertiz amademenz 
est cu que tu sofres kar li 
flael asouent lo conuerti 
des pechiz et li porfetent a 
purgation les enchacant plaies 
kar qui ci est chastiez la est 
deliurez et qui ne sunt 
amendé desoz lo flael sunt 
damné en ceste temperal poene 
et la parmingnant et sunt 
iugé prumirs en cest secle et 
la en celu qui est a auenir a 
icaz est doule poene 
et doule bature car ci unt l 
encomencement des tormenz et 
apres lai la perfection des poines 
hom saches nus ne te puit 
contrarier si deus ne 
otroeuet pohoste a tes auersares 
tot que t auient ne uient 
sens la uolente de deu la postez de 
deu est denei sor toy par lo 
congiet deu qui te contrarient 
funt lo conseil de deu li mains 
deu te donet a paine et si 
indignacions te commandet 
tormenter 
il coreciez te comandet esprouer toz 
mas kar ceu que t es 
debrisiez par flouotez de ton cors et 
aflaueliz par enfartez 
de ta char et par aguilenemenz des 
languors par angusse de 
panse par passions de t anime par 
enuaisant batalle d espiritz te 
done diuine iustice por ton pechie 
et por ta colpe lo t aporte 
diuine sentence de iuiement kar tote 
contrarietez de chosses est 
commote par diserte de tes pechiez 
tes armes combatent 
encotre toi tu es naurez par tes 
saetes et tes darz kar par cen que 
t es pechié es tormentez 
enseut es la char flaelez es 
en char en icale gemis en la 
quele tu pechis en icale 
es tormentez en icale t es 
iuiementz de torment la quele 
te fu cause de pechie de cen 
comperes les tormentz dun t es 
chauz en uices esquir ta conciance 
entent ta panse esproue 
toi a toi paroce tes curs 
engarde ta deserte par droit 
es 
arguez par iuste iugement es iugiez 
droite tempestez te detriulet 
poine de iustice t apresse kar tu 
ne fas niant de bien niant 
de droiture te coise nule riem 
sancte es en toi nianz d anguse 
nule memore de dignite esgarde si 
tu es en toi ce que seu 
chaken ior peches et dechies et 
uas en peis 
t elacions ne se raisiet li 
orgueuz de l orguilous nen 
est demis ta uantace n est 
retraite nes forsennerie te 
rauist mautelent t enflamment 
huchors te commuet 
indignations te commuit apariliz 
es ades a ire outre mesure t 
aires et es commuiz par 
forsennerie de ton corage acustumirs 
estre enuios as bons et as 
melors as estranges aurtez 
et astranges uertuz a cui nen es tu 
iethei male renommei 
deceuables niant estables 
enuious aschars tenaules 
briins niant humains et sens 
fruit in toi nen est misericorde 
chauz es en cuuise del siecle tu 
ars en terrene amor t 
asenble choses que sunt a perir 
ne ses finir les cuuisses de ta 
saif chaskun ior t enuolepes de 
noues pechiez et noueles falonies 
et acras les uiez tu ne 
destruit falonie mais l 
emlesges 
ne ia ne saoles la flamme dol 
luxurios cuiuise o malauiros toi 
ne te hotoit il estre aspars par 
maintes luxures enspris auoteres 
luxurios ensi perseueres en cel 
torment et en luxures et en 
charnel amor lais cum longemant et 
de kequant et a quel fin 
te traret ces encorse luxure ia a 
la parfin repose 
pechier et de la filenie acune faie 
mue tes males mors en miez 
ne uolles longement estre chaitis 
mat fin a tes pechiez 
et loi e ta felonie ta colpe 
ait mesure et ta falonie 
terme esgarde la grandace de tes 
pechiez et siueas non 
batuz conois tes colpes amende 
tan cum es lo tens 
ne ia ne ualles en pis pechant 
las moi malauros chatif ne 
sauoie que ie fusse feruz 
par m iniquitet et iuiez par ma deserte 
et ke cest iuiemenz fust 
de ma mauaise iustice tu lo m e 
manifesté et demonstres et fesis 
conosant par toi ai coneut ce que ie 
ne sauoie ie lo sa por 
n est plus reposz a moi 
manifest est et asez coneu et 
esgardé n est mais obscur a 
moi ne dotose chose 
et ia nen est reponu a moi 
o tu hom de c est tote ceste 
misere et ceste agrace ceste cruz 
ceste poine les chauses de tes pechiz 
sunt atenuies ceste 
langors n est pas d auenture mas 
de propre colpe ceste enfartez 
est de ta propre iniquite 
semblet il dunc autre ou 
quides 
to ou sens to ou iuges tu ou 
amaz los tu a atre chose 
certes niant nule chose de tot en 
tot n ai ke ie pue dire 
encontre ie crei a la uertei ne l 
puis deneir et ie l reieis 
qui dote icest qui denoie ice 
si ensi est si tu l es por cert 
por esgardét et enquis oste 
te iniquite remuf de toi ton blasme 
restrin toi de ton mal uice 
de uanitei et te retrai de pechie 
fui lo cultiuement de uice 
et la laide uie de uanite leue les 
maus de l ancine uie par ceste 
pure uie 
bien dis bien ensenges bien 
enstrus bien semons bien 
amonestes mais ie desireue estre 
asos des liens de pechieit et 
fuir par mun corage et estre retrait de 
la male custume et sormonter 
lo tres felon us mas mot est 
gres chose uencre la custume de 
pechie et li mauas us a poines est 
destruiz li assidues custume et li 
cunstinuez us est tornez en nature 
li corages estroiz de felonies 
a poines puit estre raiét d 
icales si grant sunt me 
uice n em puis estre raiez a poines 
croi mes pechiez destruire 
par acuen espasce de tens de mon gre 
ai corrompu moi chaitif 
ca auant par mon spoine estude m ai 
conchié ia de pece 
pardeu m a primerement par mon 
propre iuiement par 
ma propre uolente m a uastei bons 
estoie de gre sui chauz 
frans estoie de mon gre sui 
faiz datres de mort malauoros 
ie meimes prumerement de mon gre 
aparilai a moi pechie ie primiers 
enbracai l okeson de pechier et ie 
sui tenuz estroit par l auanture 
de pechiet li male custume m et 
emploi griement et fait a soi droit 
et loi em moi ensi peche ie quam ie 
ne sai par la custume de 
pechir et quam ie ne uoil encor 
e l us de pechiet ie 
uoil bin faire mais li 
acustumét desir ne me laisent 
ie m enforz aler encontre lo mauais 
us mais ie sui greuez 
par lo desier de la char li amors me 
drace a iustice 
relucta encontre mauuaise custume de 
pechie et recombat 
par tote ta uertu uenc lo charnal 
us nes par dolor et la nosant 
custume ia sace zo par grietet 
aresta au mauais us 
deuant met a tei lo fu del 
parmanable torment contre l ardor de 
ceste char la remanbrance do durant 
torment sormonce ta calor 
la memore de l ardor d enfer 
escloent l ardor de luxure la poine 
de fornicacions 
uenquent li paors del plus greif 
torment li plus forz dolors 
sormunt la menor soframent 
porteres les legiers se tu 
recordes les gries li sanblance 
de l auenir iuiemant seit 
deuant tes oiz poruoi que tu es 
a sofrir en auant porpanse 
l auenir sentence de de et 
redote lo iugemant de de a auenir 
sor 
tei li paors d enfer et de poines te 
poante et te retrace de 
colpe esgarde chaum ior la fin de 
ta uia totes hores aies la 
mort deuant tai et l auenemant des 
paines remanbre toi del niant cer 
ior de ta mort seies cusencenos 
que ne soies rauiz 
subitainemant chascun ior aproche li 
darains iorz 
chascun ior nos tot de la uia ades 
nos hastons a la mort et au 
terme de uia et sons mené par 
decorranz momanz a fin ne sauons 
que nos auennet oe et se li mors 
require anoit nostre arme 
nostre fins es reponue a nos et 
li mesconosance de l auenir 
esue est niant certe a nos 
li encontre de mort est 
desporueue et li fins de toz 
est 
niant certe nos ne l sauons et 
li morz uient isnelement 
et desporueut sons tolu et sostrait 
dotons que cil iorz 
ne nos reprehengne comme li leres 
et li turbins 
del deuin iugement nos rauisse et 
li subitaine morz nos hot 
li esperiz qui esprent a pechier 
rauis subitanement lo 
pechant et qui inflamment les 
uiuant as uices les partrait 
tost as tormanz quant homes li 
desporueuhe fins ha rauis a la 
pohene de mort et sostrait 
desfaillent et sunt ostei quant 
il 
decuident morir et raui subitenemant 
a mort et demené as 
parmenables tormenz esgarde d altrui 
tormant cui tu redotes 
eschois la fosse ou tu uaiz 
altrui deuant tei chau 
redote en toi maiismemant les 
estranges periz les estranges 
auentures te profecent auoir fait 
tes periz li apes del morant 
soit tes amandemant et li perde 
des altres tes apelemant 
li morz des felons te retrace de 
pechie et li poine de colpe 
la fins des pechanz t amance 
et li morz des reprochiez 
te sostrace la poine des felons 
profeite a ta salu tant cum tu 
puiz amande ce que tu es 
mal fait et repale tai de 
uice et de pechie tant cum es lo 
tens et l espace et lo congie 
uche plore et te repant tant 
cum tu puiz et li ame 
est ancor el cors et tu uis 
plaing et anquesta 
l auenir remede ancoisque li iorz de 
mort t auance et li 
parfundace t englutisse et enferz 
te rauisse ou nus lous 
n est de pardun nule franchise de 
penitence nuz congiez 
d amandemant nus recors de confession 
nus retorz au pardun 
uor dis recontes ce k est 
conuignable tu m aparoles 
a ce que plus m est mestiers ie l 
sai conu l ai et apris 
lo paras demant ice et uul 
sauoir et auoir coneu si est 
esperance en confession et fiance et 
remisions et pardons et si 
leus est reparir a iustice par 
penetance 
oil plainemant de tot en tot certes 
sanz dote la confessions 
saine et iustifie et done 
pardon as pechiez tote 
esperance et leus de misericorde 
est en confession crohies 
certemant ne doter d esperer de la 
misericorde deu aies esperance 
et fiance en confession ne desperer de 
salut ainz sohies conuertit 
en miez car qui despere del pechie 
pardon plus est dagnez 
de desperacion que de la faite 
felonie desperance acroist 
lo pechie et es pere de toz pechiez 
por ce t amande et aies 
esperance de pardon demat ton tort 
et ta iniquite et spere 
uia et salut nulle si granz colpe 
nen est qui n ait pardon 
car con tu soies pechieres et fel 
et apressez d orz crimnes 
li leus de penitence ne t est ia 
deniez la pitie de deu 
socort legierement as repentanz 
par penitence est denez 
pardons et tuit li pechie ostei 
moi chatif perdu auoie esperance 
et fiance et difié a mon 
corage uencuz estoit et bim pres 
chauz en desperance mes corages 
or ai et espor de la piete de du 
et ne dot pas de sa 
bonte i abite en esperance et m 
a endracié a esperance de 
pieti et m ai dené esperance de 
uie en penitance si deus m et 
reuardei et aprochié a m aie et m 
adet amplir ce que ie couoit 
ce ai iugié et estaubli a faire 
et ce est fichié e mon corage 
et n en puit estre esraié 
deus te dengne les desirees 
choses et otroit a tes 
diseiers et t an fast possant et 
parface ta uolunte 
en bien et conferme et ahust a 
tes disiers tote chose 
faces par deu outrehant tan con te 
laist et li mors 
atarze ore demande 
deprihe ne tasir essauce 
ta uois clama formant plain tes 
iniquitez les maus de tes 
felonies deplore par plors 
destrui ce que tu es fait 
mauuasemant leue par larmes ce que t 
es fait contre loi 
les ploreis falonies suilent 
estre destrutes 
las moi malagure anme en si granz 
pechiez et crimines en 
mentes felonies ke plore ie primiers 
et plangne 
ques plors ques larmes pregne ie 
ancois memore ne sosfest 
a reconter les faiz de tant crimines 
nes meu pechie m ont 
aporté consentemant de dolor mes 
larmes sunt esqualies par 
la durace del cuir li corages enrediz n 
et nule compuntion em plor m enime 
conuertie et en tristace ou es tu 
aue de plor ou estes uos 
plor ie uos prei reparieiz ou 
uos fontaines de larmes 
soiz moites m ennime faites 
sen sens ou uos larmes et uos 
fonteines ou uos auoiz sustrait 
asperdoiz me par plors et 
decoroiz sor ma facon emmostiz 
mes faces et arosez mes iusses 
denez moi amer plagnemant entre 
toz sui chauz piez et plus 
grauenemant uencu ai les paines de 
toz feluns par ma felonie 
li enfernal torment sofesent a 
poines a mes mais nus pechiez 
n est sor lo mien nulle felonie 
sur lu meie ie me pens 
plus felon de toz pechors nus n 
es fal a ma compareson 
a droit rent les poines de la 
due malaurtei et sui 
triblez par tant tormenz et de mon 
pechie uienent tuit li mal 
par droit denet a tormant ices 
choses par droit iugemant est 
reuierdoné a mes pechiz conuenables 
changes necedant mons m est 
denei k en e ie pechié li changes 
de mes pechiz est 
doné ma colpe atrouei est plus 
dure de mes plaies 
et li poine de ma dagnacions est 
plus legiere de mon pechie 
ce qe ie ai pechié est 
greuain ce que sofre 
est plus liegier la colpe que 
ie a fait est greuene 
li uangence que ie sofre est 
menre ie pens lo mal qe 
ie ai fait et ce que sofre n 
est pas si grant ma 
plaie est plus legiere del 
fais de mes pechiz atre est 
de tot en tot que plus me 
tormante et fait triste 
que plus me destorbe que plus m 
espaetet a coi nus mas ne m 
est semblanz et tote poine est 
li ques chose 
est deuant portee et sormonte 
toz tormanz et trestoz mas 
lassa o tu anma ce que est que 
tu dotes munt 
et que plus te chasteit que plus te 
debote a dolente 
ie dot l amer ior et lo dur del 
iuisse et des 
certes ie asuuiart lo mal que ie 
sofre et plus est cil 
que remant ie plor ce que 
sofre en ceste uie mais ie 
redot 
que ne sofre plus gris apres ia 
soit ce que ie sente 
ie l sofre en la poine nequedant ie 
dot les tormanz d enfer 
de la colpe li prensente poine me 
desire iamas li a auenir 
me troble plus est ce que 
soteing ie redot 
plus gries chose en parmanable certes 
ie doil de presantes 
poines mas plus eingemis des a 
auenir mes deus 
soscorre a moi anzque ie moire 
et li mor m auance 
li enfer me rauisent li flame m 
ardet les tenebres 
m enuolopent souina a mai 
ancoisque ie m aehais 
as tormanz et soie deuorez par les 
foies d enfer et tormentez 
sens fin ie colpables sui 
aspaentez par la paor de toin 
iugemant ton ire dot por la paor de 
mon pechie par la grandace 
de ma felonie trenbables de ton 
aduenemant redot ma 
consciance car si li iusz a poine 
sura saluez ie fal ou 
sirai ke ferai ie cum li paors 
del trenblable iuiement sirat 
uenuei cum la cognie del iuiemant 
sira uenue que responderay 
ie k auera a dire quant seray 
presentez deuant lo siege 
de crist wa ai icel ior quant ie 
pechai ie l trespassa 
quant resprouei moi la moie uolunte 
ne luxit ne ne fust 
nez ne n aparust sor moi o ior a 
deiuier et abhominables iors 
qui n est a dire de tot en tot 
le ques me mist 
fors a cest secle et aure mes 
enfantemanz et les uses de mun 
naisement defarma icel ior soi muit 
de lumire en tenebres 
granz oscultez la confunde 
parminable auuglace l escrauante 
ale perde l estation del tens et 
soit estinte de tote 
memorie et ne soit remanbré digne 
en cest siecles 
miaz me fust nianz estre nei ne 
enianrez ne creei en cest siecle 
ke sofrir 
les parminables poines tormanz ciel et 
terre et tote creature 
et tuit li elemant plorez moi 
uniuerse geinz eingimis 
sor moi et tanz cum poit par 
sentement de uie aspandoiz 
sor mo lo plor pechié ai crument 
chauz soi formant et griment 
et repitablement nus pechiez n est 
de cui ordez ne seie 
entachiez nulle enfartez de uice n 
es dun ie n ai trait 
entachemant nule sobitaine des ordez n 
est que ne corrue en 
moi chaitif de tot en tot 
ecuminiez par toz tormanz 
escrauantez niant noblamant ai 
frequentei la luxure d ordei de grei 
promis ke ie en bien uiuoroie ce 
que i e promas ne karde 
onques toz tans ie reparai a pechie 
et rencommencé rai icelui 
et a primieres falonies aiosta ades 
paor ne chania unques mes 
morz et miuz ne retornai des mas 
faiz pluors ai entachié 
perdanz moi maimes et peruertié a 
falonie par mauuaises mors 
mentes anmes sunt peries par ma 
falonie et maint sunt 
peruers fait par enxample de ma uie 
ie fui a causa des mais 
sainz homme et li poples des sainz 
orez por moi a deu 
si par auenture ait piete de moi et 
me recouue et 
destrue mon pechie et oste ma 
folonie et me prestei 
misericorde car trop est iriz sor 
moi et at empli sa 
farsoennerie em moi tote li congpanie 
des sainz deproiez 
por moi l ire de s indignation at 
espandue sor moi por la 
grandace de m iniquitet kar les 
aduersitez sunt crues 
et les preuarications multiplies wa a 
moi car ie sui consummez 
et m anime defaillie tormenteie en 
tristor triulei em plor 
atenuie en gemissemenz qui repitere 
de toi o tu anme 
et te consentereit et donreit 
plors por toi granz est 
tes tormenz asi con ta contricions et 
si con li mers 
forsennas ta dolors asi cum li fluues 
enflanz que tempestez 
n est trabuchie sor toi et ne 
sunt auenues a toi 
totes les pesantumes des moleste et les 
tres trobles 
tempestez unt toné sor tun chief 
plaine es de fluiues 
et de tempestez os tu anme ou es 
tu warde des homes 
rachiteres et pastres des animes por 
coi m es tu despez et 
tornei ta facon ensus de moi por koi 
es tu faz lonz os tu 
confor de m anime or repaire mes 
deus ne me oblier en fin 
ne em lasier em parmignable et ne 
degirpir a perdre em poistes 
des diables ia soit ce que ta grace 
soit correcie tu 
es pis et di repitances 
nul ne degirpis 
nul ne despes ne deiuges ne 
refuses de misericorde 
mais de grei pitance atens les 
pechor ki reparent car 
quant salenos et denei as luxures et 
demonei par cuuises 
sunt uenu a pardon par ta bontei tu 
es pardoné en pardons 
les pechiez a menz qui ne l 
monstre aisi ta repitance em moi 
a moi sait aiuueres tes pardons ne 
doner a un ce que t es 
consilié a plusors ie ne defent 
pas mes felonies ne ne uengerai 
mes pechiz a me desplaist ke che 
pechai ie reiesis 
m error et conuis mes colpes 
demonstra mas oures par 
uoiz de confession ie prei 
recois lo plor del richesant 
la uoiz del priant et del pechor 
huchant  pechit ai deus 
aies merci de moi esparne a mes 
mais pardone a mes 
pechiez et a mes felonies saine m 
ennime car ie ai pechié  
car si tu recorde l iniquitet qui lo 
soferreai nes li 
iustice del iuste n est seure 
a ton exprouement 
kar qui est si iuste qu il 
ose dire sens qui si 
die presumption auoir iustice deuant 
toi car nus 
des homes n est sainz pechie et 
nus n en est nez 
echeuos entre les sainz n est 
nus sens tache cil 
qui seruirent deu ne furent 
estables et ens angeles 
est ratrouei mauuestiz les 
estoiles ne li ceil ne sunt 
net en ton esgardement asez plus 
abhominables et porriture 
fiz d omme et uers qui ai espusiez 
lo pechie cumme les rigorz 
et buit la felonie cumme l aue qui 
habite en maison de bran 
et demor en poidriere et ai 
terrien fundemant sire 
remembre toi ques soit ma 
sustance et ke ie suis 
de tos et terre sui et cendre 
et poisire uure 
ta main esten ta destre 
conseille a la malade matire 
socor a la charnal flauotei mes 
plaies soient auuertes 
a toi m enfertez est deuant toi tu 
uoes cum ie sui 
naurez et languissanz done 
medicine par quoi 
ie soie sanez et curez rapele lo 
hainois des uices 
reforme lo corrompu par pechie 
esting em moi la flamme 
de cuuise desormas ne me trepercent 
li ardant dart del 
diable et ne ardent plus em moi kar 
tu ses ques temptacions 
ie port ques fluues et tempestez ie 
sofre ou ie sus 
chauz et decorurz ou ie malauros 
sui plungiez car 
negligent ai encorru en 
decheemant et niant uaisos 
sui chauz en laide fosse et el 
bran des tormenz et chaitis 
sui desenduz em parfundece des maus 
etquetu m arme est 
caitiue des infernaus 
deliure mai del tres grant 
enfer ne me cloe parfundece ne ne me 
denet l essue etquetu 
li iorz a redoter aper ia li 
dariens iorz uient ia 
et aproche li fins de uie nulle 
chose ne sorest a moi 
maisque li tonbles et li sepulcres 
esparne a moi ancesque 
ie en netaie moi anzque 
isse des ceste uie 
et sol les liens de mes anzque 
ie moire 
comuz sui et componz a larmes tes 
plors riquirt larmes a moi 
et me constrent a larmes a plors 
sui commui toi 
plorant i ai espandu larmes a ton 
plor et a ton plaineman sui 
remis en larmes deus t otroit tes 
disiers et pardon et 
asparnant pardonet a toi tes colpes 
deus pendet ensus de toi et te 
relaxe tes pechieiz asolue les 
taches de tes crimines 
et te leue de tote porreture de mal 
et te delirt 
de toz aparant pechiz or fai 
ensi cum il couient et digne chose 
et droit est propose et 
estaulis que tu ne peches des 
or en auant esciuis recommentier tes 
colpes et requerre tes 
maus ne te rapeler a uice dun tu 
es chauz ne recomentier ce que 
t es pechié ne requierres 
les trespassez mas ne pechir 
lo parais apres ton dechaement ne t 
awaster apres ton plor ne 
reparier a pechi apres penitence ne fare 
lo paras les plorez 
pechiez ne recommentier par presumption 
la colpe dum tu es prié 
pardon uene est li 
penitence la quele li 
ensuanz colpe ordet li plaie 
refaite est sane 
a plus tar li souant ploranz ses 
pechiez desert tost pardon 
des mas n niant li plor s il 
refunt les pechiez ni 
uait niant preir pardon des mas et 
rencommentier les mas 
parmain en confession et sta 
formant em penitence conformae ta 
bone uie que t es encommentie a 
tenir ne deuirpit lo proposemant 
de bone uie warde loi a 
parmanablement dumc ier parfaite t 
uure 
s ale iec a li saluz est 
promisse et li loiers denez as 
perseueranz 
n es pas binauros qui bien 
fait ma qui ades lo fait 
car qui perseueret iec a la fin 
ilcil ert sas 
ie te pre anme ki des or en auant 
ni faces niant soefment 
ne sens consel nes dement ne 
soit requis li mas ne renasse 
li pechiz ne ne repere iniquitez 
ne la malice ne renasse 
lo paras li falinie et li torte 
iustice ne reprenet forces 
hom saches toi maimes qui tu 
soies por coi soies nez 
et en quel us enianrez por coi 
soies faitz par quel 
condition soies formis et a quel 
chose soies creetz en cest 
sicle remanbre toi de ta condicion 
soies ce por coi tu es fait 
et tes cum li creheres t 
estaubli garde de to fai 
et nate et niant corrumpue 
maigne en toi droiture et niant 
corrumpue foiz de confession et nulle 
fause doctrine ne te sosdue 
nulle peruerse religions ne te 
corrumpe nulle mauistiz ne te 
detorne de la companie de foit ne 
parler nule chose folement de 
deu ne cuidir nule chose maiuaise ne 
felonesse de crist ne correcier 
niant en sa dilection sentant 
peruersement soies iuste 
et aies sancte conuersation en 
droiture foit celui cui te 
apeles par foit ne deneier par oure 
fai astinance de tot 
qui li lois defent et escheuis 
ce que li escrit 
contradient ne faire niant contre le 
comandement de de uif 
em bien senz aiunte de nul mal nule 
mauuaise conuersations 
entache tes bones mors li mal 
fait ne corrumpent 
les bones uures li mas meslez a bien 
caste pluors choses 
uns maus per maint biens qui en une 
coise et pechi saches 
qu il sochest a toz autres uices par 
un pechie perissent 
meintes iustices par un mal puent 
estre destruit men bien 
nen abassier ton corage en ce qui li 
cors est dilectiz ne 
doner assentemant a la charnal 
delectation ne dener t ame en la postee 
de char nes ne t aipunse del disier 
de char esquir ton 
corage kaches ior et esproue ton cur 
par prieuee panse 
esquir les repostailes de tez 
secrez garde t ame de mauuaise 
panse laide cogitations ne rauisse 
ta panse munde ta conscience 
de pechie tes corage suiet expurgiz 
de totes pollucions ta 
pense soit pure nules ordez n 
asicent en ilcelei 
uices soit ensus de toi natoie 
toi si que n es niant 
remagnent en ton corage en l 
encomancemant resta a la 
mauaise pense saches toi a iugier 
nes des penses deus 
iuge les consciances deus n 
esproue mies tan solemant la char 
mais nes les panser deus iugieres 
iuge l ame nes de cogitations 
quant li mauuaise pense te comuit 
ne asentir a icelei 
et quant t amoneste aucune desleaus 
chose n i tenir ton corage 
despis la premire sugestion de 
pechie ne la lasier manair 
en ton corage debote la hore qu 
ale uient despis 
lo sarpant poisqu il t iert apereuz 
calche lo chief del serpent et l 
emcommencement de mauuaise 
sugestion ialokes amade la colpe 
on ale nast en meimes 
lo comancemant resta a la cogitation 
et tence si uenqueres 
esclo lo cif de cogitation et les 
autres chosse sunt 
uencues si tu despes la cogitation 
en ton cuir ne peruere mies 
a l uure si tu ne consens a la pense 
tost resteres a l uure 
li otroiz ne sumait pas a soi 
celui cui li dilestion ne rauist 
li cors ne puit estre corrupuz si 
li curs n est primiers 
corrumpuz quam l ame chiet 
mantenant la char aperilie a 
pechier 
car li corages auance la char en 
crimine et li chars ne puit 
faire niant si ce non que li corages 
uuit sor ce esmunde 
ton cuir de cogitation kar si uus ne 
pues atremant de 
tot en tot estre uencuz anime 
oi que ie parol ascote 
que ie di entent que semon 
ne soies uastez par nule ordet 
par nule luxure entachiz sustrai toi 
de tote corruption de char 
luxure ne s esforst plus en toi ne 
te uanque uarde 
ton cors de ne soies ordez par 
fornication 
nule charnal entachemant ne cuit 
estre paor pechiet k estre ordez par 
fornication 
de toz pechiz est fornications plus 
granz car miez est 
mori que faire fornication et k estre 
entachiz par luxure miez est 
espandre l anme quam perdre icele par 
nule continance fait 
deu prochien a l anme et rent lo 
homme prochien a deu 
lai ou mant et deus li chastez 
aioste l omme au ciel et 
trait en cil et promat lo 
raigne de ceil et done 
l iritage del ciel mais li luxure 
plunget et enuoit 
et moine a poines d enfer mas se tu 
sens ancore les 
molestes et es tochiez par les 
agulenemant et botez 
par la sugestion de char si memoire de 
fornication t esprent 
ancores et li charz si conbat a toi 
et luxure t esaie 
et te simont contreiate a toi la 
memoire de mort 
et lo ior de ton exemant et aioste 
deuant te ouz la fin de 
ta uie propose a toi l auenir 
iugemant et les tormanz 
et les horribles poines d enfer oure 
niant defalant par larmes 
proi ades nostre segnor nuit et ior 
t oresons soit sanz 
censer et espause tes oresons 
soient asidues armes 
et ne defaillent ia esta 
espasemant et ades en oresons 
et gemis et plain tos tans 
lieue de noiz ta a praire 
t orisons uaile soies par noit 
en oreson e panse as 
noturnaus uailles 
tes ouz clos a mesure praie lo 
parax 
li epense et li continues 
oresons ostent et debotent 
et sormontent les darz des diables c 
est li premiere 
uertuz encontre les enuaissemanz des 
tentacions et les essaimanz 
des deables li orz esperiz est 
uencuz et debotez par frequente 
praire et chaucemant d oreson li 
diables sunt uencut par 
oreson et ale uaut encontre toz 
maus 
tou a toi lo pain de solace 
chastie ton cors par archarsitei 
estudoi tei en iunes et abstinances 
porte pale uiare et 
sac cors famellos et aies soif 
abstin toi et te desache 
ne pues uenkre temptations si n 
es estruit par iunes 
luxure craist par uiuandes et li 
solace de mangier la suscite 
li tentacions de char crast par 
uice de glotenie luxure tos 
tens aiostei a solace encontre est 
rastroite et sormontei par iugne 
ostei la soilace n est li 
luxure plus damme car uencue par 
astinance de char li astinance 
uoint la force de luxure oci 
et sormunte la luxure et l 
enueseure de char par saif par fain 
et li panse est agrauaia par mut 
uin uenins est miez 
uaillanz del corage li lixure et 
se nurisemans est ensiea et 
nuria par uin car li boiure sunt 
estrument de luxure li enbrasemant 
del fu craist aioste lo nurixemant 
li flamme est plus acreue 
aiostee la matiere mesme li oil 
sunt dart de luxure li ueuhe 
est primerains couise de fames li 
panse est prise par les ouy 
car li dat d amor sunt enueié 
par esgardemant li cuuises nurist 
lixure li esgarz fait la panse 
desleal esprant l anme 
neurent lo cuir li ueers soit 
sostrait raprese 
tes ouiz d enueseure n es fichier en la 
beaute de char n esgarder 
nule en cuuir icelei oste lo 
cuuise et la matiere 
de pechie si tu uois estre seurs 
soies departiz de ton 
cors et de ton uair car departiz de 
ton cors uas ensus de l 
entencion de pechie mas mis entor lo 
sarpant ne seres mie 
sans maumise longemant estanz deuant lo 
fuf nes si tu es de fer 
seras ramis acune faie ne seras 
mie seurs longement prochieir 
lo peril li om peche tos par 
assiduite et priuetez l 
entachera souant li ocusun de 
pechie li asiduitez sormonte 
souente faiz ices les ques li 
uoluntez de pechie 
ne pot uentre 
nes li luxure rampe tost al 
dené as oseuies et porprent lo 
laisant gris luxure brusle celui 
cui atroue osos luxure 
denet lui as choses et a l uure a 
sauor et a trauail luxure 
de char est uencue par labor souent 
car li corz traualiez 
par trauail est moins deletiz por ce 
escheuiz et nen ame 
et ne moueir ta uie en osose 
trauaille ton cors par trauaz 
et ouure del quel que te 
plaist estude quir utle oure 
a toi ou l ententions de ton corage 
soit emploiae done cure a 
leicon soies em pense des escretures 
et de la loi nostre segnor 
aes frequence es deuins liures 
assiduite de lire soit a toi 
espasse soit ta leicons et 
chaschornax ta panse 
de loi par lecon est li sanz et li 
entendemanz acruz li lecon 
ensegnet qui te cuisses et 
monstret ou t emtendes 
mont profetes cum tu lez si tu 
faices ce que tu lez 
si li atre bien te plaisent et te 
sunt acetable et 
ton disir et tes corages est 
aparilliz en toz biens soies 
humiles fundez en humilitez et 
dariens de espanduz du 
humilitei fait toi menor de toz 
ne te dauant matre a nelui ne 
te cuidir souerain a nelui aasme 
toz estre souerains a toi 
cum tu soies souerains et en 
humilite s aueres glore 
tant cum seras plus humiles tant 
plus te sure autauce de glore 
eschiuis uantace et delit de 
demonstrance et estude de 
uene glorie ne te haucier ne te uanter 
non estandre les ales d orguil 
et les pannes d elacion ne dener a toi 
nun bien par presumption nuns 
essaucemant ne soit de uertut de 
iustice nen ergellit et ne 
soies essauciz des bienfaiz ne 
te glorie des bones ouures 
dessant que tu munces soies 
humiliez que tu soies 
assauciez que tu essauciez ne 
resoies humiliez car qui est 
essauciez est humiliez et degitiez 
et esgrauantez et hurtez 
li orgouz demist les angeles 
arogance degite et 
humilia les hauz mais humilitez 
ne set ne ne sofert 
dechaemant hom conois que deus 
uin humiliez et en forme 
de seriant faz obiesanz iec a 
mor uai com ilcil 
ensui l essample de celui et ses 
traces soies uis et 
despez et degitez displaces a toi et 
soies despiz chis toi 
maimes qui a soi est uis granz 
est deuant deu 
qui displait a soi plaist a deu 
soes petiz en tes oez ke tu 
soes grans deuant deu 
tant sires plus granz deuant deu 
cum plus sires despecz 
en tes oez porte ades uergunne 
et honte en ton uiare em la memore 
del fat pechie hontoie elleuer 
tes oez por la honte de pechie 
ua par degitié et par humiliét 
uiare par dimise facon cendre 
et astamine enuolope les 
defallant menbres li 
sas cuure ses purissanz et 
afleuillant menbres li 
plorables habit coure l espusit 
cors terre ti soit lez 
possere es sie em podriere 
cendre es uis en cendre 
toz iorz ploranz et enuoanz sospirs de 
cuir compuntion te soit 
en ton cuir et sospir en ton pez 
espasses larmes soie 
espandues de tess oiz aime et soies 
ti soent les larmes 
li plaignement et li plor ti 
soient ades amez ne deguerpir 
ia plainte et larmes sois si 
aperiliz a plorz cum tu fus 
a la colpe tes cum fu a toi l 
itencions a pechier soit li 
deuotions a repentir ensi repaire 
cum tu mal es fait 
selunc l enferte a partir li mecine et 
selunc la plaie li remede 
grant pechiet desirent grant plors 
nulle chose ne te 
face seur de pechier ne ne 
blandisse a toi ialoques 
ne te sostrace d entention de 
penitence esperance et fiance 
et paors soient en toi espoire 
ensi misericorde que tu 
doce iustice esperance de pardon t 
esdracet qui li paors 
d enfer te tormence ale emende 
ades et debote pechie 
et uice et fait uaisos et 
cusencenos ou paur n est 
est disolucions de uie et 
perditions et habundance de felonie 
ne soies dolanz de tes enfertez 
rant graces a deu de 
tes langors disire toi plus sauair 
en corage que par cors et par 
panse plus que par char les aduersetez 
del cors sunt remede 
a l anme li enfertez neure la char 
sainne la panse car li 
langors escuit les uices et 
brise les fornaces de luxure 
se prosperitz t arist ne soies 
essauciez se aduersitez 
t auient ne soies degitiez si 
aurte t auient ne soies 
uantanz si misere t auient ne 
soies de poure corage aies 
temprance em prospres coses et pacience 
en auerses conois toi 
estre esproué en dolor ne soies 
uencuz ne soies essauciez 
soies eugaus a toz ne cangier 
ton corage ne par ioie ne 
par plor sostien tot par egal 
droit ne soies cangiez a 
nule desauenture nuns cases ne t 
atruue dessaparelié et lo quel 
ta panse nen auance propose a 
toi nune cose estre que ne 
puit auenir pensa encontre totes 
auenturoses coses et les 
auenir miseres em prospres coses 
popanse comant tu sosferas les 
contrares panse ades en ton 
corage quam contraires ne 
t auiene au sage afiert 
poruair lo damage del peril tuit 
li porpansé et li atendu 
mal auiene et sunt sofer 
plus soez li contraire auenture et 
li porueuhe cose par coseil 
done lu ne te maruelier cum il 
auienent li panse brise 
les uenant asauz et ateneuist 
les auenir molestes 
li poruars asoagent l auenemant des 
maus et fiert formant 
l outrecuidier mal 
aygre sunt li mal qui non 
sunt porpansé et greuain ou 
nos cahuns desporueu et fierent 
griemant li subitains maus 
uoint tost ce que n est porueu 
tormente plus fort li sotene 
tempestez de mer commuit la paor li 
desporueuz enemis 
turbe malemant et li messainé 
apressent malemant totes 
soteines cosses qui auinent 
subitainemant auienent greuaines 
aparalle ton cuir et as biens et as 
mas soffre bien et mal 
auersitez et prosperitez ensi com il 
auienent queque t auient 
soffre par deliure panse se 
mautelanz t auient restrein lo 
atempre ta forsennerie et t 
indignation hou estrain ton corage 
et la force d ire se ne poiz 
escheuir l ire atempre la et 
defalir de forsennerie espren lai 
plus soies apareliez a 
receure qu a faire la moleste et a 
soffrir que faire les maus 
soies soffranz et soies et 
passibles et atemprez 
garde patience et temprance et pais 
estudoie a patience et 
a pais despis les proches des 
faites laidanges reproue 
despisant les reproches des gas 
uaint les errors finnant et 
sormunte par patience les ledanges 
des maus dissanz 
