annas  chayfas et simyne et dadanni et gamaliel  iudas leui  neptalim  alexandre  ochiarus  cil yy prince de la loi et autre yy de lor conseil uinrent a pylate encontre nostre signor por lui acuser et de lui mesdire . 
  sire pylate   dist leur amparliers    nous sauons bien ke cil ihesus ki contre nostre loi ua  ke il est filz ioseph  le feure  et fiux marie  si dist ke il est fiux deu et rois se fait . 
encore fait il autre cose  car il uiole le semedi et nostre loi uelt destruire . 
seignor   ce dist pylates    cist hom de cui uous me parlés  ke dist il encontre uostre loi  
ne comment le ueut il destruire  
 li iuif respondirent k en lor loi estoit escrit k on ne deuoit nului curer par le sabbat  ne nule oueure faire . 
cil a curés et garis par ior de sabbat  les clos  et les auulglez et les mesiaus et ceux ki les diables auoient dedens lor cors . 
pylate lor respondi ke ce n estoit mie male oueure . 
cil li disent    malfaisans est et encanteres de par beelzebuz  ki princes est des enchanteries  et les deables oste hors des cors as derués . 
 dist pylates    ce n est mie par le deable  mais par la uertu de deu . 
 disent li iuif    nous te prions comme a seignor ke tu le faces uenir deuant toi el pretoire  si l orrons . 
uolentiers   dist pylate . 
son corliu apiela . 
  ua tost   dist il    si m amaine ihesum . 
 li corlius s en issi . 
la u il uit ihesum  si le conut et si l aora . 
et un uestement k il auoit uestu prist  si l estendi par terre  si li dist    sire  passés ci desus  si t en uien au pretoire  car mes sire ueut a uous parler . 
 quant li iuif uirent ke li corlius l auoit aoré  si s escrierent tuit ensamble    pylate  sire  por coi ne feis tu ihesu semonre par le semonneeur  
tes corlius ala por lui  si l aora et sa uesteure estendi a terre  si li dist  passe ci  si t en uien au prouost . 
uien ca   dist pylate  a son corliu . 
  de coi connois tu ihesum  
sire   dist li corlius    quant uous m enuoiastes por alexandre  ie le ui sor l asnesse seoir . 
et li enfant as iuus i estoient  
les rains des arbres ietoient a la terre par u il deuoit passer . 
li autre ietoient lor uesteure par terre encontre lui k il passast sus  
si crioient   disent li iuif    dont te uient cou ke tu ies griiois et tu paroles en ebriu  
 dist li corlius    ie le demandai a un des ebrius ke ce estoit a dire . 
c est  sauue nous ki ies en haut . 
beneois soies tu ki ies uenus el non damedeu . 
est ce uoirs  
 dist pylate . 
  oil   disent il . 
  por coi tesmoigniés   dist il    en bien les loenges des enfans et ihesum blasmés  
que cose a il mesfait  
 et li iuus se teurent . 
  ua la fors   dist li prouos au corliu    la u il est  et si l amaine . 
 et li corlius uient a ihesum  si li dist    sire  uien au prouost . 
 ihesus s en uint auoec lui au pretoire  la u estoient seriant ki tenoient enseignes sor lances . 
quant ihesus entra el pretoire  li chief des lances s abaissierent et aorerent ihesum . 
quant ce uirent li iuus  ke les enseignes s estoient ploiies  et ke eles auoient aoré ihesum  si disent ke ce auoient fait li home ki les enseignes portoient . 
et pylates lor demanda    por coi feistes uous cou  
 li seriant respondirent    ne nos blasmés mie  mais nos enseignes . 
nous ne l aorames mie  ne aorer ne le deuons  car nos sommes paien et serf des temples  mais les enseignes se ploierent  si l aorerent . 
sire  maistre de la sinagoghe  et uous  seignor de la loi   dist li prouos    eslisiés fors et poissans homes ki fort tiegnent les enseignes  sauoir mon se eles se ploieroient . 
 li maistre de la loi prisent yy fors homes  si en misent yy a une enseigne et yy a une autre  ke eles ne ploiaissent  
si esturent deuant le prouost . 
li prouos apiela son corliu a conseil    ua   dist il    maine ihesum la fors  et puis si le ramaine . 
 et dementresk il fu la fors  si commanda li prouos les serians sor lor testes a colper k il gardaissent ke les enseignes n abaissaissent . 
dont le ramena len el pretoire  et les enseignes s abaissierent a force  ausi comme deuant . 
dont disent li iuif au prouost    nos ne deuons nului ocirre . 
 et li prouos dist    uous aués en uostre loi . 
 dont s en entra pylates tous seus el pretroire  si apela ihesum . 
  tu ies rois des iuus  
 dist il . 
ihesus respondi    dis tu cou de toi meisme  
u li autre le t ont dit  
sui ie dont iuis  
 dist pylate . 
  ta gens et li prestre de la loi t ont liuré a moi . 
que leur as tu mesfait  
 respondi ihesus    tu dis ke ie sui rois . 
et por cou uoel iou tout cil ki sont de uerite  k il oent ma parole . 
ke est uerites  
 dist pylates . 
  uerites est descendue dou ciel   dist ihesus . 
  entant a la uerite ki a toi parole . 
esgardés comment cil iugent la uerite ki poestes ont en terre . 
 donc s en issi pylate fors dou pretoire et laissa ihesum laiens  si uint as iuus  si lor dist k il ne trouoit en lui ocoison par coi il deust morir . 
  si a   disent li iuif    nous te prions comme a seignor  car il dist k il pooit destruire le temple et dedens trois iors le pooit refaire . 
quarante sis ans mist on au faire  et en trois iors le referoit  
- uous ueés bien   dist pylate    k en sa mort n ai ie coupes . 
 li iuif respondirent    sa mors et ses sans soit sor nous et sor nos enfans . 
 et pylate apiela a conseil les princes et les seignors et les prestres et les diakenes de la loi  et si lor dist    seignor  ne faites mie ensi . 
uous n acusés mie cest home de cose de coi on le doiue ocirre  ne del curement des malades ne del uiolement del sabbat . 
 disent li iuif    il a mesparlé enuers deu  
et ki a mesparlé enuers deu  len le doit ocirre . 
 dont commanda li prouos a issir les iuus fors dou pretoire  si apela ihesum  si li dist    ke ferai iou  
- si com tu dois   dist ihesus . 
  moyses et li autre prophete deuinerent de ma mort et de ma resurrection . 
 disent li iuif    uels tu oir gregnor mesparlement  
 et pylates lor dist    se uous dites k il ait mesparlé  prenés le  et si le menés a uostre synagoge  et si le iugiés selonc uostre loi . 
 li iuf respondirent    ki uers deu mespale  il doit estre lapidés . 
et nos uolons k il soit crucefiiez . 
- ce n est preu   dist pylate . 
il regarde uers la gent  si en uit molt plorer por lui . 
molt lor pesoit k il le ueoient si faitement mener  
si lor dist    por coi morra cist  
 et li iuif si disent    por cou morra cist k il se fait deu et si dist ke il estoit dex et rois . 
 nichodemus uns iuis ki estoit deuant le prouost  si dist    par ton commandement uoel ie dire une parole . 
- di ce ke tu uels   dist li prouos . 
nicodemus si dist    ie demandai as iuus seignors et as prestres et as diakenes de la loi et a tout le pueple de la synagoge ke il demandoient a cest home  ki tant faisoit de signes et de glorieus miracles  et teus ke nus ne faisoit si faites . 
priai lor k il le leaissent et ne li feissent nul mal . 
s il estoit dex  ses enseignes deuoient bien estre . 
s il estoit hom  laissassent l em pais . 
et n auoit moyses ses enseignes de deu  k il fist en egypte deuant pharaon  le roi  
et iamne et manbres firent enseignes autresi  
mais lor enseignes ne porent mie durer  car eles n estroient mie de deu . 
s il est dex  laissiés le em pais  
il ne doit pas morir . 
 quant nicodemus ot dite cele parole    hai  
hai  
 font li iuif . 
  tu ies ses desciples  
tu paroles por lui . 
- seignor   dist nicodemus    li prouos parole por lui  et si n est mie ses disciples . 
- se tu ies disciples  tu aies part en lui  
 dist nicodemus    amen  
 apres se leua uns iuis  si pria le prouost k il li laissast dire une parole . 
  di tost   dist li prouos . 
  trente uit ans a   dist il    ke iou ai ieu en mon lit en peril de mort et en grant doleur quant il ot gari molt de langerous . 
et ie fui portés deuant ihesum  et il me uit  si ot merchi de moi . 
il me dist  lieue sus  prent ton lit  si t en ua . 
ie me leuai sus isnielement  et mon lit en portai  si m en alai . 
 disent li iuif a lui    quel ior fu adont  
 cil respondi    sabbat . 
- nos uous disons bien   font li iuif    k il ne wardoit mie le sabat . 
 uns autre iuis saut sus . 
  ie gisoie   dist il    empres une uoie  si ne ueoie goute . 
ihesus passa la pres  
si li priai merci . 
il mist sa main sor mes ielx . 
ie ui lors bien et cler  si com uos ueez . 
 apres parla uns autres  si dist    ie estoie debrisiez et tous bocus  
il me fist droit aler . 
 apres dist uns autres    ie estoie mesiaux  
il me gari . 
 apres sailli sus une feme et dist    ie estoie malade et le fui yy ans  
et il me gari en une eure . 
 et maint autre leuerent sus ki tuit crioient que ihesus estoit urais prophetes . 
  neis sor les diables auoit il poeste  mais li maistres ne puet auoir poeste sor les diables . 
cist resuscita lazarum ki yy iors auoit ieu en la terre mors . 
 quant li prouos oi tant de tesmoignages    signor   dist il    il me samble ke cist n a coupes k il doie morir . 
por coi le uolés uous a tort ocirre  
il me samble k il est preudom et loiaux . 
 dont apiela li prouoz nicodemus et les yy autres ki tesmoignoient le bien de ihesus  demanda lor de ce    ke ferai ie  seignor  de ce ke ceste gens est si esmeue  
 cil respondirent    nos ne sauons . 
lais les couenir . 
 dont apiela li prouoz tout le peule des iuus deuant lui . 
  seignor   dist il    il est costume au ior de la pasque ke len seut laisier aler zz prisonier quite hors de la chartre . 
en la chartre en a zz ki por traison et por omecide fu pris . 
et cist n a nule cose mesfait . 
le quel uolés uous ke ie uos lais  
 li iuif respondirent    laisiés nous quite barraban  
- et de cestui ihesu  que ferai ie  
 disent li iuif    si le metés en la crois . 
se tu le laisses aler  tu n ies pas amis cesaire car il dist k il estoit rois et estoit fiux deu . 
et estre puet ke tu aurois plus chier ke il fust rois ke cesar . 
 dont dist li prouoz par mautalant    tous tans fustes uous felon et esredé enuers cels ki bien uous ont fait . 
uostre dex uos ieta fors dou seruage d egypte  
il uous mena fors de la rouge mer a seche terre  
il uos peut de la manne dou ciel ou desert  
il uos fist l iawe saillir de la pierre por uous abeurer  
il uos dona loi . 
et uous ne le uausistes tenir ne recoiure  
ains fondistes un ueel de metal  si en feistes deu  si l aorastes . 
dont uous uaut uostre dex ocirre . 
et moyses uous respita  ke mort fuissiés tuit s il ne fust . 
or dites ke uos le haés . 
 adont se leua pylates  si s en uaut aler dou pretoire . 
dont crierent li iuyf sor lui ke ihesus n estoit mie rois  mais cesar . 
li yy roi uinrent a lui  si li aporterent yy offrandes aussi com s il fust rois . 
quant ce sot herodes  si fist ocirre tous les enfans de yy ans et de mains por cou ke il quida ocirre cestui . 
quant pylates uit k il ne poroit mie la noise abatre  si demanda l iawe a lauer ses mains . 
len li aporta  
il les laua . 
  seignor   dist il    en la mort de cestui n ai ie coupes . 
 dont disent li iuif    sa mors et ses sans soit sor nous et sor nos enfans . 
 dont le commanda pylates a amener deuant lui  si le mist en sentence  et si le iuga . 
  ihesus   dist il    la gens de ta loi et li prince t ont iugié . 
et por ce commanc selonc les coustumes de uos ancissors ke len te bate et puis te mete len en croiz . 
et deus en on empres toi  
l un d une part et l autre d autre . 
ce seront dignas et gestas . 
 dont menerent ihesum hors du pretoire et les yy larrons  si les depoillierent  et ihesum cainsent deuant d un escorcel et  une corone d espines li misent en son cief  
et les yy larrons pendirent l un ca  l autre dela  l un a destre  et l autre a senestre . 
  pere   dist iesus    pardone leur  car il ne seuent ke il font . 
 dont ieterent sort por auoir le uestement ihesu . 
et li prince de la loi i estoient  si le gaboient et disoient que les autres auoit il sauués  or sauuast soi meisme . 
et se il estoit fiuz deu  descendist de la crois . 
et li cheualier ki la estoient le gaboient  et si li donoient aisil et fiel a boiure et disoient    se tu ies rois des iuis  deliure toi . 
 dont prist longis  uns cheualiers  lance  si le feri el coste  si en issi sans et iawe . 
apres ce commanda li prouoz ke len sor lui escrisist en latin  en griu et en ebriu  uns des deus larrons ki la estoit pendus  gestas auoit non  li escria    se tu ies fiux deu  sauue toi et nous . 
 et xm li autres  respondi    tu ies ci au iuise de ta mort et ne criens deu  
a bon droit soufrons nous ce ke nos soufrons  mais cist ne forfist onques riens . 
 apres cou se torna deuers ihesum . 
  ihesu   dist il    aies merchi de moi quant tu uendras en ton regne . 
 ihesus li respondi    por uoir  te di  hui seras auoec moi en paradis . 
 adont estoit entor eure de midi . 
adont commenca li soleus a oscurcir et a perdre sa clarte et tenebres a uenir sor terre iusques a eure de noune . 
la cortine dou temple descira parmi l un chief iusqu en l autre . 
et ihesus cria a haute uois  ce senefie    sire  en tes mains commanc mon esperit . 
 dont issi l ame de son cors . 
quant ce uit uns conestables  uns riches hom ki molt auoit d oumes en seignorie  ke ihesus auoit fait tel fin    hai  
 fait il    com il estoit bons hom  
 et li grans peules ki la estoit  quant il uit ke il auoit fait si bele fin  batirent lor pis  si s en tornerent . 
li conestables uint au prouost si li conta comment la cose estoit alee et auenue de la fin ihesum . 
li prouoz en ot tel duel k il ne mania ne ne but de tout le ior  ne li suen . 
ains dist pylates as iuis    auez ueu comment il est auenu  
- oil   disent li iuif    li solaux failli et oscurci . 
 la estoient li parent et li ami ihesu  et femes ki de galilee estoient uenues apres lui  ki esgardoient comment la cose aloit . 
la uint uns preudom et loiaux  ioseph  d arimachie  une cite en iudee . 
cil atendoit auoec les autres . 
si uint a pylate  si demanda le cors ihesu . 
cil l osta de la crois  et cil l enuolepa en un net sydoine  et si le mist en zz monument k il auoit taillié a son oes . 
onques nus n i auoit esté mis . 
quant ce sorent li iuif  si quisent ioseph et les yy ki auoient tesmoignié k il n estoit mie nez de fornication  et ceux ki auoient tesmoignié les bones oueures de lui  et nicodemus . 
tuit se furent repost fors nicodemus  car il estoit princes des iuis  si lor dist    comment iestes uous entré en la synagoge  quant uos estiés consentable de celui ki la est mors  
- auoec lui aiés uous part   firent li iuif . 
dist nicodemus    amen  
 ensement ioseph se moustra a eux  si lor dist    por coi iestes uous corecié a moi de ce ke ie requis a pylate le cors ihesu  
ie l ai mis en un monument tout nuef  et si l enseueli en un sydoine  et si mis a l uis de la fosse une piere . 
uos n aués mie esploitié bien enuers le bon hom  
 
 
 quant ce oirent li iugeor de la loi  si prisent ioseph  si le garderent bien dusqu a yy iors en la semaine . 
li sabas estoit pres  si ne li uoloient noient faire  ains disent    ioseph  se li sabas ne fust si pres  nos nos uengissons de toi errant . 
tu ies dignes ke tu n aies sepulture  ains liuerra len ta char a mangier as oisiaux et as bestes . 
 ioseph lor respondi    molt parlés orgelleusement . 
enne dist dex par le bouce dou prophete dauid  
 ie meismes me garderai ma ueniance iusques a une eure . 
 quant pylate uit le mautalent entr eux    seignor   dist il    en cest afaire n ai ie coupes  mais ie criem ke dex ne uenge sor uous et sor uos enfans ce ke uous aués fait . 
 quant li iuif oirent ces paroles  si se corecierent et prisent ioseph  si l enclosent en une cambre u il n auoit nule fenestre . 
et l uis frema len a la clef . 
li doi prince  annas et kayfas i misent gardes . 
apres assamblerent lor concille de quele mort il feroient ioseph morir apres le sabat . 
apres la feste s assamblerent li prince  annas et kayfas  si commanderent k on amenast ioseph . 
on desferma l uis  si ne troua len mie de ioseph . 
quant ce uirent li iuif k il trouerent l uis fermét et les enseignes teles com il les i orent mises  si s en esmeruellierent . 
a cel afaire si uint uns des cheualiers ki auoit aidié le sepucre a garder u ihesus auoit esté mis  si lor aporta noueles ke quant il gardoient le sepucre  si fu terremorte et uirent l angele deu comment il roela la pierre de l uis arriere . 
  et il s asist sus  et li angeles ensi faitement regardoit com une foudre . 
et ce k il auoit uestu estoit ausi blanc comme nois . 
por la biaute de lui et por la paor fumes nous ensement comme mort . 
et la u nos fumes pasmé  oimes nous l angele ki parla as femes ki la estoient uenues querre ihesum . 
et les femes orent paor  mais li angeles les conforta et dist  femes  n aiés mie paor  
ihesus ki fu crucefiiés  il uos dit k il resusciteroit . 
resuscitez est  
n est mie ci . 
ués ci le leu u il fu mis . 
mais alez tost a ses desciples  si dites k il est resuscités  et k il s en uait deuant en galilee  
et la le troueront il . 
 dont apiela len les compaignons celui si lor demanda len queles femes ce furent ki la uindrent . 
  por coi n es preistes uous  
 li cheualier respondirent    nos ne sauons ques femes ce furent  car nos fumes ausi comme mort por la paor de l angele  ne ne peumes prendre les femes . 
- certes   disent li cheualier   ne uous en poons croire  et li cheualier disent    comment nos en uous quant uous ne uausistes croire ihesum ki souent faisoit miracles grans en terre entre nous  
certes cil est resuscités ke uos crucefiastes  
et ce est dex . 
nos auons oi dire ke uous enclosistes ioseph en une cambre  si l enfremastes a bones cles . 
quant uous ouristes l uis  si ne l trouastes mie . 
or  nos rendés ioseph  
nos uous renderons ihesu ke nous gardames . 
 disent li iuif    ioseph est en sa cite d arimachie . 
 li cheualier respondirent    et ihesus est en galilee  si comme as femes oimes dire    quant ce uirent li iuif  si orent grant paor entr eux et disent    ceste parole n est mie bone . 
quant les gens l orront  si creront tuit en lui . 
 donc donerent il auoir as cheualiers  k il diroient ke li disciple ihesu estoient uenu par nuit  si eussent emblé le cors ihesu . 
et quant li prouos l orroit  il feroit lor plait et respondroit por eux . 
li cheualier prisent l auoir et disent si com lor auoit commandé . 
uns prestres ki finees auoit non  et addas  et uns commanderes de la loi ki auoit non egeas  cil troi uinrent de galilee en ierusalem  et disent as princes de la loi et a tous cels de la sinagoghe    nous auons ueu   disent il    ihesum ke uous crucefiastes auoes ses yy disciples et seant entr eux el mont oliuet  et si lor disoit  alés par tout le monde et preeciés toutes les gens les mos de l euangile  et baptisiés toutes les gens el non dou pere et dou fil et dou saint esperit . 
ki ce kerra et baptisiés sera  tous saus sera . 
et quant il ot ensi faitement parlé  nous ueimes k il monta el ciel . 
 et quant ce oirent li prince et li prestre et li signeur de la loi et li diacre  si disent a ces yy homes    loez et glorefiiez le deu de iherusalem  se ce est uoirs ke uos dites ke uous ueistes et oistes . 
 dont respondirent li iuif    prestre  nos uos disons uoir  nos l oimes parler a ses disiplez et le ueimes monter el ciel . 
et se nos nos taisions de ceste cose  nos ferions pechie . 
 dons se leuerent li prince de la terre et cil ki la loi gardoient  et si les coniurerent ke mais ne deissent ceste parole . 
et il lor donroient auoir asses . 
cil prisent l auoir  si s en alerent . 
et li prince enuoierent yy homes auoec eux ki les menaissent en ierusalem . 
dont s asamblerent li iuif  si firent un merueilleus duel  et molt se dementoient por coi ce lor estoit auenu . 
annas et kayfas les conforterent et disent c on ne deuoit mie croire estranges gens por ce k il prenoient auoir  et il disoient ce c on lor rouoit dire . 
dont se leua sus nicodemus  si lor dist    uous  fil israel  parlés a droit . 
dont n aués uous ois les yy homes comment il ont parlé k il oirent ihesum parler a ses disciples  et k il l auoient ueu monter el ciel . 
et ce tesmoigne elizeus et nos enseigne l escriture ke elyas en fu portés el ciel  et ce tesmoigne elyzeus . 
or creez conseil   dist nicodemus    si enuoiés en ces montaignes querre et sauoir mon se nous le trouerions . 
et se nos le trouons  nos dirons ke sains esperis le porta la . 
 cist consaus fu tenus . 
len enuoia es montaignes fors homes et deliures por querre ihesum et ses disciples . 
cil alerent par tout  n en trouerent mie  si retornerent et disent k il par tout alét querre ihesum  mais ne le uirent mie . 
mais ioseph d arimacie uirent il . 
dont furent lie li iuif de ce k il auoient troué ioseph k il auoient enclos el mur . 
adont s asamblerent il por querre conseil comment poroient parler a ioseph . 
donques firent il unes letres  si li enuoierent . 
en ces letres ot escrit    ioseph  en la pais deu soies tu  et tuit cil ki auoec toi sont . 
nous ne sauons ke nos auons mesfait enuers deu et enuers toi . 
nos te prions ke tu deignes uenir a tes peres ki s esmeruellent comment tu ies eschapés . 
nos sauons bien ke nos creimes maluais conseil enuers toi . 
et dex te recut et deliura del maluais concille . 
pais soit a toi  ioseph  car tu ies entre toute la gent . 
 quant ces letres furent escrites  si esgarda len yy homes  amis ioseph  si lor caria len les letres  si lor raua on saluer ioseph et doner ces letres en sa main . 
cil s en alerent a ioseph  et li donerent ces letres . 
quant ioseph les ot leues  si dist    beneois soit ihesu crist ki me deliura de lor mains k il ne me tuerent . 
 adont baisa tous ceus ki la estoient uenu  et si les recut a ostel . 
a l autre ior monta sor son asne  si s en ala auoec eux en iherusalem . 
quant li iuif oirent dire k il uenoit  si corurent encontre lui et disoient    ioseph  ioseph  pais nous soit en ta uenue  
 et ioseph respondi    la pais doinst dex a tout son pueple . 
 dont le baisierent tuit  et nicodemus le mena a son ostel . 
l autre ior apres annas et kayfas disent a ioseph    ioseph reconois uoir por deu de ce ke nous te demanderons . 
nos fumes commeu sor toi por ce ke tu enseueliz ihesu  si t enclosimes en un mur apres si ne te trouames mie quant nous t i quesimes  si en eumes grant paor . 
or nos di comment tu eschapas et quele merchi dex te fist . 
 et ioseph lor dist    quant uous m enclosistes el mur et enfremastes  au uespre ie fui en orisons et en priieres uers le ior del sabat  a mienuit pendi toute la maisons a yy angeles  et ie ui ihesum ausi espris comme foudre . 
et de la paor ke i en oi  chei pasmés  et il me prist par la main  si me leua de terre  si m arousa d une rousee . 
dont me terst il ma face  si me baisa . 
es tu cou elyas  
di ie . 
- nenil  dist il  ie ne sui mie elyas  ains sui ihesus cui tu enseuelis . 
- moustrés moi  dis ie  le monument u ie t enseueli . 
dont me prist il par la main . 
si m amena la u ie l enseueli  si me moustra le drap et le sydoine dont ie li enuolepai son chief . 
dont connuc ie ke ce estoit ihesus  si l aorai et dis  beneois soies tu ki uenis el non de damedeu . 
illuec me prist il  si m en mena en arimachie en ma maison  si me dist  pais soit a toi  ioseph  
iusqu a yy iors ne te remue de ta maison . 
 quant ce oirent li prince et li prestre et li diacre de la loi  la meruelle ke ioseph auoit contee  si furent tuit esbahi et disoient entr eux    quele meruelle est auenue  
quele enseigne nos a dex faite  
ia connoissons bien le pere et la mere ihesu . 
 dont se leua sus uns diacre de la loi . 
  ie connois bien   dist il    son linage et bien sai ke si parent aiment deu et criement  
et souent sont al temple  et sont en orisons et font sacrefice a deu . 
quant li uielz prestres  symeon  l offri sor l autel  si li reuint la ueue  si escria et dist  sire  or laisse ton serf em pais  car mi oel ont ueu ton fil ki est nostre salueres ke tu as aparellié et enuoié deuant toute la gent . 
ce est la lumiere de coi toute gent uerront  
et ce ert dou pueple israel . 
ce dist symeon de ihesu . 
encore dist il autre cose . 
il se retorna a sa mere  marie  cist enfes  dist il  est uenus por les mauuais faire trebuchier  et por les bons faire releuer  
et si portera une enseigne contredite  ce est la crois ke toutes les gens haoient tant . 
et tu en auras si grant duel ke s on te feroit d une glaiue parmi le cors  n aurois tu mie gregnor . 
 quant li diacres ot ce dit  dont disent li iuif    ore enuoions a ces trois ki disent k il le uirent sus el mont oliuet parler a ses disciples . 
 len i ala  
cil i uinrent . 
len lor demanda de ihesu . 
il disent tuit d une bouce k il l auoient ueu parler a ses disciples  et si le uirent monter el ciel . 
li prince firent dont prendre cels  cascun par lui  si lor demanda on de ihesu . 
ce ke li uns en dist . 
si en dist li autres . 
dont dist annas et kayfas    ce ke dui o troi dient  ce doit estre estable . 
ce trouons nous en la loi  
mais ke dirons nous  
nous sauons bien ke ioseph fu bien de deu  si ke il en fu portés ou ciel  
nous n oimes dire u moyses fu enfouis  
de helyes  le prophete  nos ne sauons noient de sa mort . 
nous sauons bien ke ihesus fu liurés a pylate . 
il fu batus et escopiz et coronés et crucefiiez et ferus de la lance et mis el sepulcre . 
et ioseph dist k il le uit puis uif  
et troi home apres temoignierent k il le uirent parler a ses disciples et monter el ciel . 
uoire   dist ioseph    molt uous poez esmeruellier d autre cose  car il n est mie seuz resuscités  mais molt en i a des releuez apres lui ki sont tout uif  et si les a len ueuz aler en ierusalem . 
et bien sauons ke symeon ki deu presenta el temple  il auoit yy freres germains  et mort estoient . 
et bien sauons u il furent enfouis . 
alés et si ueés lor sepultures et lor fosses  car ouertes sont . 
cil sont releué  et si mainent en la cite d arimachie tuit uiuant  et tous tans sont en orisons . 
mais il ne parolent a nului  ains sont tout muz . 
uenés et si alés a eus a grant honorance  si les amenrons as maistres  si les coniurrons de deu omnipotent  
et il parleront a nous et diront comment il sont resuscité . 
 quant ce oirent annas et kayfas et nicodemus et gamaliel  si alerent a lor sepultures  si les trouerent ouuertes . 
adont alerent en la cite d arimachie . 
la les trouerent en orisons a nuz genous a terre  et la terre baisoient et plus cremoient deu ore ke deuant la resurrection . 
dont les prisent li maistre de la loi ki la estoient uenu  si les menerent en la synagoghe en ierusalem . 
et si clost on les portes  si lor mist on le liure de la loi entre lor mains  si les coniura on de par celui deu ki cele loi auoit donee k il tenoient  et ki par la loi et par les prophetes auoit ca en arriere a lor ancissors parlé  se il creoient en celui ki les auoit resuscités de mort  et ke il desiscent comment il estoient resuscité et quel cose il creoient dou resuscitement . 
quant karynus et leuicius  li dui frere  uirent k il furent si durement coniuré  toute la char lor frenist  et commencierent a tranbler et a souspirer  
molt furent torblé en eux meismes . 
il regarderent uers le ciel  et firent le signe de la crois sor eux en lor front  en lor langhes et en lor mains . 
adont commencierent a parler    donés nous   disent il    enke et parchemin  si escrirons ce ke nos auons oi et ueu . 
 li maistre lor donerent  et cil s asisent  si escrisent    ihesu crist  ki fait les mors reuiure  laisse nous dire les meruelles ke tu feis a ta mort  car len nos a coniurez de par toi . 
tu nous auois commandé ke nos a nului deissiens tes secrez ke nos auons ueus a ta mort et seuz . 
mais cist maistre nos ont coniurez de par toi ke nos lor dions ce ke nos ueimes . 
nous estions mis ou parfont infer auoec nos ancissors  si auint une eure ke li urais soleus commenca petit a petit a esclarcier sor nous . 
adam  nostre pere  si regarda uers ses neueus  les patriarches et les prophetes  si fu molt lies  et dist ke ce estoit son creator ki auoit promis la lumiere  et k il li enuoieroit cel seignor ki l auoit fourmé . 
et ysaies s escria  si li dist  ce est li fiux deu ki ci uient . 
ie le dis bien quant ie estoie uiuans sor terre . 
ie prophetizai  li pueples ki seoit en tenebres uit la grant lumiere  
et a caus ki estoient es tenebres d infer uint la grant lumiere et est espandue sor eux . 
ore est uenue cele lumiere  dist ysaies  ce est cele ki la uient . 
la uint corant symeon  si lor dist  soiés tuit liet  
glorefiiés nostre seignor  le fil deu  car ie ai receu l enfant en mes mains  si le presentai el temple a l autel . 
et connuc par le saint esperit ke ce estoit il  si dis  ore ont mi oel ueu mon sauueor ke tu auoies apparellié deuant ton pueple . 
ce est la lumiere au reuelement et a la gloire de ton pueple  israel . 
sire dex  quant ce oirent li autre  si orent gregnor ioie ke deuant . 
a ces paroles uint uns ermites  et li autre li demanderent  ki ies tu  
cil respondi  ie sui iehans  li prophetes dou haut seigneur . 
ie sui uenus deuant lui por apparellier encontre lui beles uoiez et netes . 
quant il uendroit  ke il trouast le pueple israel tel et si sage ke il le coneust et il le sauuast et rachatast de tous ses pechies . 
ie uing deuant lui  quant ie le ui uenir  si me fist li sains esperis ke ie auoie dedens moi dire  ie le moustrai au doi  si dis  ueez chi l aigniel deu ki pardone les pechies dou monde . 
ie le baptizai ou flun iordain . 
et ie ui ke li sains esperis descendi desor lui en samblance de coulon . 
ie oi la uois ki dou ciel descendi ki dist  ce est mon fiz ke ie ai chier . 
tous mes plaisirz en cestui est . 
oés les paroles k il dist . 
et ore sui ie uenus ausi deuant lui por uous dire k il uendra a uous nouelement  et il ki est uendra en lumiere uous ki iestes en tenebres . 
quant ce oi adans  nostre premiers pere  si s escria et apiela son fil  sech . 
sech  ce dist adans  car nos conte ore ke michiel  l archangeles  te dist quant ie t enuoiai as portes de paradis por priier nostre seignor k il te donast de l oile de l arbre de misericorde por mon cors oindre  quant ie fui malades . 
- pere  dist sech  ie le uous dirai . 
ie i alai uoirement a nostre seignor por priier de l oile a ton cors oindre . 
dont uint saint michiel a moi  si me dist  sech  tu ne pues auoir point de l oile a ton pere oindre deci au daerrain ior ke yy mile yy ans seront acompli . 
dont uendra li fiux deu sor terre por resusciter le cors adan  ton pere  et molt d autres cors . 
il uendra et si iert baptiziés el flun iordain . 
et quant il iert issus del flun  dont oindera il de l oile de misericorde tous ceux ki en lui kerront . 
et ki ierent d eue et dou saint esperit rengeneré  et ierent rengeneré en uie parmenable . 
d illuec apres uendra il ici en infer u nos sommes  si en menra ton pere en paradis a l arbre de misericorde . 
quant li patriarce et li prophete oirent ce ke sech auoit dit  si furent lie  et tuit li autre saint auoec lui . 
a cele ioie ke li autre saint faisoient  si uint sathan  princes et mestres  et uns autres mestres ki auoit non enfers . 
ce dist sathan  enfers  apareille toi de receuoir ihesum ki dist ke il est fiz deu  et si est hom  et crient la mort quant il dist  m ame  dist il  est triste dechi a la mort . 
mains contraires m a fais . 
ceux ke ie auoie fais clos  contrais  auulgles  bocus  mesiaux  et les deables mis dedens les cors  il les a tous garis a une seule parole . 
et ceux meismes ke iou auoie deuers moi tous mors  ceux m a il tolus et fais reuiure . 
dont respondi enfers a sathan  ki est cil ki tant puet par sa parole  ki teus uertus fait con tu m as dit  et hom est et mort crient  
tuit li puissant home de terre sont en ma poeste  et tu les a moi . 
por coi n as tu cestui sougit a moi  
et ki est or cist ki est si puissans et si contraires  et est hom et mort crient  
s il est si puissans en humanite en terre  dont te di ie por uoir k il est dex touspoissans en ciel  n encontre lui ne puet nus aler . 
et s il dist k il crient mort  dont se ueut il celer . 
et tu ies malbaillis tous les iors de ta uie . 
ce dist sathan  li princes infernaux  as tu paor de receuoir ihesum  ki tans contraires a fais et moi et toi  
ie le tentai  et mui tout le pueple des iuis sor lui par enuie et par felonie . 
ie aguisai la lance dont on le el coste  
ie mellai ensamble fiel et aisil por lui doner a boire  
ie apparellai le fust a faire crois  
ie apparellai les clous a lui crucefiier . 
ore est ensi k il est mors  et ie le t amenrai sougit a moi et a toi . 
dont respondi enfers  tu me disoies ke ce estoit cil ki les mors resuscitoit . 
molt en i a de ceus ki sont auoec nous  ke entrementresk il uesquirent resuscitoient les mors . 
mais ce n estoit mie par lor poissance  mais par cou k il prioient deu  
et deu ki tout puet les me toloit . 
cil ihesus  ki tout puet ki par sa parole resuscite les mors sans priier  
ie cuic ke ce est cil ki resuscita lazarum ki puoit  
ia tous mors estoit et deuers moi . 
et ie le rendi par son commandement . 
dont dist sathans  li princes  cou est cil ihesu  
tu as uoir dit . 
dont dist enfers a sathan  ie te coniur par tes uertus et par les moies ke tu celui ihesum ne m amaines  car quant il me commanda ke iou rendisse lazarum  ne le peu ie mie retenir  
ains sailli sus  ne la terre ki sor lui estoit ne le pot tenir . 
donques sai ie bien ke cil hom ki ce pot faire estoit dex de fort empire  non hom  poissans sauuerez de humaine lignie . 
se tu le m amaines  tous ceus ki sont en chartre liiét pechie desliera il  si les menra en uie parmenable auoec deu . 
endementreske enfers et sathans parloient ensi ensamble  si uint une uois meruelleuse ausi com uns tonnoires  
et ce fu dauid ki parla molt fierement  seignor prince  dist il  ostés uos  si enterra li rois de gloire . 
deus fois parla si faitement . 
quant enfers l oi si faitement parler yy fois ausi com il ne seust ke ce fust  si dist  qui est cil rois de gloire  
et cil li respondi  ce est uns fors sires ki dou ciel a regardé a la terre por oir les plaintes de ceus ki sont liiét par pechiet  et ki sont en pechie mort . 
et tu  tres puans  tres cunchiiez  oure les portes  si enterra li rois de gloire . 
quant dauid ot ce dit  si uint li rois de gloire en semblance d ome  li sires de maieste  si osta les tenebres et enlumina ceux ki estoient en tenebres et en ombre de mort . 
quant enfers et sathans et li autre prince d infer uirent lumiere  si tramblerent tuit de paor  si s escrierent tuit a ihesum  sire  tu nos as uencus  
ki ies tu ki sans pechie et sans corruption et par maiestes as en despit nostre seignorie  
ki ies tu ki ies si grans et si petis  si humles et si biaux cheualiers  empereres sambles et hom  sers de pechie  si ies si fors batellieres de rois de gloire  et mors fus et ore ies uis  et ocis fus en la crois et mis ou sepucre . 
ore ies tous uis descendus a nous . 
en ta mort trambla la terre  
li solaus perdi sa clarte  
les estoiles en furent oscures . 
ore ies si faitement ci uenus a nous  si quitement ke tu ne criens la mort  et si destorbes toutes nos gens . 
ki ies tu ki deslies ceux ki liié sont des liiens de pechiet  
tu les fais tous deliures et maines en l anciene franchise . 
ki ies tu ki si nos enlumines de si grant lumiere  
dont uiens tu  
ki ies tu ki si fors ies et si blans et si clers et si nes de tous pechiez  
tous li mondes a esté iusqu a ore sougis a moi . 
onques mais li mondes ne m enuoia nul si fort mort  
onques mais tel present ne m enuoia  
onques mais hom ne morut ki ne me rendist treus . 
ki ies tu ki si hardiement ies uenus ke tu ne criens nul torment  
ains ies si sires ke tu nos ueus tolir tous les nos . 
ie quic ke tu ies cil ihesus de cui sathan me dist ke par la mort ihesu perdroie la poeste del mont . 
adont prist nostre sire  li rois de gloire  empererez de maiestes  la mort et sacha ius a ses pies . 
et sathan bouta en infer  si traist adan a sa clarte . 
quant enfers uit sathan si bouté arriere  si le commenca a blasmer  ha  
dist il  sathan  princes de predication  et tu  beelzebuz  por coi uolois tu ce faire  
tu quidoiez tout le monde auoir deseuss toi  
tu ne seus ke tu feis  et ce feis ke . 
cist sire ki ci est uenus  ihesus  li rois de  par sa clarte et par sa lumiere en a toutes chacies nos tenebres  
toutes nos clartes a il depechies  
tous nos caitis en a il ietés  
tous les liiés a il desliiés  
et tout cil ki estoient desous nostre seignorie ne nos criement mais . 
nostre seignorie est abatue . 
or sont cil orgellous enuers nous ki en nostre merchi soloient estre . 
ha  
sathan  princes de tous maus  ke uoloies tu faire  
tuit cil ki estoient dou pere de salu ki tous tans ont ploré iusqu a ore  il ont toutes lor larmes tersez  ne plorent mais  ains sont tuit lie . 
ha  
sathan  sires des merdes et des longaignes  quanke tu auoies aquis  par cel fruit dont adans mania la pome  as tu ore perdu . 
et toute la leece est perdue des adontke li rois de gloire fu pendus en la crois . 
or esgarde en toi meismes  com grant torment tu souferras tous iors mais en ma garde en infer  
ha  
sathan  ta mort as tu porchacié . 
par toi uint primes orguels auant . 
primes deusses tu auoir enquis dou plet de ihesu  sauoir mon s il estoit coupe u non . 
deske tu ne trouas en lui maluaiste nule  por coi l osas tu crucefiier  
par toi est il ca uenus por nous tormenter et faire dolans . 
tu nos as destruiz . 
endementresque infers parla si faitement a sathan  dont dist li rois de gloire a enfer  enfers  tes princes  sathans  iert desous ta poeste en leu d adan et de ses enfans ki tuit s en iront . 
dont estendi ihesus sa main  si dist  uenés a moi  tuit mi saint qui aués ma samblance . 
uous ki fustes dampné par le fruit et par le deable  or poés ueoir ke li deables est dampnés par ma crois . 
de par mains leus furent asamblé li saint deuant ihesu . 
ihesus  li rois de gloire  prist adan par la main  si li dist  adan  pais soit a toi et a tous tes enfans . 
adans li chei as pies  si commenca a plorer et si commenca a crier si com uous oir porrois  sire  ie t essaucerai  car tu m as receu  ne tu ne soufris mie ke mi anemi se delitaissent sor moi . 
sire tu ies mes dex . 
ie criai apres toi et tu m as sané . 
sire  tu as mise m ame fors d infer  et tu m as salué de cels ki sont el parfont infer . 
o uous saint  cantés al sauueor  et reconnoissiés k il est sains . 
apres adan cheirent tuit li autre saint as pies ihesu . 
et tuit commencierent a crier a un cri  ihesu  nostre creeres  tu ies uenus  si com tu deis deuant par la loi et par les prophetes . 
et tu as aempli infer ce ke li prophete disent de toi . 
tu nos as rachatés par ta croiz . 
tu ies descendus a nous par ta mort et par ta maieste  si com tu meis le de ton triomphe el ciel  ce est la crois . 
et tu as uencue la mort par ton triomphe  ce est par la croiz . 
autresi met le signe de la croiz  sire  sor nos . 
nostre sire estendi sa main  si dist et sor les autres ki la estoient  si prist adan par la main et le ieta hors d infer . 
et tuit li autres le siuirent . 
et dont dist dauid  seignor  dist dauid  cantés a nostre seignor nouuiele chancon car il a fait meruelles . 
nostre sires a fait conoistre sa iustice . 
tuit li saint respondirent  ce disent li saint  ce est la gloire a tous sains . 
apres s escria abacuch . 
sire  dist il  tu issis el salu de ton pueple a deliurer tes eslis . 
et tuit li saint respondirent  beneois est cil ki ci est uenus el non de nostre seignor . 
ce est nostre sire dex  ki sa lumiere enuoie sor nous . 
et apres s escria micheas  ki est si fais con tu ies  sire  ki nos pechies nos pardones . 
et tuit li saint respondirent  cist est nostre dex parmenablement  et cist est rois tous iors . 
si faitement disent li prophete  cascuns de ses loenges  et li saint respondirent  amen  
nostre sire prist adan par le main  si le liura a saint michiel  l archangele  et tous les sains  si les mena en la sainte gloire de paradis . 
la uinrent yy uiel home ki ne furent mie encore mort encontre elx . 
et li saint lor demanderent  ki iestes uous ki ne fustes pas auoec nous en infer  et uos estes ia corporelment en char et a nous et en la gloire de paradis  
donc respondi uns d eux  si lor dist  ie sui enoch ki par le commandement de deu fui ci aportez en repoz . 
et cil ke uous ueez ci  c est elyes ki ca sus fu aportés el charroi ardant . 
nous ne fumes onques mort  ancois serons chi gardé iusqu a la uenue antecrist por faire encontre lui bataille . 
et il nos ocirra en ierusalem . 
apres trois iors et demi nos reuiuerons  si serons aporté ca sus . 
si com il parloient si faitement  si uint la uns chaitiz ki aportoit une crois sor ses espaulles . 
ki ies tu  
disent li saint . 
tu as ueue de larron . 
por coi portes tu cele crois sor tes espaulles  
cil respondi  uoirement sui ie lerres  
ie fis molt de maus sor terre . 
et li iuif me crucefiierent auoec ihesu . 
et ie ai ueues les meruelles k il a faites . 
iou croi k il est creeres de toute creature . 
ie croi k il est rois touspoissans  si li criai merchi . 
sire  aies merchi de moi quant tu uendras en ton regne . 
il oi ma parole  si me dist . 
ie te di  dist nostre sire  ke tu serras hui auoec moi en paradis . 
si me dona ceste enseigne  et si me dist  se la garde de paradis ne te laisse entrer  moustre li ceste enseigne  ceste crois  et si li di ke ihesu  ki estoit crucefiiez  le t a cargié  si t enuoie en paradis . 
atant m en uing  si moustrai a l angele ceste enseigne  
si me mist a la destre mon pere en paradis  et si me dist  suefre un po  car adans et tuit si fil uendront la et enterront tuit en paradis . 
si faitement parloit li lerres . 
et li prophete et li patriarche respondirent tuit  beneois soies tu  dex touspoissans  peres de misericorde  ki ta grasce as donee as pecheors  et ki les ramaines a la de paradis et dones pardurable uie . 
amen  
ce carinus et lucius ki mort auoient esté  et en infer resuscité estoient  et yy iors esturent en la cite d arimachie ki fu ioseph . 
et sains michius lor ot commandé k il ne deissent mot  ains fuissent tous tans en orisons deci adontke l eure uendroit ke dex leur feroit le mistere de la resurrection . 
dont disent  apres cou nos commanda sains michiel a passer le flun iordain en un saint leu u molt a de ceux ki resuscité furent . 
et nous auons iors congie de ci ester  tantke li pasque soit passee  por tesmoignier la resurrection ihesu crist a nos parens ki iuis sont . 
et nos fumes tuit enpres la resurrection baptisié el flun iordain  et si eumes cascuns blance estole  et tuit sont remes outre le flun iordain  ainc ne furent puis ueu d ome . 
ce tiesmoing aués uous par nous de la resurrection ihesu crist  nostre seignor . 
priiés lui k il ait merchi de uous et de nous  et si nos doinst pais et amor  cil ki nos fist et fourma et sauuera et metra en gloire . 
 quant cil dui orent escrit  cascuns par lui  chartre de cel tiesmoignage  annas et kayfas dont se leuerent  si prisent les escris  si les misent es mains nicodemus et ioseph . 
et cil furent lors transfiguré et deuindrent blanc comme nois . 
onques puis ne furent ueu . 
mais lor escrit furent lors troué si ingal k il n auoit mie plus en l un k en l autre . 
et tous ces escris lut on deuant les iuus en la synagoge . 
et li iuif disent entr eux    uoirement auoit dex ce fait . 
beneois soit il parmenablement . 
 adont issirent de la synagoghe a grant paor en son cuer . 
et tout cest afaire  si com il ueu et oi  conterent ioseph et nicodemus a pylate  le prouost . 
et il escrist quanke li iuif auoient fait et dit enuers ihesum  et si mist tout en l estoire et en ses liures ou pretoire . 
apres cou fist pylates  li prouos  unes letres  si les enuoia a la cite de rome . 
si ot escrit ens es letres cou ke uous aués deuant oi . 
amen  

