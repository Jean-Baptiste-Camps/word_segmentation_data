qui ben comence e ben define 
ceo est uerite seine e fine 
en totes ouraignes en deit 
estre loez qui que il seit 
liure de bone comencaille 
qui aura bone definaille 
e bon dit e bone matire 
uoelt guillame en romanz escrire 
de bon latin ou il le troeue 
ceste ouraigne fu fete noeue 
el tens que phelipe tint france 
el tens de la grant mesestance 
que engleterre fu entredite 
si qu il n i aueit messe dite 
ne cors mis en terre sacree 
de l entredit ne lui agree 
que a ceste feiz plus en die 
por ceo que dreiture mendie 
e lealte est poure e basse 
tote ceste chose trespasse 
guillame qui forment s en doelt 
que n ose dire ceo qu il uoelt 
de la tricherie qui cort 
e en l une e en l altre cort 
mais a plus halt dire se prent 
car en cest liure nos aprent 
natures de bestes e mors 
non de totes mes de plusors 
ou mult aura moralite 
e bon pas de diuinite 
ou lem porra essample prendre 
de ben faire e de ben aprendre 
rimez ert par consonantie 
li clers fu nez de normandie 
qui auctor est de cest romanz 
or oez que dit li normanz 
quant deu primes le monde fist 
e homes e bestes i mist 
a trestotes ses creatures 
emposa diuerses natures 
e de totes c en est la some 
dona la seignorie a home 
a home dona tel franchise 
qu il sout conoistre la diuise 
qui esteit entre ben e mal 
entre tricheor e leal 
entre parais e enfer 
mes par le pecche lucifer 
qui fu angele e puis malfez 
fu home honiz e gabez 
e chacez en fu el desert 
dont nul qui damnedeu ne sert 
n istra iamais por tot le monde 
ainz chet en abisme profonde 
dont nul ne retornera ia 
de dire com adam peccha 
e coment il fu eissillez 
e del seint parais chacez 
e coment sa lignee crut 
e qui nasqui e qui morut 
e coment de ses eirs auint 
e coment le deluge uint 
coment l arche fu compassee 
e quel gent out dedenz saluee 
comben noe apres uesqui 
e coment abraham nasqui 
e ysaac e ysmael 
com d ysaac uint israel 
e son iumel frere esau 
e coment ioseph fu uendu 
e com il serui pharaon 
quant il fu hors de la prison 
com israel fu en seruage 
en egypte mult lonc eage 
coment moyses l en ieta 
qui tant souent a deu parla 
qui fist l arche e le tabernacle 
e por qui deu fist tant miracle 
e a qui il dona la lei 
quant li iueu de male fei 
qui son mescreant uncor 
aorerent un ueel d or 
coment apres moyses uint 
iosue qui lor lei meintint 
e coment gedeon le fist 
qui la gent madian occist 
com li iuge uindrent apres 
qui iugerent le poeple engres 
iusqu a saul le premer rei 
coment il fu de grant desrei 
uers daui qui prodhome fu 
coment golie fu uencu 
com salomon le temple fist 
qui pres de quarante anz i mist 
com apres lui uint roboam 
e come danz ieroboam 
fu donc des dis lignees reis 
coment donc changerent les leis 
coment fu le temple baal 
coment donc comenca le mal 
qui al tens de tanz reis dura 
coment li poeples meserra 
com il fu en chaitiueison 
en babiloine la prison 
coment ierusalem fu fraite 
com ele fu apres refaite 
coment li bon macabe uindrent 
qui la garderent e meintindrent 
coment ele fu puis malmise 
com el fu a rome sozmise 
e coment deu li dolz li pis 
out puis pite de ses amis 
coment il uint donques en terre 
por sa centisme oeille querre 
coment il nasqui de marie 
coment e par quel tricherie 
furent occis li innocent 
plus de quarante mile e cent 
coment iesu crist preccha 
qui la nouele lei dona 
com il fu puis en croiz penez 
e des espines coronez 
com il fu el sepulcre mis 
com il pramist a ses amis 
qu al terz ior leuereit de mort 
coment la nef uint donc a port 
qui tant out esté en torment 
de dire uos trestot coment 
seint eglise crut e flori 
coment seint pol se conuerti 
coment li apostle le firent 
e li martir qui tant soffrirent 
ceo me serreit fort a retraire 
mes uos orreiz del bestiaire 
si com uos ai en couenant 
si comencerai meintenant 
dreiz est que primes uos diom 
de la nature del lion 
lions est une beste fere 
e hardie de grant manere 
treis natures a principals 
li lions qui si est uassals 
chescune uos serra ben dite 
la premere est que il habite 
en granz montaignes par nature 
quant ceo auent par auenture 
que chacez est de ueneor 
de son espei a grant poor 
se tant est que a lui ataigne 
de mult loing sent en la montaigne 
l odor del ueneor qu il chace 
donc coeure od sa cue sa trace 
qu il ne sache esmer ne ateindre 
le conuers ou il uoelt remeindre 
de l altre nature est merueille 
car quant il se dort sis oil ueille 
en dormant a les elz ouerz 
e clers e luisanz e aperz 
la terce nature ensement 
est merueillose estrangement 
e merueillose essample done 
car quant la femele foone 
li foons chet sor terre mort 
de uie n aura ia confort 
iusque li peres al terz ior 
le soefle e lecche par amor 
en tel manere le respire 
ne porreit aueir altre mire 
en tel guise reuent a uie 
or entendez que signefie 
signefiance i a mult clere 
quant deu nostre souerain pere 
qui est esperital lion 
uint por nostre saluation 
ici en terre par sa grace 
si sagement couri sa trace 
que onc ne sout le ueneor 
que ceo fust nostre salueor 
e nature s esmerueilla 
coment il uint entre nos ca 
del ueneor deuez entendre 
celui qui fet home mesprendre 
e qui l enchalce por occire 
c est li malfez qui mal desire 
quant cist lions fu en croiz mis 
par les iueus ses enemis 
qui le iugerent a grant tort 
l umanite i soffri mort 
quant l esperit del cors rendi 
en la seinte croiz s endormi 
si que la la deite ueilla 
altrement ne l entendez ia 
si uos uolez resordre a uie 
car la deite ne pout mie 
estre baillee ne sentue 
ne escopie ne batue 
l umanite pout hom blescer 
sanz la deite empeirer 
si l uos mustrerai par semblance 
que n en deuez aueir dotance 
trenchez un arbre halt e grant 
quant le soleil serra raiant 
en l osche del premer cospel 
uerreiz le rai del soleil bel 
e com plus creissez l osche auant 
e le soleil partot s espant 
uos ne porreiz le rai ferir 
blescer ne prendre ne tenir 
trestot l arbre poez trencher 
sanz le soleil point empeirer 
altresi fu de iesu crist 
l umanite qu il por nos prist 
que por l amor de nos uesti 
peine e trauail e mort senti 
la deite ne senti ren 
issi creez se fereiz ben 
quant deu fu mis el monument 
treis iors i fu tant sulement 
e al terz ior le respira 
li peres qui l resuscita 
altresi come le lion 
respire son petit foon 
or uos auom del lion dit 
la uerite selonc l escrit 
li lions fet mult grant noblesce 
car nul chaitif home ne blesce 
si il l encontre enmi sa ueie 
ne ia si grant feim ne l aspreie 
a nul home mal ne fera 
si deuant corocé ne l a 
li lions qui si est hardiz 
porte tote sa force el piz 
quant ateint est de ueneor 
de son espei a grant poor 
escroissement de roes creint 
si m esmerueil dont ceo li uent 
que de blanc coc grant poor a 
ia qu il puist ne l ateindra 
or uos dirrai d une altre beste 
qui a deus cornes en la teste 
si trenchantes come alemele 
iceste beste est si ignele 
que nul ueneor ne l ateint 
si cele d aler ne se feint 
e si uos puis ben aficher 
que od ses cornes poet trencher 
un arbre gros e parcreu 
c est esproué e ben seu 
aptalos ceste beste a non 
si habite en la region 
ou cort le fluiue d eufrates 
quant sei la prent si cort ades 
a cel fluiue e de l ewe beit 
quant beu a si uet tot dreit 
iloec pres a un boissonei 
si espes com un roncerei 
la sont les ramez si menuz 
si espes si bels e si druz 
ou la beste se uet frotant 
iloec s enueise e iue tant 
des cornes aual e amont 
que tot enuolupees i sont 
quant ses cornes sont atachees 
es uergettes qui sont delgees 
e ele est prise el roncerei 
com un peisson en une rei 
donc tire e sache a grant poeir 
quant ses cornes ne poet aueir 
mult s esforce mes ren ne ualt 
donc se coroce e crie halt 
que lem la poet de loing oir 
donc uent li ueneres d air 
qui la troeue iloec enserree 
si la fert de lance ou d espee 
ou d altre glaiue si l occit 
car el ne poet grant ne petit 
d iloec fuir ne sei defendre 
la li couent la uie rendre 
seignors ceste beste par fei 
done grant essample de sei 
iceste beste signefie 
plusors homes qui sont en uie 
qui ont deus cornes finement 
c est l un e l altre testament 
qu il ont apris e recordé 
e l un a l altre concordé 
si qu il en seuent toz les pas 
mes por ceo ne lessent il pas 
qu il n algent el boisson iuer 
e les cornes enuoluper 
e quel boisson porreit ceo estre 
fors cest maluais monde terrestre 
qui si est fals e deceuant 
ou tant se iuent li alquant 
qu il i sont pris e acrochez 
li ueneres ben le sachez 
est cil qui le fol home chace 
tant qu il l ateint en cele place 
soz le boisson e la l occit 
sanz defense e sanz contredit 
car deus l en soeffre la baillie 
por ceo fet cil mult grant folie 
qui tant se delite e solace 
el monde que trop s i enlace 
qu il ne poet ses cornes retraire 
si me uent a mult grant contraire 
des clers qui les deus cornes ont 
que tot a costume le font 
al boisson iuent tote ior 
e ben ueient le ueneor 
qui les enchalce por occire 
mes tot ades a sei les tire 
la ueine gloire e le delit 
de cest monde qui les occit 
e qui les plus sages encombre 
tant fet bel estre desoz l ombre 
del boisson ou tant se delitent 
que trop uolonters i habitent 
la les tenent les bels mangers 
les bons beiures sues e chers 
les beles femmes les bels dras 
les palefreiz amblanz e gras 
l or e l argent e la pecune 
qui tant fet mal a qui l aune 
tant demorent soz cel boisson 
que li ueneres a larron 
uent sor els e la les acore 
od son glaiue plus ne demore 
ha por deu home garde tei 
qui en deu as creance e fei 
fui homicide fui luxure 
renie orgoil guerpis usure 
laisse auortire fui iuresce 
e enuie qui l alme blesce 
si tes cors ne poez desaerdre 
la uie t en couendra perdre 
non pas del cors tant sulement 
mes cele de l alme ensement 
ne semble pas la beste mue 
qui del boisson ne se remue 
deuant qu ele i est entreprise 
si ceste essample as ben aprise 
e selonc ceo uolez ourer 
grant ben en porras recourer 
nostre matire est mult estrange 
car souent se diuerse e change 
e neporquant si est tote une 
car les essamples que ele aune 
sont totes por l amendement 
d ome qui eire folement 
en orient la sus amont 
a deus perres sor un halt mont 
qui mult sont d estrange nature 
car el portent feu e ardure 
si sont come madle e femele 
en oistes onques nouele 
plus merueillose ne plus ueire 
car li liures nos fet acreire 
quant ces perres sont loing a loing 
feu n en istreit por nul besoing 
mes quant par auenture auent 
que l une pres de l altre uent 
si espernent e feus en ist 
qui andeus les perres bruist 
e tant crest li feus e engraigne 
qu il esprent tote la montaigne 
e quanqu a de chescune part 
de la montaigne esprent e art 
ici deiuent essample prendre 
cil qui a deu se uoelent rendre 
e qui maignent en bone uie 
fuir deiuent la compaignie 
des femmes ententiuement 
e lor charnel apresmement 
que cele flambe e cele ardor 
qui uent de la charnel amor 
n arde les bens qui en els sont 
que deu qui est sires del mont 
a en els par sa grace mis 
car en poi d ore sont malmis 
les bens ou cele flambe cort 
qui de la chalde femele sort 
por uerite saueir deuom 
que toz iors a l angle felon 
son agait por faire peccher 
le chaste hom le dreiturer 
e la chaste femme ensement 
eue des le comencement 
peccha par inobedience 
de cel pecche remest semence 
qui toz iors crest e multiplie 
car diables pas ne s oblie 
par la flambe de cest pecche 
a meint hom esté engigné 
ioseph fu temptez e samson 
l un fu uencu l altre non 
l un fu uencu l altre uenqui 
onc la flambe ne l corrompi 
une beste est qui a non serre 
e qui n abite mie en terre 
mes en cele grant mer abite 
ceste beste n est pas petite 
ainz est durement corporue 
granz eles a la beste mue 
quant ele ueit en cele mer 
les nes e les dromonz sigler 
en ses eles recoilt le uent 
uers la nef sigle durement 
le uent la porte sus les ondes 
qui sont salees e parfondes 
issi uet longuement siglant 
tant qu ele ne poet en auant 
donc chet aual e se recreit 
e la mer l assorbist e beit 
e la trait aual el parfont 
li notiner qui par mer uont 
ne la querent ia encontrer 
car c est un grant peril de mer 
si fet souent la nef perir 
a qui ele poet paruenir 
iceste beste sanz dotance 
porte mult grant signefiance 
la mer qui est grant e parfonde 
signefie cest present monde 
qui mult est maluais e amer 
e perillos si com la mer 
cil qui par la mer siglant uont 
signefient les bons qui sont 
qui uont par cest monde nagant 
e lor nef adreit conduiant 
par les ondes par les tormenz 
contre les periz e les uenz 
ceo est a dire e a entendre 
ceo sont li bon que entreprendre 
ne poet cil ne faire neier 
qui ne s fine de guerreier 
parmi cest monde uont siglant 
li prodhome lor nef menant 
si dreit que li fel aduerser 
ne les poet faire periller 
la beste dont ieo uos ai dit 
que par la mer sigle petit 
puis recreit e chet el parfont 
signefie plusors qui sont 
qui comencent a ben ourer 
a seruir deu e a amer 
e quant il uenent es periz 
des granz aises e des deliz 
des coueitises qui granz sont 
e des boisdies de cest mont 
donc recreient de dreit nager 
idonc les estoet periller 
e chair es aduersitez 
es pecchez es iniquitez 
qui les traient el fonz aual 
dreit en la maison enfernal 
caladrius est uns oisels 
sor toz altres corteis e bels 
altresi blans come la neis 
mult par est cist oisels corteis 
alcune feiz le troeue lem 
el pais de ierusalem 
quant home est en grant maladie 
que lem despeire de sa uie 
donc est cist oisels aportez 
si cil deit estre confortez 
e repasser de cel malage 
l oisel li torne le uisage 
e tret a sei l enfermete 
e s il ne deit aueir sante 
l oisel se torne d altre part 
ia ne fera uers lui regart 
or est raison que ieo uos die 
que cest blanc oisel signefie 
il signefie sanz error 
iesu crist nostre salueor 
qui onques neire plume n out 
ainz fu tot blanc si com li plout 
en lui nen out onques neirte 
il meismes qui est uerite 
dist en l euangile de sei 
 li princes  dist il  uint a mei 
de cest mont mes ren n i troua 
de tot iceo que il quida  
c est a dire ren qui sen fust 
ou pecche chalenger peust 
si s en tint mult a engigné 
car deu ne fist onques pecche 
n en lui ne fu onques trouee 
nule tricherie prouee 
icist uerais caladrius 
est nostre salueor iesus 
qui uint de sa grant maieste 
por esgarder l enfermete 
des iueus qu il out tant amez 
e garniz e amonestez 
tantes feiz peuz e gariz 
tant honorez e encheriz 
e quant il uit que il morreient 
en la nonfei ou il esteient 
uit lor malice e lor duresce 
e lor mal quoer e lor peresce 
de lor regart torna sa face 
par sa benigne e seinte grace 
se torna donc enuers nos genz 
qui esteiom las e dolenz 
sanz fei e sanz enseignement 
en grant misere en grant torment 
noz enfermetez uisita 
noz pecchez en son cors porta 
el seint fust de la croiz ueraie 
dont li diables mult s esmaie 
ensi faire le coueneit 
alsi com moyses aueit 
halcé la serpent el desert 
alsi coueneit en apert 
le fiz de home estre eshalcé 
e en la seinte croiz drescé 
por atraire toz les boens 
qui sanz fin remaindront soens 
del pellican uos deuom dire 
ou mult a raison e matire 
n orreiz plus bele mes oan 
damnedeu dist del pellican 
par la boche del bon daui 
qui de sa grace ert repleni 
qu il esteit fet a lui semblable 
pellican est oisel mirable 
si habite en la region 
d un fluiue qui nilus a non 
el riuage del nil habite 
e ceo me dit l estoire escrite 
qu il en i a de deus maneres 
cil qui habitent es riueres 
ne manguent se peisson non 
cil qui ne manguent peisson 
habitent en la desertine 
e ne manguent fors uermine 
del pellican est grant merueille 
car onques nule mere oeille 
n ama tant son petit aignel 
com il fet son petit oisel 
quant ses pulcinez a esclos 
en els norrir e char e os 
met tote sa peine e sa cure 
mes mult fet male norreture 
car quant il sont creuz e granz 
e alques sages e puissanz 
si becchent lor peres el uis 
e tant lor sont fels e eschis 
que lor peres de fin coroz 
les occient e tuent toz 
al terz ior uent li pere a els 
si le commoet pitez e dels 
tant les aime d amor parfite 
que donc reuent si les uisite 
od son bec perce son coste 
tant qu il en a del sanc osté 
de cel sanc qui de lui ist fors 
lors remaine la uie es cors 
de ses pulcins n en dotez mie 
e en tel sens les uiuifie 
seignors or oez que ceo monte 
ia entendriez uos un conte 
d arthur ou de charle ou d oger 
ci a a beiure e a manger 
a l alme de chescun feeil 
qui uoelt aueir de deu conseil 
deus est le uerai pellican 
qui por nos traist peine e ahan 
oez qu il dist en prophecie 
par le bon prophete ysaie 
 i engendrai  fet damnedeu  fiz 
quant les oi creuz e norriz 
il me despistrent e hairent 
e mes comandemenz desfirent  
certes seignors c est uerite 
c est la ueraie auctorite 
nos somes ses fiz e pigons 
qui come maluais e felons 
nostre seignor el uis ferimes 
quant nos par deuant lui seruimes 
a sa creature meint ior 
e nent a lui com creator 
plenerement le reniames 
quant perres e fustz aorames 
por ceo a nos se coroca 
si nos guerpi e nos chaca 
en la main al cruel felon 
por noz pecchez mort esteiom 
quant al pere pite en prist 
nostre salueor iesu crist 
son cher fiz enueia en terre 
por faire pes de nostre guerre 
deu deuint hom por noz pecchez 
circumcis fu e baptizez 
e por nostre saluation 
soffri torment e passion 
prendre se lessa e tenir 
lier bender e escopir 
e en la seinte croiz pener 
e od espines coroner 
e cloficher en pez e meins 
li salueres de pite pleins 
se lessa ferir el coste 
si sauom ben par uerite 
que sanc e ewe s en issi 
par cel sanc somes nos gari 
cel seint sanc nos rechata uie 
e nos osta de la baillie 
al felon qui a non sathan 
deu qui est uerai pellican 
nos raienst en ceste manere 
come la gent qu il out mult chere 
or dirrom del niticorace 
un oisel de maluaise estrace 
freseie a non en dreit romanz 
cist oisels est orz e puanz 
de ior ne de soleil n a cure 
toz iors est tele sa nature 
nuit e tenebres aime ades 
ben est semblant qu il est malues 
en cest oisel sont figuré 
li fals iueu maleuré 
qui ne uoldrent deu esgarder 
quant il uint ca por nos saluer 
de deu qui est uerai soleil 
ne uoldrent creire le conseil 
ainz le refuserent partot 
e contre lui furent de bot 
e tot plenerement diseient 
que nul rei fors cesar n aueient 
donc se mustra deus a nos genz 
qui esteiom las e dolenz 
en tenebrose region 
en l ombre de mort seeiom 
quant la lumere nos nasqui 
qui de la seinte uirgne eissi 
idonc fumes enluminez 
donc fu li termes afinez 
de la peine de la dolor 
qui nos aueit tenu meint ior 
deuant ceo esteiom nos tristre 
de nos dist deu par le psalmistre 
daui qui tant fu ben de lui 
 li poeples que io ne conui  
fet nostre sires  me serui 
e en oiance m obei 
e fiz estranges me mentirent 
e clocherent e enueillirent 
por ceo ueillirent e clocherent 
que mes comandemenz lesserent  
li iueu sont en obscurte 
ne ueient pas la uerite 
les tenebres amerent plus 
que le uerai soleil la sus 
li aigles est reis des oisels 
quant uelz est si deuent nouels 
par mult merueillose nature 
une fontaine clere e pure 
ou l ewe sort uiue e boillant 
quant li soleiz est cler raiant 
cerche li aigles quant est uelz 
e mult a obscurciz ses elz 
e chescune ele greue e ueine 
en l air desus cele fontaine 
comence mult halt a monter 
contre le soleil raiant cler 
quant la sus uent en la chalor 
ses elz afiche en la luor 
del soleil e tant i esgarde 
qu auis li est que trestot arde 
iloec en cele ardor esprent 
ses elz ses eles ensement 
puis descent ius en la fontaine 
la ou l ewe est plus uiue e saine 
si se plonge e baigne treis feiz 
tant que il est ben le sachez 
tot freis e tot renouelez 
e de sa ueillesce sanez 
tant a l aigle clere ueue 
s il ert si halt com une nue 
la desus en cel air roant 
si ueit il le peisson noant 
soz lui el fluiue ou en la mer 
donc descent por lui encombrer 
a lui se ioint e tant estriue 
que par force le trait a riue 
une altre manere a estrange 
car qui de ses oes fereit change 
e en son ni altres meist 
si qu il ne l seust ne ueist 
quant li pigon serreient grant 
ainceis qu il fussent ben uolant 
les portereit la sus en l air 
contre le rai contre l esclair 
del soleil quant melz raiereit 
celui qui ben esgardereit 
le rai del soleil sanz ciller 
amereit il e tendreit cher 
e celui qui n aureit uigor 
d esgarder contre la luor 
com auoltre le guerpireit 
ia puis ne s en entremettreit 
l aigle qui si se renouele 
nos done essample bone e bele 
car altresi deureit ourer 
home qui uoelt renoueler 
son uel uestement seit paen 
ou seit iueu ou crestien 
quant li oil de son quoer serreient 
si aombré qu il ne porreient 
ueeir la saluete certeine 
donc deureit querre la fonteine 
qui est esperitable e uiue 
c est le baptesme qui auiue 
trestoz cels que il seintifie 
de ceo trai ieo a garantie 
l euangile ou ieo truis escrit 
que cil qui d ewe e d esperit 
ne serreit si seintifiez 
qu il ne fust renez e purgez 
ne porreit en nule guise estre 
qu il entrast el regne celestre 
qui en ceste fontaine clere 
est baptizé el non del pere 
del fiz e del seint esperit 
seurement sanz contredit 
porra ueeir e esgarder 
le ueir soleil qui raie cler 
c est iesu crist li dolz li pis 
qui en lui a son esgart mis 
en l esgarder se renouele 
altresi come fet l oisele 
en l altre soleil que cil fist 
qui toz les elemenz assist 
e qui crea trestot cest mont 
e totes les choses qui sont 
un oisel qui a non fenis 
habite en ynde ou est toz dis 
aillors ne l soelt lem pas trouer 
cist oisels est toz dis sanz per 
car ia nen ert fors un ensemble 
ne nul altre ne li resemble 
de tel estat de tel manere 
de tel semblant e de tel chere 
quant cinc cenz anz sont acompli 
donc li semble qu il est ueilli 
si se charge d espices cheres 
bones e de plusors maneres 
de la desertine s en uole 
en la cite de leopole 
a un prestre de la cite 
est acointe par uerite 
par alcun signe ou altrement 
de cest oisel l auenement 
e quant il set qu il deit uenir 
si fet reims de sarment cuillir 
e lier en un fesselet 
e sor un bel alter les met 
qui a cel oes est adenti 
e li oisels si com ieo di 
chargez d espices uent al leu 
od son bec alume le feu 
car tant fert sor la perre dure 
que feus en salt par auenture 
qui mult tost auiue e esprent 
es espices e el sarment 
quant li feus est cler e ardent 
si se met enz demeintenant 
e s art tot en puldre e en cendre 
donc uent li prestres por aprendre 
coment la bosoigne est alee 
la cendre troeue amoncelee 
donc la depart tot suauet 
tant que dedenz troeue un uermet 
qui done assez meillor odor 
que rose ne nule altre flor 
li prestres l endemain reuent 
por ueeir coment se content 
l oisel qui est ia figuré 
al terz ior est oisel formé 
si a quanqu il i deit aueir 
al prestre s encline por ueir 
puis s en torne lez e ioianz 
ne reuent deuant cinc cenz anz 
en cest oisel deuez entendre 
nostre seignor qui uolt descendre 
ca ius por nostre saluement 
de bones odors finement 
fu chargez quant en terre uint 
por les prisons que enfer tint 
en l alter de la croiz sacree 
qui tant est dolce e sauoree 
fu sacrefiez cist oisels 
qui al terz ior resorst nouels 
mes plusors ne uoelent pas creire 
que la chose seit issi ueire 
si ont grant tort ceo m est auis 
quant l oisel qui a non fenis 
se demet e se mortefie 
e al terz ior reprent sa uie 
mult est a creire plus leger 
de deu qui tot a a iuger 
ceo que il dist en son sermon 
ou ren n a si uerite non 
ceo dist cil qui est uerite 
ieo ai dist il la poeste 
de poser m alme e de reprendre 
ueir dist il ueir nos fist entendre 
si l deuom oir e retraire 
ieo ne uinc pas dist il desfaire 
la lei ainz la uinc acomplir 
e assommer e aemplir 
issi ert le sage escriuein 
el regne del cel souerein 
qui de son tresor met auant 
come proz e come sauant 
les uelz choses e les noueles 
qui ensemble sont bones e beles 
la hupe est un oisel uilein 
son ni n est pas corteis ne sein 
ainz est fet de tai e d ordure 
mes mult sont de bone nature 
li oiselet qui de li issent 
car quant lor peres enueillissent 
qu il ont perdu tot lor poeir 
e de uoler e de ueeir 
donques les socorent lor fiz 
quant les ueient si enueilliz 
si lor esracent od lor bes 
les ueilles plumes tot ades 
puis les eschalfent dolcement 
e les coeurent tot ensement 
come cil firent els ainceis 
tant que il sont gariz e freis 
e resclarcies lor ueues 
e lor penes ben reuenues 
quant il les ont issi gariz 
ben lor poent dire lor fiz 
 bel pere bele mere chere 
altresi e en tel manere 
come uos meistes grant cure 
en nos e nostre norreture 
por gueredon de tel seruise 
la rauom nos or en uos mise 
e rendu bonte por bonte 
si qu il n i a ren mesconté  
seignors quant ceste creature 
qui sanz raison est par nature 
oeure en tel sens com dit uos ai 
mult poet hom estre en grant esmai 
qui tote la raison entent 
e de sei garde ne se prent 
allas tant fu né a male ore 
qui pere e mere deshonore 
quant il les ueit deuant ses elz 
malades e fredles e uelz 
e si n en prent garde ne cure 
mult est de maluaise nature 
home qui descretion set 
e son pere e sa mere het 
e les maldit mult a grant tort 
morir l estoet de male mort 
car deu comanda en la lei 
que nos deuom tenir en fei 
qu om pere e mere honorast 
e qu om les seruist e gardast 
e pramist que de mort morreit 
qui pere ou mere maldireit 
salomon dist al perescos 
que se il uoelt estre rescos 
de maluaiste e de peresce 
qu il prenge garde a la proesce 
del formi qui est si petiz 
sages e proz est li formiz 
qui se porueit el tens d este 
si qu en iuer en a plente 
e nule altre beste ne l fet 
quant il issent de lor recet 
si uont mult ordeneement 
l un auant l altre belement 
tant qu il uenent al ble maur 
la ou il est formé e dur 
e quant il sont uenuz al grein 
de ceo seiez trestot certein 
par l odor del chalme desoz 
seuent conoistre tant sont proz 
se c est orge segle ou furment 
se orge ou segle est finement 
le guerpissent e auant uont 
tant que al furment uenu sont 
donc montent amont a l espi 
quant s en sont chargé e garni 
a lor recet tornent arrere 
belement tote la charrere 
trestote ior uenent e uont 
e sauez que li uenant font 
quant il encontrent les chargez 
ne dient pas ben le sachez 
 donez nos de uostre furment  
ainceis tenent mult sagement 
la trace que cil sont uenu 
tant qu a cel leu sont auenu 
ou li altre se sont trossé 
puis se retrossent de cel ble 
donc s en reuenent tot chargé 
plus sont cointe e uezié 
que les foles uirgnes ne furent 
car quant as noeces entrer durent 
si furent lor uessel tot uui 
e ren n orent en lor estui 
les cinc sages garnies erent 
les cinc foles lor demanderent 
de lor oille mes point nen orent 
onques tant prier n es en porent 
ultreement lor en faillirent 
e pleinement lor respondirent 
que ia point ne lor en dorreient 
alassent la ou el l aueient 
achaté si en rechatassent 
ou altrement en porchacassent 
tantdis com celes i alerent 
les sages as noeces entrerent 
qui esteient ben atornees 
quant celes furent retornees 
si fu la porte ben fermee 
onques puis nen i out entree 
seignors pernom garde al formi 
qui se trauaille e porueit si 
qu en este a tant trauaillé 
qu en iuer a tot a plente 
uncor fet il altre cointise 
qui ne deit estre en obli mise 
quant son furment a aiusté 
qui durement lui a custé 
chescun son grein par mileu fent 
e ensi le garde e defent 
qu il n empire ne ne porrist 
ne que nul germe n i norrist 
tu crestiens qui en deu creiz 
e l escripture entenz e ueiz 
fent e deuise sagement 
la lettre del uel testament 
ceo est a dire e a entendre 
que tu ne deiz mie trop prendre 
tot quanque l escripture dit 
selonc la lettre qui occit 
mes l esperit qui uiuifie 
ceo ne deiz tu oblier mie 
li iueu qui ne uoelent mettre 
ne sens ne figure en la lettre 
sont deceu mult laidement 
ne ueient pas parfondement 
le grein gardent trestot enter 
tant qu il porrist en lor gerner 
mult a li formiz greignor sens 
qui se porueit issi par tens 
que de son grein a tot le preu 
quant uent en saison e en leu 
formiz d altre manere sont 
en ethiope la amont 
de chens ont tote la faiture 
e sont ben de lor estature 
icist sont d estrange manere 
car de la terre e de puldrere 
esgratent e traient or fin 
tant que n en sai dire la fin 
e qui cel or tolir lor uoelt 
tost s en repent e si s en doelt 
car demaneis apres lui corent 
s il l ateignent tost le deuorent 
les genz qui d iloec meinent pres 
seuent qu il sont fels e engres 
e qu il ont or a grant plente 
si ont un engin apresté 
iumenz pernent qui puleins ont 
quant ioefnes e alaitanz sont 
treis iors les ont fet ieuner 
al quart ior les font enseler 
es seles afferment escrins 
alsi luisanz com est or fins 
entre els e la terre as formiz 
cort un fluiue mult arabiz 
od les iumenz al fluiue uenent 
les puleins deuers els retenent 
puis chacent ultre les iumenz 
qui ont feim as quoers e as denz 
de l atre part est l erbe drue 
e ben espesse e parcreue 
iloec uont les iumenz pessant 
e les formiz demeintenant 
qu il ueient les escrins pareir 
i quident bon recet aueir 
a lor or muscer e repondre 
donc n es estoet mie somondre 
des escrins emplir e charger 
del bon or precios e cher 
issi uont tote ior portant 
desiqu il uent uers l anuitant 
que les iumenz sont saolees 
e ont lor pances granz e lees 
quant lor puleins oent henir 
donc se hastent de reuenir 
le fluiue meintenant repassent 
cil pernent lor or e amassent 
qui riches en sont e mananz 
e les formiz en sont dolanz 
uncor i a altre formi 
que nul de cels que ieo uos di 
qui formicaleon a non 
des formiz est cil le lion 
si est li plus petit de toz 
li plus hardiz e li plus proz 
altres formiz het durement 
en la puldrere belement 
se musce tant est ueziez 
quant les altres uenent chargez 
sor els de la puldrere salt 
si les occit se les assalt 
seignors por deu qui ne menti 
prenez garde al petit formi 
qui est si porueanz e sage 
de conoistre son auentage 
porueez uos e aprestez 
tant com si bels est li estez 
c est tant com uos auez leisir 
que asseur puissez uenir 
al fort iuer ceo est a dire 
a cel ior de dolor e d ire 
quant li bon s en irront a destre 
e li maluais deuers senestre 
seiez pensis e corios 
d entrer as noeces od l espos 
si que uoz lampes seient pleines 
de bones oeures e certeines 
car ia as noeces n enteront 
qui lor lampes pleines n auront 
de bone oille por uerite 
c est de l oille de charite 
cil enteront ieo l uos afi 
od l espos al riche conui 
qui auront lor lampes emplies 
de bones oeures en lor uies 
mes qui sa lampe uuide aura 
sachez que ia n i entera 
einz remeindra por uerite 
en doel e en chaitiuete 
el feu ardent el grant torment 
qui durra pardurablement 
dont damnedeu nos toz eniette 
e en sa ioie od sei nos mette 
de la sereine uos dirrom 
qui mult a estrange facon 
car de la ceinture en amont 
est la plus bele ren del mont 
a guise de femme formee 
l altre partie est figuree 
come peisson ou com oisel 
tant chante dolcement e bel 
que cil qui uont par mer nagant 
si tost com il oent cel chant 
ne se poent mie tenir 
que la n es couenge uenir 
tant lor semble le chant suef 
que il s endorment en lor nef 
e quant trestuit sont endormiz 
donc sont deceuz e traiz 
car les sereines les occient 
que il ne braient ne ne crient 
la sereine qui si ben chante 
que par son chant les genz enchante 
done essample a cels chastier 
qui par cest mont deiuent nager 
nos qui par cest monde passom 
somes deceuz par tel son 
par la gloire par le delit 
de cest monde qui nos occit 
quant le delit auom amors 
la luxure l aise del cors 
e la glotonie e l iuresce 
l aise del lit e la richesce 
les palefreiz les cheuals gras 
la noblesce de riches dras 
toz iors nos treom cele part 
de l auenir nos est mult tart 
iloeques tant nos delitom 
que a force nos endormom 
idonc nos occit la sereine 
c est li malfez qui nos mal meine 
qui tant nos fet plonger es uices 
qu il nos enclot dedenz ses lices 
donc nos assalt donc nos cort sore 
donc nos occit donc nos acore 
alsi com les sereines font 
les mariners qui par mer uont 
mes il i a meint mariner 
qui s en set garder e gaiter 
quant il uet siglant par la mer 
ses oreilles soelt estoper 
qu il n oie le chant qui l deceit 
tot ensement faire le deit 
li hom qui passe par cest monde 
chaste se deit tenir e monde 
e ses oreilles estoper 
qu il n oie dire ne parler 
chose qui en pecche le meint 
e issi se defendent meint 
lor oreilles e lor elz gardent 
qu il n oient ne qu il n esgardent 
les deliz ne les uanitez 
par quei plusors sont enchantez 
el bestiaire a mult a dire 
bele essample e bone matire 
bone sentence e grant raison 
or uos dirrom del hericon 
qui est fet com un porcelet 
quant il alaite petitet 
mult par est richement armé 
car de nature est espiné 
e quant il oit ou ueit ou sent 
pres de lui ou bestes ou gent 
en ses armes s enclot e serre 
puis ne dote gaires lor guerre 
de home ne se poet il defendre 
mes si beste le uoleit prendre 
ne sai coment le deuorast 
que malement ne s espinast 
mult est cointes li hericons 
qui meint es bois e es boissons 
une mult grant cointise fait 
quant sa uiande querre uait 
tote sa petite aleure 
s en uait a la uigne maure 
tant fet qu en la uigne est monté 
ou plus a de raisins plente 
si la crolle si durement 
que il cheent espessement 
quant a terre sont espandu 
e il est aual descendu 
pardesus s enuoltre e enuerse 
e al lonc e a la trauerse 
tant que les raisins sont fichez 
es bronconez qui sont delgez 
quant se sent chargé durement 
si s en retorne belement 
a son recet a ses foons 
e tant com dure la saisons 
de pomes fet il altresi 
com des raisins dont ieo uos di 
bon crestien qui raison as 
ceste essample n oblie pas 
mes gaite tei del hericon 
del traitor culuert larron 
garde ta uigne e ton pomer 
del suduiant larron fraiter 
del malfe qui toz iors engigne 
com il ait le fruit de ta uigne 
se nule bone ouraigne as faite 
li diables toz iors agaite 
qu il t ait trahi e engigné 
e boté en alcun pecche 
tant qu il puisse le fruit escorre 
qui te deit aider e secorre 
desque li diables aprent 
que la cure del mont te prent 
de ben boter tei enz se haste 
tes fruiz espiritels degaste 
ta uigne e ton pomer escot 
issi te guerreie il partot 
un oisel est onc ne fu tex 
qui en latin a non ybex 
son non en romanz ne sai mie 
mes mult est de maluaise uie 
nul n est plus ord ne plus malues 
icest oisel habite ades 
en riue d estanc ou de mer 
saueir se il porreit trouer 
ou caroigne ou peisson porri 
car de tel uiande est norri 
la caroigne que la mer gette 
home ou beste peisson ou glette 
cele atent e cele mangue 
quant est a la riue uenue 
en l ewe n ose pas entrer 
car il ne set mie noer 
ne il ne s en uoelt entremettre 
ne a l aprendre peine mettre 
a la riue atent fameillos 
tant est malues e perescos 
qu en la clere ewe n entera 
ne bon peisson n i mangera 
mes toz iors se prent a ordure 
de nettete n a iamais cure 
bon crestien qui uoelt aprendre 
deit a ceste parole entendre 
e si orra que signefie 
cest oisel de maluese uie 
il signefie ueirement 
le chaitif peccheor dolent 
qui en pecche se gist e meint 
e a nule feiz ne ateint 
as uiandes espiritels 
mes toz iors entent as charnels 
e quels sont les charnels uiandes 
par fei quant tu les me demandes 
ieo te dirrai que seint pol dit 
e que ieo truis en son escrit 
nul ne l deit tenir a eschar 
les oeures dit il de la char 
sont apertes e mult maluaises 
a l alme engendrent granz mesaises 
coment ont ces oeures a non 
orgoil e fornicacion 
coueitise iuresce auarice 
enuie qui mult est mal uice 
tels uiandes use li las 
qui n ose ne qui ne uoelt pas 
en la bele clere ewe entrer 
ne iloec aprendre a noer 
as bons peissons qu il trouereit 
si en la clere ewe ueneit 
bon crestien fet altrement 
qui est baptizez seintement 
e renez de ewe e d esperit 
cil entre sanz nul contredit 
es cleres ewes delitables 
c est es mesters esperitables 
ou les bones uiandes sont 
qui raencon a l alme font 
la uit lem de uiandes pures 
bones e seines e seures 
que l apostre por uerite 
apele ioie e charite 
humilite e pacience 
fei chastete e continence 
icestes uiandes por ueir 
font prodhome uiure e ualeir 
por cestes se deit lem pener 
de ben nager de halt noer 
nos somes alsi en cest monde 
com en la halte mer parfonde 
qui nos tormente e nos encombre 
tant i a mals qu il n i a nombre 
sagement estoureit noer 
qui toz les uoldreit sormonter 
porter li couent une enseigne 
qui el non iesu crist se seigne 
e le prie deuotement 
cil noe ben e saluement 
deuotement deuom orer 
e noz meins uers le cel leuer 
e dire a deu od simple chere 
sire ton uolt e ta lumere 
est signee pardesus nos 
en ton seint signe glorios 
quant nos leuom en halt nos meins 
signe de croiz i a al meins 
e si nos de bon quoer orom 
tot dreit uers damnedeu noom 
parmi cest monde perillos 
ou li plusors sont fameillos 
des uiandes espiritels 
n il ne se uoelent faire tels 
ne mettre peine ne entente 
que il sachent par la tormente 
de cest malues monde noer 
por ceo les couent enfondrer 
por deu seignors car apernom 
en quel guise noer deuom 
a deu qui est dolz e humeins 
deuom leuer e quoers e meins 
c est l enseigne que nos portom 
par quei uers damnedeu noom 
si la nef ne drescout sa ueile 
quant el sigle al curs de l esteile 
el ne porreit mie sigler 
l oisel ne porreit pas uoler 
se il les eles n estendeit 
si la lune ne descoureit 
ses cors orbe serreit toz dis 
quant li fiz d israel iadis 
contre amalech se combateient 
a totes les hores uenqueient 
que moyses ses meins leuout 
e si tost com il les bessout 
li iueu erent le peor 
por ceo fet mult riche labor 
qui cest monde poet trespasser 
si que ne l estoce enfondrer 
es aduersitez qui granz sont 
qui traient home el ual parfont 
mult est malues qui ci n aprent 
a noer espiritelment 
e des charnels uiandes uit 
od les morz moert sanz contredit 
si come dit en l euangire 
iesu crist nostre uerai sire 
 lessez les morz les morz courir 
enterrer e enseuelir  
e deu qui toz les bons gouerne 
seit nostre ueile e nostre uerne 
que nos par cest monde present 
puissom passer seurement 
a no que nos ne perissom 
mes a dreit port uenir puissom 
assez auez oi fabler 
coment renart soleit embler 
des gelines costeins de noes 
uolenters fist trosser ses ioes 
li gopiz en totes saisons 
de gelines e de chapons 
tot ades uit de roberie 
de larrecin de tricherie 
tant est malues e deputaire 
oez qu en dit le bestiaire 
li gopiz est mult artillos 
quant il est alques fameillos 
e il ne set ou querre preie 
por la feim qui forment l aspreie 
s en uet a une ruge terre 
la s enuoltre e toeille e merre 
tant qu il resemble tot sanglent 
puis s en uet cocher belement 
en une place descouerte 
qui est a ces oisels aperte 
dedenz son cors retent s aleine 
si a la pance dure e pleine 
li culuerz qui tant set de bule 
met la langue hors de sa gule 
les elz clot des denz reschigne 
e si feiterement engigne 
les oisels qui gesir le ueient 
car certeinement mort le creient 
donc descendent por lui beccher 
mes quant il les sent aprocher 
pres de ses denz e il ueit aise 
si felonessement les baise 
quant en sa gule sont enclos 
que tot deuore e char e os 
cest gopil qui tant set de fart 
que nos apelom ci renart 
signefie le mal gopil 
qui le poeple met en eissil 
c est li malfez qui nos guerreie 
chescun ior uent sor nos en preie 
a cels qui uiuent charnelment 
se feint tot mort certeinement 
por ceo que plus pres les atraie 
mes il n i a point de manaie 
puisqu il les tent en son goitron 
tost les deuore cel larron 
come li gopiz fet l oisel 
quant le sent pres de son musel 
mes il i a oisels plusors 
qui les guisches e les trestors 
del gopil aparceiuent ben 
si n i descendreient por ren 
li iais i descent e la pie 
e meint qui ne se seuent mie 
de la grant traison gaiter 
leger sont mult a engigner 
de fole gent est altresi 
tant sont apris e adenti 
a leccherie a maluaiste 
que ia n en serront chastié 
iusqu il cheent es denz renart 
idonc uent le chastier tart 
li sages qui ben aparceit 
le larron qui les fols deceit 
se tret ensus des leccheries 
des iuresces des beueries 
dont les granz ordures norrissent 
que le cors e l alme i perissent 
or uos dirrai de l unicorne 
beste qui n a que une corne 
enz el mileu del front posee 
iceste beste est si osee 
si combatanz e si hardie 
qu as olifanz prent aatie 
la plus egre beste est del mont 
de totes celes qui i sont 
ben se combat od l olifant 
tant a le pe dur e trenchant 
e l ongle del pe si agu 
que ren n en poet estre feru 
qu ele ne perce e qu el ne fende 
n a pas poeir que s en defende 
li olifanz quant le requert 
car desoz le uentre le fert 
del pe trenchant com alemele 
si forment que tot l esboele 
ceste beste est de tel uigor 
qu ele ne creint nul ueneor 
cil qui la uoelent enlacer 
la uont primes por espier 
quant ele est en deduit alee 
ou en montaigne ou en ualee 
quant il ont troué son conuers 
e tres ben auisé ses mers 
si uont por une dameisele 
qu il seuent ben que est pucele 
puis la font seeir e atendre 
al recet por la beste prendre 
quant l unicorne est reuenue 
e a la pucele ueue 
dreit a li uent demeintenant 
si s umilie en son deuant 
e la dameisele la prent 
come cil qui a li se rent 
od la pucele iue tant 
qu endormie est en son deuant 
atant saillent cil qui l espient 
iloec la pernent si la lient 
puis la meinent deuant le rei 
tot a force e a grant desrei 
iceste merueillose beste 
qui une corne a en la teste 
signefie nostre seignor 
iesu crist nostre salueor 
c est l unicorne espiritel 
qui en la uirgne prist ostel 
qui tant est de grant dignite 
en ceste prist humanite 
par unt al monde s aparut 
son poeple mie ne le crut 
des iueus ainceis l espierent 
tant qu il le pristrent et le lierent 
deuant pilate le menerent 
e iloec a mort le dampnerent 
cele corne ueraiement 
que la beste a tant sulement 
signefie l umanite 
si com deu dist par uerite 
en l euangile aperte et clere 
nos somes un ieo e mon pere 
e li bons prestres zacharie 
ainz que deu nasquist de marie 
dist que en la meson daui 
son bon enfant son bon ami 
drescereit damnedeu son cor 
e deu meismes dist uncor 
par daui qui ceo crie e corne 
si com li cors de l unicorne 
serra li mens cors eshalcé 
si com deu l out conuenancé 
fu ceste parole accomplie 
et le dit en la prophecie 
quant iesu crist fu coroné 
e en la uraie croiz pené 
la grant egresce signefie 
dont ceste beste est raemplie 
ceo que onc ne porent saueir 
les poestez del cel por ueir 
throne ne dominacion 
l oeure de l incarnation 
onques n en sout ueie ne sente 
li diables qui grant entente 
mist al saueir et sotilla 
ainz ne sout coment ceo ala 
mult fist deu grant humilite 
quant por nos prist humanite 
si com il meismes le dit 
en l euangile ou est escrit 
de mei ceo dist deus apernez 
que entre uos ici ueez 
come ieo sui suef et dolz 
hoemble de quoer ne mie estolz 
sul par la uolente del pere 
passa deus par la uirgne mere 
et la parole fu char faite 
que uirginite n i out fraite 
e habita en nos meismes 
si que sa grant gloire ueismes 
come del uerai engendré 
plein de grace e de uerite 
une beste est qui a non beure 
un poi ceo quit greignor de leure 
mult sueue e durement sage 
n est pas priuee einz est saluage 
si fet lem de ses genitaires 
mescines a plusors afaires 
quant de ueneor est chacé 
e de si pres enchalcé 
qu il ueit qu il ne poet eschaper 
donc se haste de tost colper 
ices membres tot a un mors 
en tel guise raient son cors 
tant li a deu doné de grace 
que ben set por quei lem le chace 
issi se raient cherement 
par ses membres demeinement 
deuant le ueneor les laisse 
e li ueneres ne s eslaisse 
ne uent auant ainz le guerpist 
car il a donc ceo que il quist 
en tel guise raient sa uie 
e son cors par l une partie 
e si altre feiz aueneit 
que il refust en tel destreit 
et que ueneor le chacast 
que ses membres i esperast 
quant uendreit a l estreit bosoing 
qu il ne porreit fuir plus loing 
trestot enuers se tornereit 
et al ueneor mustereit 
que ren n i a de son espeir 
issi le fereit remaneir 
altresi oeurent finement 
les sages homes sagement 
quant les enchalce li ueneres 
li suiduianz li culuerz leres 
qui tot ades lor mal porchace 
mes il li gettent en la face 
ceo qui soen est ceo est a dire 
fornicacion e auoltire 
tote manere de pecche 
quant home a ceo de sei trenché 
et geté al diable el uis 
cil le guerpist ieo l uos pleuis 
quant ueit qu il n i a ren del soen 
si ne li semble mie boen 
quant prodhom se ueit enchalcer 
al diable donc deit trencher 
de sei toz uices et toz mals 
issi poet ben eschaper sals 
a l essample de ceste beste 
li apostre nos amoneste 
que seruage et treu rendom 
a celui a qui le deuom 
e la ou nos deuom honor 
rendom od creme et od amor 
por uerite deuom entendre 
que al diable deuom rendre 
primes ceo que nos li deuom 
e quei que nos le reniom 
et totes ses oeures a plein 
issi serrom hors de sa mein 
peccheor qui sages serreit 
en tel guise se gardereit 
e se raiembreit uers celui 
qui toz iors brace son ennui 
les oeures qui la char delitent 
ou toz mals creissent e habitent 
trenche de sei cil qui est sage 
quant il lui a icel treuage 
rendu come ceo qui soen est 
come sa preie e son conquest 
e li gete enmi sa face 
cil remaint e en pert sa trace 
que il ne sent ne ne ueit mie 
puisque il entre en seinte uie 
idonc troeue il les fruiz itels 
come ieo dis einz espirituels 
fei pacience humilite 
continence e benignete 
e charite e ioie e pais 
ioie qui ne faldra iamais 
iceo troeue il enmi sa face 
par unt il a perdu sa trace 
de lui ne set ne uent ne uoie 
ne dreiz est qu il sache de ioie 
e deu qui de ioie est seignor 
nos meint a la ioie greignor 
qui ne fine ne est muable 
ainz dure toz iors pardurable 
mult a a dire e a retraire 
es essamples del bestiaire 
qui sont de bestes e d oisels 
profitables e bons e bels 
est li liures car il enseigne 
en quel guise le mal remaigne 
e la ueie que deit tenir 
cil qui a deu uoelt reuenir 
le bestiaire nos recorde 
d une beste maluaise et orde 
qui a non hyaine en gregeis 
son non ne sai pas en franceis 
mes la lei deuee e defent 
que lem ne la manguce nent 
ne chose qui li seit semblable 
car el n est mie conuenable 
ainz est tote maluaise e orz 
car ele mangue les morz 
e en lor sepulcres habite 
trestoz cels deuore e sobite 
a qui ele poet auenir 
por ceo s en deit lem atenir 
de ceste beste issi haie 
dist li prophetes ieremie 
la fosse al hyaine saluage 
ceo est dist il mon heritage 
une perre porte en son oil 
ceste beste dont dire uoil 
qui soz sa langue la tendreit 
lem dit que il deuinereit 
les choses qui a uenir sont 
des auentures de cest mont 
iceste beste a deus natures 
qui si habite es sepultures 
ia de teles parler n orreiz 
lem dit que uos la trouereiz 
une feiz madle altre femele 
e od traianz e od mamele 
grant merueille est estrangement 
qui si change son uestement 
ceste beste ne dotez mie 
les fiz israel signefie 
qui ben crurent premerement 
el uerai pere omnipotent 
e lealment a lui se tindrent 
mes apres femeles deuindrent 
quant il furent suef norri 
e as delices adenti 
a la char e a la luxure 
plus n orent de damnedeu cure 
ainz le guerpirent si folerent 
si que les idles aorerent 
mult i a gent si com mei semble 
qui a ceste beste resemble 
si uos dirrai quels genz ceo sont 
trop grant plente en a el mont 
qui ne sont madles ne femeles 
en dit en oeure sont iumeles 
dobles e feinz e non creables 
ne en nul leu ne sont estables 
de cels parole salomons 
qui fist le liure des sermons 
home doble fals e feignant 
qui nule ore n est parmainant 
en ren qu il face ne qu il die 
mult par est de maluaise uie 
seruir uoelt a uos e a mei 
a nul de nos ne porte fei 
iesu crist nostre uerai sire 
dist tel parole en l euangire 
nuls hom a deus seignors seruir 
ne poet suffire ne furnir 
l un amera l altre harra 
ceo que deu dist ia ne faldra 
l un uoldra despire e hair 
e l altre amer e sustenir 
une manere est de serpent 
qui en ewe a habitement 
idrus a non si est mult sage 
car mult set ben faire damage 
al cocadrille qu ele het 
sagement engigner le set 
ben uos dirrai auant coment 
ceste l engigne cointement 
le cocadrille est beste fere 
e meint ades en la riuere 
de cel fluiue qui nil a non 
boef resemble alques de facon 
uint cutees a ben de lonc 
si est si gros com fust d un tronc 
quatre pez a e ongles granz 
et denz aigues e trenchanz 
de ceo est il mult ben armé 
tant a le quir dur e serré 
que grant cols de perre cornue 
ne prise un ramet de cegue 
onques hom tel beste ne uit 
car en terre e en ewe uit 
la nuit se tent en ewe enclos 
e en terre a le ior repos 
s il home encontre e il le ueint 
mangue le ren n en remeint 
mes toz iors puis apres le plore 
tantdis com en uie demore 
de ceste sule beste auent 
que les genciues desoz tent 
tot en pes quant ele mangue 
e iceles desus remue 
ceste nature n est donee 
a altre creature nee 
de sa coane ueirement 
soleit lem faire un oignement 
les uelles femmes s en oigneient 
par cel oignement s estendeient 
les fronces del uis et del front 
e plusors uncore le font 
mes puisque la suor soruent 
sachez que nul preu ne lor tent 
l altre beste que uos ai dite 
qui toz iors en ewe habite 
het le cocadrille de mort 
e il li si n a mie tort 
mult s entreheent de haine 
mes cele set plus de trahine 
quant a terre le ueit dormir 
e en dormant la gule ourir 
en tai en en limon se moille 
e iloec se deuoltre e soille 
por estre plus escolurable 
puis uet tot dreit a cel diable 
tres parmi sa gule se lance 
e cil la transglote en sa pance 
el n i a mie esté grant pece 
qu ele li derompt e depece 
del uentre totes les entrailles 
e les boels e les corailles 
issue quert deliurement 
si s en ist hors tot saluement 
e cil moert car morir l estoet 
que des plaies garir ne poet 
ici poet lem essample prendre 
e grant signefiance aprendre 
li cocadrilles signefie 
mort e enfer n en dotez mie 
altresi come la serpent 
dont ieo uos dis premerement 
occit le cocadrille e tue 
e saluement porchace issue 
fist nostre seignor iesu crist 
car en la char qu il por nos prist 
si sagement s enuolupa 
que mort e enfer estrangla 
d iloec osta ses bons amis 
qui remes i erent chaitis 
si com li prophetes dist 
quant il prophetiza de crist 
o tu mort ieo serrai ta mort 
deu qui est nostre bon confort 
destruist nostre mort en morant 
dont toz iors ert enfer plorant 
en resordant rapareilla 
nostre uie qui ne faldra 
bestes sont mult foles e sages 
des priuees et des saluages 
uos tenez por coart le leure 
e por fole tenez la cheure 
mes de la cheure neporquant 
auom essample connoissant 
buc a non le madle en romanz 
barbes ont longues et pendanz 
e cornes longues e agues 
e les pels durement uelues 
en granz monz meinent uolonters 
es plus halz e es plus pleners 
es ualees d entor se paissent 
e se norrissent e engraissent 
mult de clere uue sont 
quant sont la sus en som le mont 
mult ueient loing e halt e cler 
quant il ueient gent trespasser 
demeintenant por ueir sauront 
se ueneor ou errant sont 
ceste beste qui si cler ueit 
e qui de si loing aparceit 
son enemi qui mal li quert 
a l essample de deu afert 
car deu qui est sires del mont 
qui meint la sus el plus halt mont 
de loing esgarde e ueit e sent 
quantque font ca e la la gent 
tot ueit e sent come ueir sire 
quantque lem poet penser e dire 
ainz que el quoer seit conceu 
le penser a il coneu 
es eglises qui suef sont 
establies parmi cest mont 
est deu peuz et abreuez 
des almosnes des charitez 
que font li crestien feeil 
qui ont sa grace e son conseil 
quant nos por l amor deu paissom 
un poure ou quant le reuestom 
quant en chartre le uisitom 
en maladie ou en prison 
quant le pelerin herbergom 
qui n a ne bordel ne maison 
a deu le fesom purement 
qui le receit benignement 
car si com il meismes dit 
en l euangile ou est escrit 
quant tot le mont iuger uendra 
a cels de destre part dirra 
 uenez les benurez mon pere 
en sa meson e halte e clere 
qui apareillee uos fu 
ainz que home fust conceu 
quant nu e poure me ueistes 
donc me peustes et uestistes 
quant ieo oi sei uos m enbreuastes 
e en chartre me uisitastes 
por ceo en auez deseruie 
ioie de pardurable uie  
ceste bone parole orront 
cil qui de destre part serront 
cil de la senestre partie 
itel pramesse n orront mie 
ainceis orront tot le contraire 
deu lor dirra  gent demalaire 
alez el feu qui ne faldra 
mes pardurablement durra 
onc n eustes pite de mei 
quant ieo aueie feim e sei 
ne me uolsistes herberger 
ne doner beiure ne manger 
uisiter ne enseuelir 
ne mei chalcer ne reuestir  
donc dirront cil  sire merci 
quant uos ueismes nos issi  
deu respondra a la parsome 
 quant uos ueistes le poure home 
ou poure femme ou orphanin 
ou le mesaise pelerin 
qui por m amor quereit del ben 
e uos ne lui feistes ren 
donc me ueistes pain querant 
e poure pelerin errant 
por ceo irreiz el ual parfont 
ou sathan e ses angles sont 
cel leu uos est apareillé 
desque le mont fu comencé  
por deu seignors entendez ci 
que tantes feiz auez oi 
que l almosne esteint le pecche 
fetes donc ben al mesaise 
quant il por deu uos requerra 
oez comben ceo uos ualdra 
deu uos en metra a sa destre 
amont en la gloire celestre 
a la ioie qui ne faldra 
mes tot ades sanz fin durra 
e deu nos dont issi ourer 
que la puissom sanz fin regner 
hors de la peine e del pecche 
nos mette deus a saluete 
de l asne saluage dirrom 
le ueir que ia ne mentirom 
si com li liures nos aprent 
qui pas ne falt ne ne mesprent 
de mustrer essamples resnables 
e ueraies e delitables 
li liures n est mie d oisoses 
essamples i a delitoses 
ou il a mult riche mistere 
dont nos fesom la lettre clere 
que lem porra en descouert 
ueeir le mistere en apert 
es deserz d alfrique la grant 
troeue lem qui les uait querant 
ices asnes dont ieo uos cont 
si n i a si granz en tot le mont 
e si ne sont mie dantez 
es deserz e es bois ramez 
es ualees e es montaignes 
sont les haraz a granz compaignes 
en chescun haraz finement 
n a fors un madle sulement 
e cil les femeles mestreie 
e en la plaine e en l erbeie 
el haraz n a qu un estalon 
quant la femele a un foon 
si femele est femele seit 
mes si li peres aperceit 
qu il seit madles ne targe gaires 
qu il ne colpe ses genitaires 
od ses denz car il ne uoelt mie 
ieo quit que ceo seit gelosie 
que od ses membres tant creust 
que le haraz saillir peust 
quant li meis de marz est entré 
e uint e cinc iors sont passé 
donc rechane l asne saluage 
ou en la plaine ou el boscage 
le ior rechane doze feiz 
e la nuit doze ceo sachez 
donc seuent ben li paisant 
qui pres d iloeques sont manant 
que donc sont la nuit et le ior 
d un estat et d une longor 
por ceo que doze feiz s escrie 
des l eniornant desqu a complie 
doze feiz la nuit ensement 
conoissent il ueraiement 
que donc est l equinocte dreit 
en tel terme e en tel endreit 
iceste beste par dreiture 
porte del malfe la figure 
iob reconte qui ne ment mie 
que l asne saluage ne crie 
nule feiz si feim ne l aspreie 
altresi cil qui nos guerreie 
nostre enemi nostre aduersaire 
qui ne fine de nos mal faire 
por qui seint perre nos chastie 
que nos ne nos endormom mie 
mes que nos en ueillant orom 
car toz iors nos uet enuiron 
come lion por deuorer 
si sanz garde nos poet trouer 
quant il uit le poeple uenir 
en la lei deu e conuertir 
qui seeit en l ombre de mort 
e en tenebres sanz confort 
donc out doel e si rechana 
e uncor plus rechanera 
quant il uerra tote la gent 
uenir a deu comunement 
quant il uerra les sarrazins 
e les iueus qui sont frarins 
en la lei deu realier 
donc porra de feim baailler 
car sa uiande aura perdue 
qu il a si longuement eue 
quant il les uerra en la fei 
donc aura il e feim e sei 
alsi com li asnes rechane 
a mienuit e meriane 
a uint e quatre ores qui sont 
qui une nuit et un ior font 
aura le satan doel e ire 
quant uerra del mont tot l empire 
uenir en creance e en fei 
a iesu crist le uerai rei 
qui tot deit saluer e iuger 
donc aura grant doel l aduerser 
e cil doel ne faldra iames 
donc porra rechaner ades 
com cil qui toz iors remeindra 
en la dolor qui ne faldra 
de tel dolor deu nos defende 
e de noz trespas nos amende 
une altre beste est mult uileine 
de laidure e d ordure pleine 
c est le singe que uos ueez 
dont li halz homes font chertez 
le singe est laid e malostru 
souentes feiz l auez ueu 
ia seit ceo qu il seit laid deuant 
derere est trop mesauenant 
chef a mes de cue n a mie 
tot ades pense felonie 
quant la mere ses foons a 
cel que plus aime portera 
entre ses braz par deuant sei 
l altre dont el ne prent conrei 
par derere s aert a li 
e ambesdeus les porte issi 
ceste beste si com mei semble 
al diable afert e resemble 
li diables premerement 
out chef car al comencement 
fu angle el cel mes par enuie 
par orgoil e par presumpcie 
perdi le chef ceo est le ueir 
si chai en enfer le neir 
dont il iamais ne resordra 
mes sanz fin en dolor meindra 
al singe de ren ne m acort 
car il est tot maluais e ort 
plus de treis maneres en sont 
tels i a qui granz cues ont 
e plusors teste come chen 
des altres singes sauom ben 
qui habitent ci entre nos 
qu il sont mult melancolios 
tant que dure le creissant 
sont il mult heité e ioiant 
mes puisque al decurs atorne 
si sont dolenz tristes e morne 
or uos conterom d une oisele 
qui mult par est corteise e bele 
e mult sage e ben entendable 
toz iors est en ewe manable 
en ces estans ades soiorne 
enmi l ewe son ni atorne 
ou entre perres de la mer 
ou nul hom ne poet habiter 
toz iors meint assiduelment 
en une place sulement 
nule feiz ne s en quert moueir 
car tot i a son estoueir 
e neporquant quant ele sent 
que estre deit alcun torment 
donc s en uet a un gue baigner 
e deduire e esbaneier 
puis s en reuent a sa maison 
toz iors mangue bon peisson 
de nule caroigne ne uit 
e sachez que la lettre dit 
que sa char est de tele manere 
com d un leure de bruere 
icest oisel c en est la some 
signefie le bon prodhome 
qui en seinte eglise demore 
e iloec ueille e prie e ore 
e uit del pain cotidien 
a guise de bon crestien 
ceo est de la parole deu 
que il retent e met en leu 
son cors mangue e son sanc beit 
dignement le garde e receit 
en ben maint desiqu en la fin 
come bon crestien e fin 
ne uet pas sus e ius folant 
ne as uiandes aerdant 
qui font l alme a dolor perir 
por le cors a aise seruir 
en seinte eglise maint ades 
en ioie en amor e pes 
c est la bone uiande e pure 
qui l alme garde e asseure 
e plus est dolce e sauoree 
que n est nul mel ne nule ree 
oez que le psalmistre dit 
daui qui le psalter escrit 
plus me sont dolz tes parlemenz 
a mes ioes e a mes denz 
bels sire deus qui mainz el cel 
que n est la ree ne le mel 
seignors por deu le rei de gloire 
mettez en oes e en memoire 
ces essamples que uos oez 
en seinte eglise demorez 
en bone fei e en creance 
en charite en esperance 
si uos perseuerez en ben 
que uos serreiz a la fin sals 
come bon crestien leals 
n auez mere fors seinte eglise 
qui par amor e par franchise 
uos amoneste e uos chastie 
que uos maignez en bone uie 
la beste qui a non panthere 
en dreit romanz loue ceruere 
deit ben ci estre amenteue 
onques sa per ne fu ueue 
ne plus dolce ne plus sueue 
car ele est blanche e ynde e bleue 
e ialne e uerte e russe e bise 
e coloree en meinte guise 
totes bestes comunement 
fors le dragon tant sulement 
aiment toz dis sa compaignie 
mes cil la het tote sa uie 
quant ceste beste est saolee 
ou en montaigne ou en ualee 
de bones uiandes plusors 
nule beste ne quert meillors 
en sa fosse s en entre e se pose 
desqu al terz ior dort e repose 
al terz ior quant ele est leuee 
e de sa fosse fors alee 
donc iette un grant mugissement 
qu oem la poet oir clerement 
par trestot le pais entor 
donc ist une si bone odor 
de sa boche por uerite 
qu en tote la ueisinete 
n a nule beste qui se tenge 
que demaneis a li ne uenge 
a li uenent totes ensemble 
por l odor qui bone lor semble 
e totes siuent la panthere 
mes li dragons se tret arere 
si tost com il la uoiz entent 
e la dolcor de l odor sent 
ne la poet longuement soffrir 
ainz l estoet a terre flatir 
e enfuir sei el parfont 
qu il ne s en poet por tot le mont 
en nule guise plus moueir 
iloec le couent remaneir 
em ceste beste sanz dotance 
a mult bele signefiance 
panthere dit qui dreit l entent 
tant come beste qui tot prent 
e signefie sanz error 
iesu crist nostre salueor 
qui par grant humilite 
uesti nostre charnalite 
e traist tot le secle a sei 
por nos soffri e feim e sei 
e mort en croiz fu al derein 
com uerais deus e souerein 
al terz ior de mort releua 
e tot le monde gaaigna 
il meismes out dit auant 
quant el monde alout preechant 
 quant de terre eshalcé serrai 
totes choses a mei trarrai  
aillors redit la lettre tant 
que iesu crist en halt montant 
mena nostre chaitiuete 
e as homes a dons doné 
e uns altres prophetes dist 
de nostre seignor iesu crist 
 ieo sui en la iudas maison 
la seignorie e le lion 
en la maison efrem panthere  
issi est en meinte manere 
nostre salueor figureé 
car il a a sei apelé 
gent paene e gent iudaisme 
qui creient une lei meisme 
salomon dit en sa sentence 
que crist est de deu sapience 
un esperit multipliable 
sotil mouant e entendable 
certeins uerais sor tote ren 
suef e net e amant ben 
plein de pite e amiable 
assuer e ferm e estable 
qui nul ben ne destorbe a faire 
dolz e leals e debonaire 
qui tot esgarde e qui tot ueit 
e par qui toz li mons esteit 
seint pol nos redit en un leu 
 crist est la sapience deu  
por la panthere qui est bele 
redist daui altre nouele 
quant de la belte crist parla 
el uers 
de la beste qui suef est 
rauom nos l essample tot prest 
sor deu fert la suauite 
ysaias por uerite 
dist la prophecie  por quei 
fille syon esiois tei 
ton rei uendra suef e dolz 
qui n est mie fels ne estolz  
la beste qui est replenie 
e puis repose signefie 
iesu crist nostre salueor 
qui a iudas le beiseor 
se laissa e liurer e uendre 
e as iueus lier e prendre 
batre bender e escopir 
e tormenter e escharnir 
quant il fu saols des laidures 
des tormenz e des bateures 
en la seinte croiz s endormi 
puis demora tresqu al terz di 
el cher sepulcre glorios 
donc ala briser a estros 
enfer e lia le dragon 
qui teneit sa gent en prison 
e quant il fu de mort resors 
tant issirent bones odors 
de sa parole e de son non 
e tant en ala loing le son 
tant s espandi sa bone odor 
que toz li monz en fu meillor 
l odor del resuscitement 
odora si tres dolcement 
que toz li monz esteit gariz 
qui deuant ceo esteit periz 
l odor de l incarnation 
de sa mort de sa passion 
si le resordement ne fust 
ia nul mester ne nos eust 
tot fu el resuscitement 
acompli nostre saluement 
donc dist nostre seignor iesu 
qu il aueit le monde ueincu 
e que grant ioie en feissom 
e dist si come nos lisom 
 bel pere ieo ai ben gardé 
ceo que tu m aueies liuré 
si qu onques nul sul n en perdi 
fors celui qui par dreit peri  
ces moz dist il ne dotez pas 
por le maleure iudas 
a ses desciples s aparut 
e a thomas qui le mescrut 
mustra les leus ceo dit la lettre 
es li fiot uncr son dei mettre 
ou les clous aueient esté 
puis dist quant furent aiusté 
trestuit ensemble li apostre 
 ieo uois a mon pere e al uostre 
e quant a lui uenu serrai 
l esperite uos enuerrai 
qui uos enseignera trestot 
que uos deuez faire de bot  
icestes paroles lor dist 
ben auerra ceo qu il pramist 
seignors por deu le uerai rei 
car pensom e pernom conrei 
coment nos e en quel manere 
siurom la ueraie panthere 
por deu e por la uraie croiz 
oiom sa parole e sa uoiz 
car de sa boche ist une odor 
onque hom ne senti meillor 
plus sont dolz ses comandemenz 
qu aromates ne oignemenz 
si ses comandemenz fesom 
riche en serra le gueredon 
deu nos merra en son pales 
en la bele cite de pes 
en ierusalem la celestre 
el halt mont ou tant fet bel estre 
ou iames nul ne serra triste 
donc porrom dire od le psalmiste 
 cite de deu glorios diz 
sont de tei contez e escriz  
issi com nos oi l auom 
en tel manere le ueom 
en tel guise l auom ueu 
en la cit al rei de uertu 
seignors entendez cest sermon 
ne semblez mie le dragon 
qui ne poet la dolcor soffrir 
ne la parole deu oir 
c est le maluais home por ueir 
qui ne poet mie remaneir 
en place ou len espant l odor 
de la parole al salueor 
en muster ou en cimetire 
ou il oie bon sermon dire 
n i poet arester ne atendre 
einz dit qu il ua aillors entendre 
la bone odor est fes e some 
al dragon e al malues home 
mes dreiz est que nos uos diom 
de la faiture del dragon 
de totes les bestes rampanz 
est li dragons tot li plus granz 
le dreit dragon si est troué 
en ethiope le regne 
boche a petite e grant le cors 
en l air reluist com fins ors 
longue a la cue e creste grant 
grant ennui fet a l olifant 
car od sa cue le debat 
par les iambes si qu il l abat 
ne porte pas uenim de mort 
mes durement est grant e fort 
e od sa cue discipline 
tot ceo qu i a en sa saisine 
ne fet mie grant nuisement 
fors od sa cue sulement 
hui mes uos uolom reconter 
d une grant merueille de mer 
en mer sont li peisson diuers 
com en la terre sont les uers 
e li oisel amont en l air 
li un sont blanc li altre uair 
li un neir e li altre bis 
alsi en mer ieo l uos pleuis 
sont li peisson diuersement 
mes lem ne poet mie ensement 
de cels les natures saueir 
com lem poet des bestes por ueir 
en la mer qui est grant e pleine 
est l esturgon e la baleine 
e le turbot e le porpeis 
e un grant qui a non graspeis 
mes un mustre i a merueillos 
trop culuert e trop perillos 
cetus a non selonc latin 
as mariners est mal ueisin 
altretel est come sablon 
la creste de son dos en som 
quant il se leue en cele mer 
cil qui par la soelent sigler 
quident ben que une isle seit 
mes esperance les deceit 
por la grandor qui est en lui 
iloeques uenent a refui 
por la tormente qui les chace 
estre quident en bone place 
lor ancres gettent e lor pont 
lor manger quisent lor feu font 
e por lor nef ben atacher 
font grant pels el sablon ficher 
qui semble terre a lor auis 
puis font lor feu ieo l uos pleuis 
quant le mustre la chalor sent 
del feu qui desus lui s esprent 
donc se plonge par grant rador 
aual en la grant parfondor 
e fet od sei la nef plonger 
e tote la gent periller 
tot altresi sont deceuz 
les chaitis dolenz mescreuz 
qui el diable ont lor fiance 
e font delai e demorance 
es ouraignes que pecche uoelt 
dont la chaitiue alme se doelt 
la ou il meins se donent garde 
uent li leres que mals feus arde 
quant ben les sent a sei aers 
od els se plonge tot enuers 
dreit en enfer el plus parfont 
cil sont periz qui la enz uont 
icest peisson quant feim le prent 
bee la gule durement 
donc ist de sa boche une odor 
qui mult est de bone sauor 
cele part uenent de randon 
meintenant li petit peisson 
si se lancent a mult grande fule 
trestuit ensemble enmi sa gule 
por l odor qui bone lor semble 
e cil clot ses ioes ensemble 
quant il sent ben sa gule pleine 
toz les transglotte a une aleine 
en sa pance qui est si lee 
come serreit une ualee 
li diables fet ensement 
sa gule bee durement 
uers la gent de petite fei 
tant qu il les a atret a sei 
car cil qui petite fei ont 
e de feble creance sont 
sont mult leger a acrocher 
de celui qui les set ascher 
il lor fet un aaschement 
qui primes oelt mult dolcement 
com est d alcun charnel delit 
de bele femme aueir en lit 
de ben beiure de ben manger 
ou de richesce coueiter 
qui primes oelt mult dolcement 
mes puis define amerement 
quant de ceo les a aaschez 
tant qu il les sent ben acrochez 
bee la gule si s transglot 
ia n ert saol tant par est glot 
li grant peisson se gardent ben 
que il ne lor mesfet de ren 
e sauez uos qui li grant sont 
les bons qui bone creance ont 
qui ades sont ferm e estable 
en deu le pere esperitable 
en cels qui lui ont en memoire 
n aura ia diable uictoire 
mes li dolent li mescreant 
qui uont en la fei deu dotant 
e sont en creance petiz 
cist corent apres les deliz 
e li diables qui s deceit 
bee la gule si s receit 
mes damnedeu l omnipotent 
nos mette en le soen saluement 
e en sa grant ioie nos meine 
gariz de pecche e de peine 
plaist mei que des hui mes uos die 
d un oisel ou mult a boisdie 
c est la perdriz que nos ueom 
que nos si uolenters mangom 
si n est pas nette neporquant 
ainz est e orde e mesfesant 
e si a un mult maluais point 
car madles od madle se ioint 
itant est ardant lor luxure 
qu il oblient dreite nature 
la perdriz est mult traitresse 
car a guise de larronesse 
emble e coue les altrui oes 
mes li pulcin ne li ont oes 
por le larrecin qu ele en fait 
or entendez coment ceo uait 
quant les altrui oes a couez 
e les pulcinez aleuez 
tantost com il ueient e uont 
e que aperceuz se sont 
quant il oent crier lor mere 
od sa uoiz qui n est mie clere 
de cele part aler s angoissent 
car par nature la conoissent 
en ben l entendent par le cri 
cele lessent qui les norri 
a lor dreite mere s en uenent 
e tot ades a li se tenent 
la false mere remeint sule 
par son tripot e par sa bule 
pert la meite de son eage 
se ne se tent mie por sage 
de sa peine que ele a mise 
longuement en altrui seruise 
car donc ueit que tot son trauail 
ne li a pas ualu un ail 
seignors ci a essample bele 
qui tot le quoer me renouele 
altresi come la perdriz 
qui altrui enfanz a norriz 
e puis al daerrein les pert 
auent il trestot en apert 
al diable ben est raison 
quant il la generacion 
de deu nostre souerein pere 
emble e norrist come fel lere 
en maluestez en leccheries 
en luxures en beueries 
si en quide faire ses fiz 
quant longuement les a norriz 
e il oent la uoiz lor pere 
en l eglise lor dreite mere 
donc seuent que trai les a 
car a lor pere les embla 
mes puisque sa parole entendent 
a lui uenent a lui se rendent 
e il les receit e norrist 
soz ses eles les garantist 
seignors par fei ceo n est pas dote 
ia n ert en si maluaise rote 
nul peccheor dolent chaitif 
se tant com il est sein e uif 
se uoelt retraire e repentir 
qu il ne puist a deu uenir 
seinte eglise le receura 
soz ses eles le defendra 
quant a li uendra a garant 
e li angle sont plus ioiant 
d un peccheor qui merci crie 
e se repent de sa folie 
si com testimonie l escriz 
que de nonante noef esliz 
qui n ont mester de penitance 
ceo dit la lettre sanz dotance 
de la belette est grant merueille 
car ele enfante par l oreille 
e parmi la boche receit 
la semence dont el conceit 
del madle quant il li aproche 
prent la semence par la boche 
qui dedenz son uentre norrist 
e parmi l oreille s en ist 
ceste petite beste mue 
porte ses chaels e remue 
souentes feiz de leu en leu 
ne tent mie une place en feu 
les serpenz e les sorriz het 
de la les chace ou el les set 
sont cil fols qui uont affermant 
que ele receit e espant 
la semence parmi l oie 
seurement ceo n a mie 
a ceste sont aparagez 
plusors qui sont acoragez 
de ben ourir de deu seruir 
de la parole deu oir 
corios sont mult i entendent 
en lor corage a deu se rendent 
e comencent a ben ourer 
a deu seruir e a amer 
mes en petit d ore recreient 
e ceo qu il ont oi mescreient 
si ne sont mie obedienz 
a faire ses comandemenz 
com il aueient einz pramis 
al serpent qui a non aspis 
resont a comparer tels i a 
si uos dirrai quel costume a 
cele serpent dont ieo uos di 
neporquant onques ne la ui 
mes ceo est uerite prouee 
quant el creint estre enchantee 
par l enchanteor qu ele creint 
l une de ses oreilles preint 
a la terre mult durement 
e od sa cue finement 
estope l altre oreille si 
que de li ne poet estre oi 
l enchanteor en nule guise 
de tel manere est sa cointise 
d altretele manere sont 
les riches homes de cest mont 
tot sont encombrez e chargez 
de richesces e de pecchez 
quant il oient de deu parler 
l oreille n i poent torner 
par richesces sont assordez 
e par coueitise assorbez 
qu il n oient ne ne ueient gote 
toz iors tenent maluaise rote 
l euangile meisme afiche 
plus gref chose est a home riche 
en la gloire del cel entrer 
que de faire un cameil passer 
par le chaas d une aguillette 
qui seit estreite e petitette 
maldite seit cele richesce 
qui l alme meine en tel destresce 
en la peine qui toz iors dure 
en la furnaise e en l ardure 
de la puor qui toz iors art 
richesces sont de male part 
car a grant trauail sont conquises 
e a grant poor sont porsises 
e a grant dolor sont guerpies 
e perdues e departies 
por ceo fist ben iadis un sage 
qui mult aueit tot son eage 
a ses richesces entendu 
tant que la memoire out perdu 
de deu seruir e honorer 
un ior se prist a porpenser 
esgarrez fu que il fereit 
se il a ses uignes irreit 
ou a ses falceors as prez 
durement esteit esgarrez 
de ses bestes qui se moreient 
de ses nes qui par mer coreient 
de ses molins ert en porpens 
qu il eussent ewe toz tens 
donc lui ueneient messager 
que la porreit tant gaaigner 
altres messagers reueneient 
qui altres noueles diseient 
de ceo qui tant perdu aueit 
que nuls le nombre n en saueit 
la ou il ert en tel destresce 
regarde amont e les elz dresce 
uers deu qui tot le mont forma 
e de sa richesce pensa 
qui lui aueit fet oblier 
ceo que il deust plus amer 
e tant i aueit mis son quoer 
qu il ne s en poeit a nul foer 
desuoluper ne departir 
ne honoreement eissir 
donc se porpensa mult estreit 
que tot ensemble guerpireit 
ses pecunes e son tresor 
uendi tot si acheta or 
quanqu il out en or aiusta 
en une masse l assembla 
com une moele de molin 
quant il out tot uendu enfin 
que ren n i out remes a uendre 
dont lem peust un dener prendre 
toz ses dras uendi a deuise 
fors ses braies e sa chemise 
que plus a uendre n i laissa 
son or deuant sei roulla 
quant il out trestot assemblé 
e il l out issi atorné 
qu od une chaene le tint 
onc ne fina desiqu il uint 
sor une roche lez la mer 
lors comenca floz a monter 
quant il fu tot rasez e pleins 
cil empeinst od pez e od meins 
son or es greignors parfondesces 
puis si a dit  alez richesces 
a mil e cinquante diables 
ne serreiz mes od mei manables 
car uos me quidastes neier 
mes ieo uos neiera premer 
maldit seit tot le uostre acost 
qui en uos a son quoer repost 
ne poet bone ueie tenir 
n a la halte ioie uenir 
seignors por deu l omnipotent 
ne semblez mie la serpent 
qui ses oreilles clot e serre 
od sa cue encontre la terre 
qu ele n oie l enchanteor 
quant la parole al salueor 
orreiz ne uos estopez mie 
ne la ueue ne l oie 
aspis creint mult l enchantement 
de son lignage i a grantment 
dipsas en est la felonesse 
qui mult est male traitresse 
si tost com a un home mors 
d angoisse de sei moert le cors 
une altre en i a prialis 
qui est de la lignee aspis 
qui en dormant la gent occit 
si com le bestiaire dit 
la reine cleopatras 
qui tant cremeit de mort le pas 
en mist od sei une poignant 
si morut si com en dormant 
altre en i a qui mult est fere 
e de perillose manere 
come dreit sanc est sa color 
si point de si fere uigor 
home ou femme e tant li greue 
que chescune ueine li creue 
si seigne tant com seigner poet 
apres le sanc morir l estoet 
uncor i a une plus male 
qui mult a uenim en sa male 
ceo qui ele point ia ne garist 
car le cors meintenant porrist 
e chet tot en puldre e en cendre 
l alme li couent tantost rendre 
de l ostrice ne larrai mie 
que de sa nature ne uos die 
c est une oisele merueillose 
qui par nature est obliose 
assida l apelent ebreu 
e camelon a non en greu 
itels pez a come cameil 
de sa nature m esmerueil 
car plumes a e eles granz 
e si n est nule feiz uolanz 
en la saison que ele pont 
enz el sablon ses oes repont 
e la les guerpist e oblie 
e sachez qu ele ne pont mie 
fors entor ioin en tens d este 
quant el son terme a esgardé 
e ele ueit el cel leuer 
une esteile qui raie cler 
quel esteile uigille a non 
donques pont en cele saison 
e el sablon ses oes enfue 
que plus n es coue ne remue 
a ses oes ne retorne mes 
dreit a l esteile muse ades 
e ses oes oblie e guerpist 
mes deus qui tot le monde fist 
li aide par tel deuise 
que el sablon e en la lise 
par l air qui est dolz e serein 
e le tens al seir e al mein 
suef e de bone manere 
dedenz la moiste sablonere 
germent li oef e pulcins font 
c est un des miracles del mont 
iceste oisele signefie 
le prodhome de seinte uie 
qui lest les choses terrienes 
e se prent as celestienes 
de ceste qui ses oes oblie 
dist le prophete ieremie 
que ele esteit de si grant sens 
que conoisseit el cel son tens 
quant li oisel guerpist arere 
s engendreure en la puldrere 
por ceo que al cel apartent 
sire deus por quei ne souent 
a home que deu fist resnable 
e conoissant e entendable 
d oblier les choses terrestres 
por aueir les ioies celestres 
ne poet mie a deu paruenir 
qui ne uoelt lesser e guerpir 
les falses ioies de cest mont 
ia n ateindra al cel amont 
nostre sire meismes dit 
e en l euangile est escrit 
 qui plus de mei aime son pere 
son fiz ou sa soer ou sa mere 
n est pas digne de mei aueir  
issi dist deus issi est ueir 
or uos dirrom d un altre oisel 
qui mult par est corteis e bel 
e mult aime e mult est amé 
le plus soiorne en bois ramé 
c est la turtre dont nos parlom 
qui tant aime son compaignon 
la femele al madle s assemble 
toz iors sont dui e dui ensemble 
ou en montaigne ou en desert 
e si par auenture pert 
la femele son compaignon 
iames puis en nule saison 
n ert ore qu ele ne s en doille 
iames sor uerdor ne sor foille 
qu el puisse ne s asserra 
toz iors son pareil atendra 
saueir se il retornereit 
a altre ne s aiustereit 
por ren qui peust auenir 
tant lui uoelt lealte tenir 
quant ceste meintent chastete 
e se garde tot son ae 
en lealte uers son pareil 
d ome e de femme m esmerueil 
qui chastete a deu pramet 
e puis apres son uou malmet 
mult i a de gent uileine 
qui n aiment pas d amor certeine 
si come fet la turturele 
qui ses amors ne renouele 
aillors qu a son premer ami 
iames ne l mettra en obli 
e se cil moert d altre n a cure 
ne sont mie de tel nature 
plusors gens qui el secle sont 
car ia a un ne se tendront 
espos ne espose a son per 
quant l un uent de l altre enterrer 
ainz que mangé ait deus repaz 
uoelt altre aueir entre ses braz 
la turtre ne fet mie issi 
toz iors esgarde a son ami 
toz iors atent qu il reuenge 
e que compaignie li tenge 
la turtre qui ben i esgarde 
que chaste e nette ades se garde 
nos signefie seinte eglise 
si uos dirrai par quel deuise 
quant seinte eglise uit lier 
batre e pendre e crucifier 
iesu crist son leal espos 
mult en out le quoer angoissos 
toz iors s est puis a lui tenue 
ne se uolt faire a altre drue 
ne ioindre ne acompaigner 
a lui est tot son desirer 
toz iors se tent a son pareil 
iesu crist son leal feeil 
quant l auctor qui rima cest liure 
deueit ici entor escriure 
mult esteit tristes e dolanz 
car ia aueit esté deus anz 
seinte eglise si dolerose 
e si mate e si poorose 
que meint quidouent par folie 
que son espos l eust guerpie 
car el n osout le chef leuer 
poi i entrout gent por orer 
en tote l isle d engleterre 
mult ert la dame en dure guerre 
par tot le realme a cel ior 
e en peril e en dolor 
car si enfant demeinement 
l moueient torneiement 
li plus de la cheualerie 
plus qu en une mahomerie 
n i entrassent a cel termine 
mult esteit en grant discipline 
e tornee en chaitiueison 
n aueit mes gent si petit non 
en tote bretaigne la grant 
qui ne fust fals e mescreant 
por l aueir qu il gaaignouent 
de l eglise que il gardouent 
erent li plus halt a deuise 
contre la pais de seinte eglise 
par roistie e par manace 
guerreiant e deu e sa grace 
ne deuom mettre en obliance 
le dit ne la signefiance 
del cerf qui estrangement oeure 
quant il mangue la coloeure 
ceo est quant il est enueillez 
puis est tot seins e refreschiz 
quant uel e endeble se sent 
si uet querre tot belement 
la fosse ou la coloeure dort 
qui mult le creint e het de mort 
la lettre nos testemonie 
qu il a d ewe la boche emplie 
a l entree del croes l espant 
e la coloeure meintenant 
s en ist que remaindre n i poet 
car des narilles al cerf moet 
e de sa boche ist une aleine 
que par force l en ameine 
tot hors s en ist beant la gule 
e li cers l occit e defule 
altresi fist nostre seignor 
iesu crist nostre salueor 
quant les portes d enfer brisa 
e le diable defula 
en lui sorst la clere fonteine 
qui est de sapience pleine 
dont diables ne poet soffrir 
la parole ne sustenir 
quant par terre alout preechant 
e come uerais deus ourant 
un diable en un home entrout 
qui durement le tormentout 
e quant nostre sire uint la 
li diables li demanda 
 fiz deu por quei uenis si tost 
por tormenter nos e nostre ost  
ceste parole en oiant dist 
e nostre sire li enquist 
non pas por ceo qu il ne seust 
quel non cil diables eust 
e cil respondi legion 
mil somes qui de ceo seruom 
donc prierent iesu meisme 
qu il n es enueiast en abisme 
mes s il d iloeques les getast 
que en un folc les enueiast 
de pors qui pres d iloec esteient 
en un plesseiz ou il pesseient 
nostre sire lor dist alez 
atant sont cil es pors entrez 
deus millers en i aueit ben 
qui puis n orent mester a ren 
mes dreit a la mer s auancerent 
e en milleu se trebucherent 
seignors de ceo n estoet doter 
diables ne poet escoter 
la parole nostre seignor 
qu il nen ait torment e dolor 
l apostre dit ueraiement 
que nostre sire al finement 
le felon diable occira 
par la parole qui istra 
de sa boche beneuree 
ceo est ben chose asseuree 
li cers si com ieo uos ai dit 
se reforme e longuement uit 
del son del frestel s esmerueille 
quant il a susleué l oreille 
si oit cler e quant il l abesse 
si uos di que l oie cesse 
al bosoing poet ben trespasser 
un grant fluiue ou braz de mer 
es montaignes meint uolonters 
ceo sont les leus qu il a plus chers 
par les monz entendre deuom 
les prophetes de grant renom 
qui l auenement deu conurent 
e les apostles qui od lui furent 
e par le cerf deuom entendre 
cels qui a deu se uoelent rendre 
car il troeuent en la montaigne 
qui saluacion lor enseigne 
si come le psalmistre dit 
en un psalme qui est petit 
 es monz  fet il  leuai mes elz 
aie en oi si m en fu melz 
la salamandre est une beste 
qui de la cue e de la teste 
e del cors resemble lesarde 
si n a poor que nul feu l arde 
del feu ne dote la chalor 
mult est de diuerse color 
si en feu uent par auenture 
li feus esteindra a dreiture 
ia ne serra si alumez 
qu il ne seit tost tot aquassez 
uenim porte de tel uertu 
que mult tost a home abatu 
e si fereit grant destorber 
s ele montout en un pomer 
les pommes enuenime issi 
qui en mangue il est fini 
e si en un grant puiz chaeit 
tote l ewe enuenimereit 
que nul hom n en beureit sanz mort 
tant est le uenim de li fort 
iceste beste signefie 
le prodhome de seinte uie 
qui tant est de parfite fei 
que il esteint enuiron sei 
le feu e l ardor de luxure 
e des uices la grant ardure 
ne quidez pas que ie uos mente 
le feu qui les almes tormente 
ne poet aueir uers cels uigor 
qui ben seruent nostre seignor 
de bone fei parfitement 
ne crement nul embrasement 
que diable lor puisse faire 
qui tant est fel e deputaire 
en feu furent ananias 
misael e azarias 
onques de ren malmis n i furent 
por ceo qu en bone fei esturent 
seignors ceo n est nule dotance 
par fei e par bone creance 
poet lem ueintre seurement 
tote manere de torment 
la lettre nos testemonie 
si est escrit en ysaie 
que par fei ont trestuit li seint 
pecche uencu e feu esteint 
qui si bone creance aureit 
e ferme fei com il deureit 
les monz fereit par comander 
de leus en altres remuer 
certes qui est leel en fei 
mult a riche uertu en sei 
totes ueies al desus uent 
qui fei e charite meintent 
mes si il charite n aueit 
nule uertu ne li ualdreit 
seint pol nos dit que ne ualt ren 
almosne ne nul altre ben 
ne creance ne lealte 
si ouoeques n est charite 
entre toz les altres oisels 
est li coloms corteis e bels 
e en bone signefiance 
seinz espiriz en sa semblance 
descendi al baptizement 
de iesu crist ueraiement 
e meinte feiz est auenu 
que en sa semblance est uenu 
seint espirit por conforter 
cels que oem soleit tormenter 
por faire lor cel deu guerpir 
qui tot poet saluer e garir 
iadis chescun an soleit lem 
en la cit de ierusalem 
la ueille de pasche ueeir 
un colom blanc uenir por ueir 
qui aportout le feu nouel 
en colom a mult dolz oisel 
e sanz fel e sanz amertume 
si a une bele costume 
car en baisant s entracompaignent 
que en baisant d amor espraignent 
quant il sont enz el colomber 
deus cenz ou treis ou un miller 
un en i a qui mult est proz 
quant il se moet si moeuent toz 
cil les meine de totes parz 
es montaignes e es essarz 
e es pleins chams e es arez 
es gaignages e es semez 
e quant il troeue les saluages 
il est tant ueziez e sages 
qu il les trait a son colomber 
issi lor fet le bois lesser 
e la saluagesce oblier 
e od lui les fet conuerser 
icest oisel nos signefie 
iesu qui tot a en baillie 
qui tot gouerne e qui tot fait 
e qui de totes parz atrait 
les coloms a son colomber 
e le champestre e le ramer 
son colomber est seinte eglise 
ou il atrait a son seruise 
par bone predication 
nos qui saluages esteiom 
de sarrazins e de paens 
a fet souent bons crestiens 
e fera uers le finement 
tote la gent comunement 
assembler en la fei comune 
donc uendront les deus leis a une 
car la lei qui esteit saluage 
serra remise en dreit ueiage 
deus est esperitals coloms 
bons est e bels e lez e lons 
e ses eles si larges sont 
que acoeurent trestot le mont 
la ueie que il nos enseigne 
deuom aler nuls ne s en feigne 
si ceo fesom seurement 
toz nos merra a saluement 
uos ne deuez esperer mie 
que moyses ne ysaie 
ne prophete ne messager 
que onques deus eust tant cher 
nos meist a saluacion 
mes cil par s incarnacion 
qui del halt pere descendi 
salu e uie nos rendi 
deu qui uoleit humein lignage 
raeindre e oster de seruage 
e assembler en seinte eglise 
enueia ainz en meinte guise 
ca ius en terre preecher 
meint prophete meint messager 
ou li seinz esperiz parlout 
e en meinte guise prechout 
coment nostre sire uendreit 
saluer le mont qui perisseit 
uncor auom assez a dire 
des coloms e de lor matire 
un arbre a en ynde la grant 
bel e foillu e ombreiant 
fruit porte bon e dolz e cher 
e si uos os ben aficher 
si com la lettre le m aprent 
que grant est l ombre que il rent 
bels est dedenz e enuiron 
e si dient que il a non 
paradixion en gregeis 
ceo sone altretant en franceis 
come dire enuiron la destre 
soz cel arbre fet mult bel estre 
la dedanz maignent e habitent 
coloms qui forment se delitent 
car il sont del fruit saolez 
e desoz l ombre reposez 
ia d iloec n es estoet moueir 
por aueir tot lor estoueir 
un dragon a en cel pais 
qui as coloms est enemis 
car il les mangue e deuore 
mes cil qui soz l arbre demore 
e desoz l ombre ades se tent 
de ren ne l dote ne ne l creint 
li colom qui conoissent ben 
que cil les het sor tote ren 
se tenent soz l arbre toz dis 
si n est alcuns fols e iolis 
qui d iloeques ist folement 
quant il s en ist tost s en repent 
le dragon crement les coloms 
e altretant creint li dragons 
d aprismer a l arbre e a l ombre 
nule feiz les coloms n encombre 
s il n es troeue de l ombre eissuz 
se il les troeue si sont perduz 
car il est toz dis en agait 
quant cel arbre son ombre fait 
en la partie deuers destre 
donc est li dragons a senestre 
quant l ombre uers senestre torne 
li dragons a destre retorne 
il ne porreit l ombre soffrir 
qu errant ne l esteust morir 
les coloms qui sont proz e sage 
se tenent ades soz l ombrage 
de l arbre que lor aduersaire 
ne lor puist nul ennui faire 
mes s alcuns folement s esmoet 
icil le prent qui faire le poet 
ignelement l a deuoré 
car mult li semble sauoré 
nos crestiens qui ben sauom 
qui est cel arbre e com a non 
nos deuriom toz iors tenir 
desoz l ombre e a lui uenir 
car d iloec moet tot nostre ben 
de male chose n i a ren 
c est nostre pere omnipotent 
qui son ombre e ses reims estent 
sor toz cels qui uenent a lui 
por aueir garant e refui 
le fruit de l arbre signefie 
iesu le fiz seinte marie 
ceo est le fruit qui nos gari 
quant esteiom mort e peri 
par le fruit que adam gusta 
de ioie nos deserita 
le fiz deu qui gusta le fel 
nos rendi la ioie del cel 
li fruiz de l arbre nos trahi 
li fiz deu nos reinst e gari 
qui el fust pendre se lessa 
l aisil but e le fel manga 
or deuom ben entendre tuit 
quel est l arbre quel est le fruit 
l arbre est pere le fruit est fiz 
e l ombre est li seinz esperiz 
si com l angle dist a marie 
la seinte reine florie 
 li seinz esperiz soruendra 
en tei en qui s aombera 
la uertu del tres halt seignor 
de tei nestra le salueor  
en l arbre deuom sanz mesprendre 
la persone del pere entendre 
el fruit la persone del fiz 
la terce est li seinz esperiz 
qui de l un e de l altre uent 
issi creire le nos couent 
si nos almes uolom saluer 
si hors de ceo nos poet trouer 
li mals dragons qui nos defie 
meintenant nos toldra la uie 
seignors de ceo nos porpensom 
desoz cest arbre nos tenom 
car nos somes del fruit peuz 
e de l ombre ben defenduz 
que ia n aprismera a nos 
le felon dragon enuios 
tenom nos dedenz seinte eglise 
en bone fei en deu seruise 
si hors de la creance issom 
nos serrom liurez al dragon 
qui n atent fors que hors s en isse 
le fol dolent qu il le saisisse 
de ceo seiom seurs e fiz 
si el non del pere e del fiz 
e del seint espir nos tenom 
en la seinte religion 
que seinte eglise nos enseigne 
e al dolz cri e a l enseigne 
de la seinte croiz aoree 
nostre uie ert beneuree 
e sachez ben qui ceo ne creit 
qu uns deus en treis persones seit 
qui tot crea e qui tot fist 
il est de la gent antecrist 
nos somes li colom feeil 
qui de la grace e del conseil 
nostre seignor uiure porrom 
tant com soz l arbre nos tendrom 
iesus meismes nostre sire 
nos amoneste en l euangire 
dont nos ben creire le deuom 
 seiom simples come colom 
e si sages come serpent  
e quels est or l entendement 
de ceste parole couerte 
ieo la uos mosterai aperte 
c est a dire que nos seiom 
si simples que nos n engignom 
uers nostre proisme felonie 
e si sages que la boisdie 
ne l agait de nostre aduersaire 
ne nos puist en nul leu mal faire 
seignors por le haltisme rei 
a seinte eglise e a la fei 
demorom e parseuerom 
car en la fin salf en serrom 
uncor m estoet que uos deuis 
des coloms qui sont blans e bis 
li un ont color aerine 
e li altre l ont stephanine 
li un sont uair li altre ros 
li un uermail li un cendros 
e des coloms i a plusors 
qui ont trestotes ces colors 
cil qui est en color diuers 
ceo me dit ma lettre e mon uers 
demostre la diuersete 
des prophetes por uerite 
des doze qui diuersement 
anoncerent l auenement 
nostre seignor mes neporquant 
trestuit sont a un acordant 
qui de chescun saureit entendre 
les paroles e raison rendre 
mes il couendreit en la lettre 
dreite interpretacion mettre 
el colom qui resemble cendre 
deuom certeinement entendre 
le corteis prophete ionas 
ceo ne deuez mescreire pas 
qui en haire e en cendre ala 
as niniuens e preecha 
nostre seignor come leals 
al people mescreant e fals 
e deu l en rendi gueredon 
quant il el uentre del peisson 
le salua e gari de mort 
e puis le mena a bon port 
li coloms qui a l air resemble 
signefie si com mei semble 
le prophete qui fu raui 
c est elias dont ieo uos di 
que nos quidom uncor en uie 
e li blans coloms signefie 
seint iohan qui premerement 
comenca le baptizement 
el non de celui qui ueneit 
qui uncor a uenir esteit 
el baptesme ben le sachez 
est home lauez de pecchez 
le prophete ysaies dist 
lonc tens einz que iohan uenist 
 lauez uos e seiez mondez 
mals pensers de uos quoers ostez 
car si deuant esteiez neir 
trestuit serreiz donc blanc por ueir  
li roges coloms par raison 
signefie la passion 
ou iesu son sanc espandi 
qui uie e ueie nos rendi 
altrement fussom mort sanz fin 
li coloms qui est stephanin 
nos deit seint estefne noter 
qui por deu se laissa pener 
e premerement deserui 
par le martire qu il soffri 
ueeir le fil deu a sa destre 
estant en la ioie celestre 
or auez oi des coloms 
le chapitre qui ben est lons 
e si ben l auez retenu 
mult uos en est melz auenu 
car bone essample i poez prendre 
si la raison uolez entendre 
e en apres uoillez ourer 
grant ben i porreiz recourer 
de l olifant ne deuom pas 
la parole tenir a gas 
c est la greignor beste qui seit 
e qui greignor fes portereit 
si est ben sage e entendable 
en bataille est mult couenable 
iloeques a mester mult grant 
li yndien e li persant 
quant il uenent en granz estors 
soelent desus charger granz tors 
de fustz dolez ben quernelees 
quant il uenent en granz mellees 
iloeques montent li archer 
li sergant e li cheualer 
por lancer a lor enemis 
la femele ceo m est auis 
porte deus anz quant ele est preinz 
idonques foone e nent einz 
ne iamais nule ceo sachez 
n enfantera que une feiz 
ne donc n aura que un foon 
si grant poor a d un dragon 
qu en une ewe uet fooner 
por son foon de mort garder 
e li madles dehors atent 
qui andeus les garde e defent 
la lettre dit des olifanz 
qu il uiuent ben deus cenz anz 
en ynde en alfrique est lor estre 
en ces terres soleient nestre 
en alfrique ne naissent mes 
mes en ynde maignent ades 
quant li madles uoelt engendrer 
en sa compaigne e en sa per 
uers orient andui s en uont 
iuste parais a un mont 
iloec ou creist la mandragoire 
dont nos ferom apres memoire 
la femele de l olifant 
aprisme a l erbe meintenant 
si mangue de l erbe einceis 
e li madles sanz nul gabeis 
en mangue quant il ceo ueit 
car la femele le deceit 
quant ambedui en ont mangé 
e ont deduit e enueisé 
e assemblé a lor afaire 
si come bestes deiuent faire 
la femele tantost conceit 
e le foon qu ele receit 
porte deus anz com dit uos ai 
uers son terme est en grant esmai 
por le dragon qui les espie 
en une ewe grant replenie 
uet fooner por le dragon 
qu il ne li toille son foon 
car si dehors l ewe l aueit 
le dragon le deuoerreit 
en ces bestes par uerite 
sont eue e adam figuré 
quant il furent en parais 
en plente e en ioie assis 
ne saueient que mal esteit 
ne dont charnel delit ueneit 
mes quant eue le fruit gusta 
e son seignor amonesta 
qu il en mangast sor le defens 
si furent eissillez par tens 
e getez en l estanc parfont 
e es granz ewes de cest mont 
es granz periz e es tormenz 
qui neier i font meintes genz 
dont li prophete daui dist 
en un psalme que il escrist 
 salue mei deu par ta merci 
des granz periz ou ieo sui ci 
car desqu a m alme sont entrees 
mult granz ewes e deriuees  
e en un uers redist aillors 
que damnedeu li fist socors 
 i atendi  fet il  mon seignor 
e il m oi par sa dolcor 
e m osta del lac de misere 
del tai e del fens ou ieo ere  
quant adam fu deserité 
e hors de parais geté 
en peine e en perdicion 
fist donc sa generacion 
mes nostre sire en out pite 
por raancon de cel pecche 
espira le nouel adam 
qui por nos traist peine e ahan 
e toz nos mist a raancon 
c est totes ueies ma chancon 
que ades uos chant e recort 
par lui somes gari de mort 
cil qui del sein al pere uint 
prist char humeine hom deuint 
sor ferme perre mist noz pez 
en nostre boche ceo sachez 
mist nouels chanz e nos aprist 
la seinte oraison que il fist 
que paternoster apelom 
tot ades dire la deuom 
de l olifant dire uos os 
bone est la pel bons sont li os 
e qui en feu les bruillereit 
sachez que l odor chacereit 
toz les serpenz qui pres serreient 
e qui uenim en els aureient 
nul uenim ne soelt habiter 
la ou lem fet les os bruiller 
des os fet hom yuoire chere 
dont lem oeure en meinte manere 
l olifant est mult corporu 
quant il uent en un pre herbu 
hors de sa boche ist un boel 
od quei il se pest el prael 
altrement n auendreit il pas 
sanz sei agenoiller si bas 
e si a genoillons esteit 
ia par sei ne releuereit 
mandragoire est une erbe fere 
nule altre n est de sa manere 
e uos di que de sa racine 
poet lem faire meinte mescine 
si la racine esgardiez 
une forme i troueriez 
a la forme d ome semblable 
l escorce en est mult profitable 
quant est ben en ewe boillie 
mult ualt a meinte maladie 
ceste erbe quant ele est d ee 
cuillent cil mire uezie 
si dit len quant ele est cuillie 
qu ele se pleint e brait e crie 
e si alcuns oeit le cri 
mort en serreit e malbailli 
mes cil qui la cuillent le font 
si sagement que mal n en ont 
quant de la terre est mise hors 
a meinte chose ualt le cors 
si hom eust mal en son chef 
ou en son cors qui li fust gref 
ou en son pe ou en sa mein 
par cele erbe serreit tot sein 
la ou home mal sentireit 
si prendreit len iloec endreit 
de l erbe qui serreit batue 
e quant l ome l aureit beue 
mult dolcement s endormireit 
ia puis nul mal ne sentireit 
de ceste erbe qui si est fere 
i a toz iors doble manere 
l une madle l altre femele 
la foille d ambedeus est bele 
la femele a la foille drue 
tel come saluage laitue 
la sus amont en orient 
a un halt mont qui loing s estent 
ou lem troeue une perre dure 
quant len la quert par nuit obscure 
mes el ne luist mie de ior 
car idonc pert sa resplendor 
li soleiz clers por uerite 
li reboche sa grant clarte 
c est diamanz dont ieo uos cont 
si dure perre n a el mont 
nule altre perre ne la freint 
ne fer ne feu ne la destreint 
mes cil qui depecer la uoelent 
od mail de fer briser la soelent 
quant en sanc de buc est tempree 
en tele guise est engroignee 
mes il couent que le sanc seit 
tot freis e ne seit mie freit 
des peces poet lem entailler 
e gemmes e fer e ascer 
tant uos apreng de l aimant 
que la perre n est mie grant 
a fer resemble sa color 
e a cristal sa resplendor 
alcuns dient de l aimant 
qu il est contre uenim puissant 
e qu il chace ueines poors 
ne que l art des enchanteors 
ne deureit celui enchanter 
qui ceste perre soelt porter 
l aimant qui a tel uertu 
signefie le rei iesu 
si com li prophete recorde 
qui a ceste lettre s acorde 
 ieo ui sor un mont d aimant  
fet le prophete  un home estant 
enmi le poeple d israel 
cel home fu corteis e bel  
li monz ou la perre est trouee 
qui tant est dure e esprouee 
signefie deu nostre pere 
la perre qui par nuit est clere 
deit signefier iesu crist 
qui por nos humanite prist 
en tenebres nos uisita 
de clarte nos enlumina 
en la seinte lettre trouom 
cele qu euangile apelom 
que li salueres dist de sei 
 ieo sui el pere e il en mei 
e qui me ueit il ueit mon pere  
cil qui nasqui de uirgne mere 
iesu crist nostre salueor 
nos uisita en tenebror 
mult par dust hom estre ioiant 
quant il troua tel aimant 
qui de tenebres l a hors trait 
ceo est li salueres qui uait 
sor les perres fermes e dures 
qui por cols ne por hurteures 
ne lui faillent ne ne faldront 
mes toz dis fermes se tendront 
en cestes perres entendez 
les apostres beneurez 
les prophetes e les bons seinz 
qui onc ne furent fals ne feinz 
onques por torment ne flechirent 
mes por deu martire soffrirent 
e tel trauail e si grant peine 
que or en ont ioie certeine 
ceo qu home la perre troeue 
signefie par bele proeue 
que nostre sires se cela 
quant ca ius en terre auala 
les compaignes del halt repaire 
ne sorent que ca ius uint faire 
ne coment il prist char humeine 
mes quant il out soffert la peine 
e fu de mort resuscité 
e la sus el cel remonté 
uerai hom enter e parfait 
donc en demenerent grant plait 
la celestial compaignie 
e demanderent sanz enuie 
dont uent qui est cest rei de gloire 
qui tant a honor e uictoire 
qui ceo est c est leger a dire 
c est li sires de tot l empire 
c est cil qui tot tent a sa destre 
c est le glorios rei celestre 
ceo est li sires de uertuz 
cil qui por nos s est combatuz 
en bataille est puissant e fort 
car il a occise la mort 
seignors e dames gent nobire 
boche d ome ne porreit dire 
la some de l umilite 
ne la dolcor ne la pite 
que nostre sire fist por nos 
quant de son cher sanc precios 
nos raeinst e nos rachata 
en la bataille que faite a 
ou il a enfer despoillé 
e confondu e eissillé 
bone gent que deu ben uos face 
e uos dont s amor e sa grace 
or oez e si m entendez 
e uoz corages amendez 
pené me sui mult de retraire 
les essamples del bestiaire 
selonc la lettre desque ci 
or uos criom por deu merci 
si nos i auom chose dite 
qui deiue estre a bonte escrite 
que uos i prengez essamplaire 
e de ben dire e de ben faire 
e si dite i auom faillance 
par nonsens ou par obliance 
por amor deu uos demandom 
de la nonsauance pardon 
e de l obliance altresi 
de tot ceo uos cri ieo merci 
si mesdit ai ren el traite 
e par alcun seit afaité 
qui plus seit sage e qui melz uaille 
nule enuie ne m en trauaille 
ieo uos dis al comencement 
e pramis que bon finement 
aureit cest liure e deu l otreit 
deu nos comande e si a dreit 
que ses besanz multipliom 
e nostre trauail empleiom 
por acreistre sa grant richesce 
e si ceo lessom par peresce 
mult en serrom achaisonez 
e de nostre seignor blasmez 
or oez que il nos en dit 
en l euangile ou est escrit 
qu il parla d un prodhome sage 
qui ala en pelerinage 
l euangire nos fet acreire 
que einz qu il se meist en l eire 
apela treis de ses serganz 
si bailla a l un cinc besanz 
a l altre deus e al terz un 
selonc ceo bailla a chescun 
que sa uertu sout e conut 
puis s en ala la ou il dut 
meintenant que il fu meuz 
li serganz qui out receuz 
les cinc besanz espleita tant 
qu il en gaaigna altretant 
e li seconz fist ensement 
mes li terz oura folement 
car une fosse en terre fist 
le besant son seignor i mist 
e quant li sires retorna 
ses treis serganz araisona 
qu il orent fet de son aueir 
li premereins li conta ueir 
 sire  fet il  tu me baillas 
cinc besanz quant tu t en alas 
e ieo en ai puis tant ouré 
qu altres cinc en ai recouré 
tu as ben fait  fet il  amis 
de mon gaaing t es entremis 
or serras por ta fealte 
seignor de mult bele plente 
si te baldrai aueir greignor 
entre en la ioie ton seignor  
li seconz li redist  bel sire 
de meie part uos puis ben dire 
de uos deus besanz ai fet quatre 
donc ne te dei ieo mie batre  
fet li sires  por ton seruise 
le men auras a ta deuise 
issi le te pramet e ueu  
li terz qui n aueit fet nul preu 
uint al seignor si li dist tant 
 sire ueez ci ton besant 
trestot enter ben l ai gardé  
e li sires respont  par de 
tu n es bon sergant ne feeil 
ne tu ne serras mon conseil 
ne ma ioie ne partiras 
hors de ma meson t en irras 
e de tote ma compaignie 
car laissé as par felonie 
a multiplier mes chatels  
seignors li escriz est itels 
mes grant signefiance i a 
nostre sire qui tot crea 
deit estre entendu el prodhome 
li deus serganz ceo est la some 
sont tuit cil qui son non eshalcent 
e sa lei meintenent e halcent 
e cil en sa ioie enterront 
quant totes choses fineront 
mes cil n i mettra ia le pe 
qui son tresor aura muscé 
alsi come tels i a font 
mult par est fols qui le repont 
e le laisse en terre porrir 
mes qui del creistre e del norrir 
e del multiplier se peine 
cil aura la ioie certeine 
uncore baille chescun ior 
a ses serganz nostre seignor 
ses besanz a multiplier 
quant il fet un bon cheualer 
ou un bon clerc ou un sage ome 
qui a tot l empire de rome 
porreit par son sens conseiller 
e cil ne s en uoelt trauailler 
mes trestote sa uie muse 
que ren de sa bonte nen use 
el seruise nostre seignor 
quant uendra al daerein ior 
quidez que deu ne li demant 
qu il aura fet de son besant 
oil ieo l sai ueraiement 
damnedeu done largement 
a l un proesce a l un poeir 
a l un uertu a l un saueir 
a l un raison ou eloquence 
e qui de ceo ne fet semence 
tant dementers come il poet 
le besant son seignor enfoet 
donc pruis ieo par ceste euangire 
quant deu m a doné de bel dire 
la grace ne m en dei targer 
mes son besant creistre e charger 
de faconde m a fet deu riche 
ne fust fortune que m en triche 
grant mester me peust aueir 
mes ne science ne saueir 
ne corteisie ne ualor 
ne afeitement ne honor 
ne poent uers li estriuer 
onc ne me laissa ariuer 
uncor a port einz me demeine 
totes hores par mer halteine 
pleine de torment e d orage 
tant a uers mei felon corage 
mes al seignor qui trestot ueit 
e qui set comben ieo coueit 
pri ieo que il de li m acort 
si qu une feiz me mette a port 
car ben en fust saison e hore 
ci ne ferai altre demore 
le besant deu mettrai a gable 
por desconfire le diable 
diuisions de graces sont 
si les deiuent cil qui les ont 
mettre a gaaing e a usure 
por ceo uos di que ieo n ai cure 
quant deu m a son besant liuré 
qu il seit muscé ne enterré 
icele science est perdue 
qui n est departie e seue 
sens est riche possessions 
ceo dit un liure de sermons 
mes qui n a cure de seignor 
ia od lui ne fera soior 
od celui maint qui la depart 
e l abandone e tost e tart 
si li uent de mult grant noblesce 
car ele tant aime largesce 
e auer home tant desdeigne 
que od lui remaneir ne deigne 
bone gent dolce e debonaire 
des essamples del bestiaire 
uos souegne que beles sont 
ueez la malice del mont 
come toz iors creist e auiue 
ueez come tence e estriue 
tricherie contre dreiture 
ueez com a chere ueiture 
lem trespasse parmi cest monde 
ueez com grant mal i abonde 
ueez com home est deceuz 
ueez com il est conceuz 
ueez com est enuolupez 
ueez a quel doel il est nez 
ueez coment il est enfant 
com il est fol e non sauant 
ueez quant il uent en eage 
com il s orgoille de corage 
quant il deureit celui loer 
qui l a fet aler e parler 
sentir e ueeir e oir 
donques ne li uoelt obeir 
quant il est bel e riche e fort 
e il n est tels qu il se recort 
de son seignor qui tel l a fet 
e hors de chaitiueison tret 
tot le monde ne prise maille 
ne quide que iames li faille 
son grant poeir ne sa richesce 
mes quant la mort uers lui s adresce 
qui le gaite gule baee 
donc est remise sa podnee 
le cors est en terre enhulez 
de uers mangez e defolez 
donc l alme s en part esgaree 
qui ne poet mie aueir denree 
de quanqu il onques gaaigna 
un nouel eir son aueir a 
qui ia por lui ne fera ren 
ne lui n en chalt plus que d un chen 
por ceo par de fet que dolent 
qui en ceste uie est trop lent 
de deu seruir e aorer 
a ceo ne deit nul demorer 
quanque hom fet en ceste uie 
tenc a oidiuesce e folie 
fors que de cel seignor seruir 
qui done uie apres morir 
en sa uigne fet bon ourer 
car puisqu il uent a l auesprer 
i poet lem gaaigner son pain 
ia nul n i ouerra en uein 
or oez que dit l euangire 
el me conte que nostre sire 
dist a ses desciples un ior 
une essample de grant dolcor 
car il lor dist que un prodhom 
eissi un ior de sa meson 
matin por ourers aloer 
qu en sa uigne peussent ourer 
cels que il troua meintenant 
loa par itel couenant 
qu a chescun dorreit un dener 
cil n en firent mie danger 
tost furent en la uigne entré 
si ont foi e laboré 
quant uint auers terce apres prime 
estes uos le sire meisme 
qui encontra altres ourers 
si s enueia od les premers 
e lor pramist qu il lor dorreit 
del soen tant com raison serreit 
endreit midi en retroua 
genz oidis si les aloa 
uers none en retroua d ocios 
si lor a dit  que fetes uos 
alez si ourez en ma uigne  
cil ne firent altre barguigne 
ainz i alerent demaneis 
mes li ior torna en descreis 
e la releuee aprisma 
e li prodhom s en deuala 
dreit el marche de la cite 
sor les estals a regardé 
si uit ourers oidis assez 
qui la esteient amassez 
 qu auez  fet il  tote ior fait 
sire  font il  mal nos or uait 
nos ne peumes hui trouer 
home qui nos uolsist loer 
donc uos est  dist il  malement 
alez la sus deliurement 
en ma uigne as altres ourers 
e ieo uos dorrai uolenters 
del men tant com serra raison 
selonc le ior e la saison 
cil saillent sus e uont ourer 
mes onc n es i couint suer 
car tost fu tens d oeure lesser 
lors apela son despenser 
li prodhom e dist  bels amis 
or ua si com ieo ai pramis 
si paiez trestoz mes ourers 
e comencez as dereners 
si t en ua iesqu al premerein 
e met a chescun en sa mein 
un dener si s lessez aler  
donc les comence a apeler 
li serganz si s fist arenger 
e baille a chescun un dener 
cil qui matin uenuz esteient 
quiderent ben quant il ueeient 
a chescun son dener aueir 
qu il deussent plus receueir 
si grondirent e murmurerent 
e od le seignor en parlerent 
 sire  font il  ceo coment uait 
des hui matin auom nos trait 
la peine e le trauail pesant 
or n a chescun que un besant 
e cil qui orendreit i uindrent 
qui del trauail ren ne sustindrent 
ont altretant com nos auom 
seignors  ceo respont li prodhom 
 ne uos faz nul tort ceo sauez 
quant uostre couenant auez 
peise uos que ieo faz ma grace 
ne me list il que del men face 
ma largesce ou il me plest  
a icest mot chescun se test 
quant deus out ceste essample dite 
si lor a ouerte e descrite 
une sentence assez legere 
 issi  fet il  serront arere 
cil qui sont uenu premerein 
e deuant els li daerein 
des apelez i a grantment 
mes li eslit sont clerement  
or auez l euangile oie 
mes ne sauez que signefie 
plusors de uos si clers ne sont 
ou si de clers apris ne l ont 
mes ieo uos dirrai endreit mei 
iceo que ieo entent e uei 
li prodhom qui primes le ior 
mist ses ourers en son labor 
signefie le rei de gloire 
qui done a ses ourers uictoire 
puisque deus out el grant deluge 
salué noe dedenz sa huge 
e sa mesnee e ses enfanz 
sempres en fu li mondes granz 
e restorez e recreuz 
donc est nostre sires eissuz 
de sa meson e si uint querre 
ourers por laborer sa terre 
donc aloa deu ses ourers 
abraham fu tot li premers 
qui fu prince des prodeshomes 
de la qui semence nos somes 
endreit la terce s en reuint 
si come uenir le couint 
aloer le proz moyses 
qui out de la uigne grant fes 
puis reuint si com ieo uos di 
nostre seignor endreit midi 
si aloa le bon daui 
qui de sa grace ert repleni 
endreit none prist daniel 
e ieremies e iohel 
e les altres qui deuinerent 
les choses qui a uenir erent 
uers le uespre est deu deualé 
dreit el marche de la cite 
car il uint en la fin del monde 
e prist en la reine monde 
son ostel e son habitacle 
par deite e par miracle 
e couri c est chose certeine 
sa deite en char humeine 
e uint el monde preecher 
e ueie de uie enseigner 
donc troua gent qui ne creeient 
si lor demanda qu il feseient 
e cil li respondirent donques 
que il n aueient troué onques 
qui lor eust dit ne mostré 
la ueie de lor saluete 
donc lor enseigna deu la lei 
donques apela il a sei 
perre pol iohan e andreu 
cil furent en la uigne deu 
ourer si leal e si fort 
onques por dotance de mort 
ne faillirent a lor seignor 
e il lor fist si grant honor 
qu il lor dona le dener d or 
e qu il lor bailla son tresor 
a departir e a despendre 
e cil si firent sanz mesprendre 
uncor est dreit que uos esponde 
por quei li termine del monde 
sont assigné a cels del ior 
si uos aurai geté d error 
tant com li iors a plus duré 
a l ore qu il est auespré 
enuers ceo qui est a uenir 
altresi poez uos tenir 
que li monz aueit duré plus 
quant deu uint en terre ca ius 
auers ceo que plus en i a 
issi le me signefia 
li bons euesques de paris 
morice de qui ieo l apris 
e uncor en altre latin 
deus aloe ourers al matin 
quant il prent homes en enfance 
en bone fei e en creance 
a terce aloe les asquanz 
quant il les prent endreit trente anz 
en sa lei e en son seruise 
e li midis nos redeuise 
cels qu endreit quarante anz uisite 
la grace del seint esperite 
endreit none reloe deus 
ourers quant il en prent de tels 
a faire son comandement 
qui eage ont passé grantment 
uers le uespre redescent il 
come dolz e come gentil 
car il les prent en lor feblesce 
e en la fin de lor ueillesce 
e quant uent al point de la mort 
lem troeue alcun qui se remort 
e se repent e merci crie 
e regeist sa tricherie 
e par mult grant deuocion 
requert a deu confession 
e une horette el champ labore 
auent que donc la mort l acore 
ben repentant e ben confes 
il n a pas sustenu tel fes 
ueirement come li premer 
mes il aura tot le dener 
tant par est deus larges e dolz 
or seit posé qu alcuns estolz 
parolt a deu e si li die 
 deus ia ai ieo tote ma uie 
ci en ta uigne laboré 
e soffert la pluie e l ore 
e tu faiz celui per a mei 
qui n a laboré endreit sei 
ne mais une horette petite  
e deu respont  ieo sui tot quite 
uers tei par raison bels amis 
tu as quanque ieo te pramis 
tu as le regne pardurable 
ne me list il estre merciable 
uers cestui qui uint orendreit 
ma seignorie que ualdreit 
si del men doner ne poeie 
tot por nent si ieo le uoleie  
or poez entendre seignors 
que mult est pres li deu socors 
a qui l apele de bon cuoer 
mes nul ne se deit a nul foer 
por ceste esperance targer 
d estre en la uigne deu ourer 
meint fol pense en sa conscience 
 deu ieo puis ben aueir licence  
fet il  de faire cest pecche 
tant que ueillesce m ait merché 
e geté hors de ma iouente  
ceste pensee est mult dolente 
e mult pesme e mult deceuable 
e uent par engin del diable 
car nul n a terme de sa fin 
tels est morz puis iehui matin 
que lem peust trouer er seir 
plein de sante e de poeir 
seignors por deu pernez i garde 
que li leres que mal feu arde 
n atent fors qu endormi uos truisse 
si fort que desrober uos puisse 
fetes com li cheualer font 
es herberges quant poor ont 
que la nuit assailli ne seient 
lor enemis seuent e ueient 
que uendront entor els la nuit 
donc uerreiz qu il s armeront tuit 
que des armez sorpris ne seient 
alsi font cil qui en deu creient 
car d almosne e de charite 
e d amer deu en uerite 
e son proisme alsi come sei 
en lealte en bone fei 
font entor els un si bon mur 
e si espes e si seur 
que il n i a pertuis ne fraite 
ne li leres qui toz agaite 
qui mult uolenters i entrast 
ne poet trouer par unt il past 
or nos armom en tel manere 
que ia a la nostre banere 
li traitres medler ne s ost 
ne qu onques par trestot son ost 
ne seiom demi pe rusé 
nos qui tant ainz auom musé 
qu atendom nos a laborer 
s il comence a auesprer 
que la nuit nos truisse en oisose 
qui tant est neire e tenebrose 
ceo est la mort qui ren n esparne 
iamais ior del regne superne 
ne uerrom clarte ne lumere 
iamais de la basse fumere 
n istrom por nule destinee 
si nos en ceste matinee 
ou einz la nuit ne nos armom 
fols somes que i atendom 
grant peril est e grant dotance 
de trop atendre en esperance 
meint home en atendant merci 
est engigné ieo l uos afi 
car endementers qu il atent 
l estoet chair en iugement 
en iugement e en iustise 
si l estoet uenir a iuise 
por deu seignors e por ses seinz 
ne seiom perescos ne feinz 
trop atendom de ior en ior 
de uenir a nostre salueor 
qui aise atent aise le fuit 
mal ait l arbre qui ne fet fruit 
trenché deit estre e el feu mis 
trop somes longuement iolis 
trop somes as uices amors 
comben garderom nos les pors 
al citezein que nos seruom 
grant feim en son seruise auom 
e grant sei e mult grant mesaise 
e ben sauom que a grant aise 
est tot li daerein garcon 
ches nostre pere en sa maison 
e si nos torniom arere 
merci criant od simple chere 
nos sauom ben que il uendreit 
encontre nos si nos fereit 
de noef reuestir e chalcer 
e fereit por nos grant manger 
e granz noeces e grant conui 
onques si fole ren ne ui 
com nos somes si deu me ueie 
qui conoissom la dreite ueie 
e tot de gre alom la torte 
en noz cols lacom la rohorte 
qui nos destruit e qui nos pent 
mult est fols qui ne se repent 
tant com il a tens e espace 
seignors que deu merci uos face 
alez merci querre e rouer 
tant com uos la poez trouer 
altrement ne l aureiz iames 
apelez tant com il est pres 
nostre seignor si uos orra 
ia sanz merci ne uos lerra 
si uos la requerez a hore 
mes si uos i fetes demore 
tant que uos ne puissez parler 
ne li prier ne apeler 
donc uos ert il si esloigné 
qu a peine i trouereiz pite 
aprismez uos par repentance 
par confesse e par penitance 
ben auez oi recorder 
qu em se poet a lui acorder 
par fei e par confession 
par almosne e par oraison 
quant ceste mescine sauez 
tant come leisir en auez 
entremettez uos de garir 
ne laissez uoz plaies porrir 
car si eles sont sorsanees 
a peine serront puis curees 
entendez le sens de l escrit 
de l euangile qui nos dit 
 freres orez e si ueillez 
seiez prestz e aparaillez 
car uos ne sauez quant uendra 
li baners qui uos somondra 
e criera leuez sus leuez 
od l espos as noeces entrez  
si donc auez uostre oille a querre 
li porters qui la porte serre 
uos forsclorra n en dotez mie 
hors de la bele compaignie 
de la ioie qui toz dis dure 
iames de la ualee obscure 
n istreiz mes toz dis sanz fin 
meindreiz el pullent sozterrin 
en la iaole pardurable 
dedenz la maison al diable 
de la aler deu nos defende 
car puis n i a mester amende 
merci crier ne altre chose 
mes einz que la porte seit close 
seiom prestz si ferom que sages 
car ia est meuz li messages 
e mult grant aleure uent 
qui uncor a nuit si deuent 
nos somondra ou le matin 
toz iors s aprisme nostre fin 
nos sauom ben que nos morrom 
nule ren plus certe n auom 
de ren ne somes meins certein 
quant ceo serra hui ou demein 
e quant cert somes de morir 
e ne sauom quant deit uenir 
ben nos deussom porueeir 
e ior e nuit matin e seir 
que si aparaillé fussom 
qu as noeces entrer peussom 
desque nos serriom somons 
seignors por deu e por ses nons 
gardez que ieo n aie semé 
ne ma semence ne mon ble 
entre espines n en terre ueine 
ne sor perres ne en l areine 
mes en terre qui face fruit 
seiez si garni e estruit 
des essamples del bestiaire 
que uos en lessez mal a faire 
e al ben ourer mettez peine 
por aueir la ioie certeine 
car ceste ioie ci terrestre 
ne poet mie longuement estre 
ne poet tenir ne poet durer 
nuls ne se deit asseurer 
car auis m est selonc mon sens 
que nos somes el peior tens 
qui fust puis l incarnacion 
en nule generacion 
qui tenist crestiene lei 
ou est hui lealte e fei 
ou est almosne e charite 
ou est dreiture e uerite 
chastete e religion 
ou est merci ou est pardon 
ou est honor ou est largesce 
ou est amor ou est simplesce 
ou est dolcor e corteisie 
ou est pite ou est aie 
ou est ueir dit ne iugement 
qui uers le loier ne se prent 
ou est concorde e bone pes 
cestes uertuz ne regnent mes 
e si els regnent en alcun 
entre mil n en trouereiz un 
li monz est hui si desleals 
e si traitres e si fals 
si culuert si de male part 
si torcenos gaignart 
si enuios si mesdisant 
si menteor si enquisant 
si uilein e si garconer 
si maluais e si paltoner 
si gaiteant si plaideor 
si auer si fals iugeor 
orgoillos e si tyrant 
si eschif e si guerreiant 
si coueitos en tote guise 
si oblios de bon seruise 
si traitre si engignant 
si usurer e si marchant 
si blandissant si losenger 
si glot de beiure e de manger 
si plein de uices e d ordure 
que c est merueille que tant dure 
quant li monz est si desleals 
donc di ieo que mult est uassals 
qui parmi trespasser s en poet 
si que chair ne li estoet 
ne n est recreant ne ueincu 
e del baston e de l escu 
lui estoet saueir a plente 
qui deu done del poeste 
ceste bataille est a meschef 
e dure e perillose e gref 
car desque home est el champ mis 
si l estoet a treis enemis 
combatre sei e nuit e ior 
qui mult li rendent dur estor 
trop par est li estors pesanz 
car si il uiueit cinc uinz anz 
si l estoet il ades combatre 
contre cels qui l uoelent abatre 
de ces treis li couent defendre 
ou la recreantise rendre 
diable est l enemi premer 
qui l agaite a faire peccher 
cest mont est l enemi secont 
qui li gette meint colp parfont 
li terz ceo est sa char demeine 
qui plus l assalt e le demeine 
que nul des altres deus ne fait 
c est li pire enemi qu il ait 
mult deit estre tenu a ber 
qui de ces treis se poet garder 
li prodhome s en defent ben 
qu il ne conquerent sor lui ren 
car armes a por sei courir 
e por defendre e por garir 
ces armes sont por uerite 
fei esperance e charite 
qui de cestes est ben couert 
en la bataille ren ne pert 
ainz ueint les treis ultreement 
qui ci l assaillent durement 
or priom deu qui nos crea 
qui nos fist nestre e qui nos a 
mis el champ e en la bataille 
qu il nos conseit e qu il nos uaille 
e qu il nos dont par sa merci 
si ben combatre e passer ci 
par entre les bens temporals 
que nos les bens espiritals 
ne perdom en nule manere 
tels deit estre nostre priere 
e deus par sa seintisme grace 
si nos conseit e tels nos face 
e nos dont tel repentement 
que nos al ior del iugement 
seiom a sa destre partie 
amen amen chescun en die 
guillame qui cest liure fist 
en la definaille tant dist 
de sire raul son seignor 
por qui il fu en cest labor 
qu il li a ben guerdoné 
pramis li a e ben doné 
ben li a couenant tenu 
a raul est ben auenu 
car il a son non aempli 
ne l a mie mis en obli 
tels est come son non deuise 
e ieo m en lo de son seruise 
cest non raul sone grant chose 
ore uos aprendrom la glose 
treis sillabes i a aiustees 
qui de treis nons sont recolpees 
treis sillabes i a sanz plus 
le e le e le 
le est pris de 
e le uent de 
e la terce sillabe 
dit altretant come 
si le non est a dreit glosé 
ert en mileu posé 
cest non raul est apuié 
e de raison e de pite 
pite e dolcor e raison 
ont en son quoer fait maison 
e deus li otreit par sa grace 
que il si bon ostel lui face 
e tant le serue e itant aimt 
qu en la halte ioie ou deu maint 
puist monter a icel ior 
ou li iuste e li peccheor 
deuant le iuge trembleront 
e lor iugement atendront 
