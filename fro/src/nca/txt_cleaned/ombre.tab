ne me uuel pas desauser 
de bien dire aincois uuel user 
mon sens a el que estre oiseus 
ie ne uuel pas resembler ceus 
qui sont garcon por tot destruire 
car puisque i ai le sens d estruire 
aucun bien en dit ou en fait 
uilains est qui ses gas en fait 
se ma cortoisie s aeuure 
a faire aucune plesant euure 
ou il n ait ramposne ne lait 
fous est qui por parole lait 
bien a dire por qu il le sache 
et s aucuns fous sa langue en sache 
par derriere tot ce li doit 
car nient plus que ie puis cest doit 
faire ausi lonc comme cestui 
ne cuit ie que on peust hui 
faire un felon de bone aire estre 
et mieus uient de bone eure naistre 
qu estre des bons c est dit piece a 
par guillaume qui despieca 
l escofle et arst un a un membre 
si com li contes nos remembre 
puet on prouer que ie di uoir 
que mieus uient a un home auoir 
eur que auoir ne amis 
amis muert et on est tost mis 
fors de l auoir qui bien ne l garde 
et qui a fol le met en garde 
mais cil qui tot le gaste et use 
et apres sa folie encuse 
qu il l a despendu sans mesure 
se d iluec auant amesure 
ses sens sa folie et son lait 
et mesauenture le lait 
eurs le ra tost mis en pris 
et por ce l ai ie si empris 
que ie uuel mon sens emploier 
a bien dire et a soploier 
a la hautece de l eslit 
mout par me torne a grant delit 
quant ma uolente est eslite 
a faire ce qui me delite 
d une auenture metre en rime 
on dit qui bien nage bien rime 
qui de haute mer uient a riue 
qui a port de bien dire ariue 
plus l en prisent et roi et conte 
or orrés par tens en cest conte 
que dirai s aucuns ne m encombre 
et ie fais ci le lai de l ombre 
ie di que uns cheualiers iere 
en cele marche de l empiere 
de loheraigne et d alemagne 
ie ne cuit pas c uns teus en magne 
de chaalons iusqu en perchois 
qui si ait totes a son chois 
bones teches come cil ot 
de maintes resemble au fil lot 
gauuain si come nos dison 
mais ie n oi onques son non 
ne ie ne sai se point en ot 
proece et cortoisie l ot 
eslit a estre siens demaine 
de la despense qu il demaine 
se merueillent tuit si acointe 
ne trop emparlé ne trop cointe 
ne l trouissiés por sa proece 
il n iere pas de grant richece 
mais il se sot mout bien auoir 
bien sot prendre en un lieu l auoir 
et metre la ou point n en ot 
dame ne pucele n en ot 
parler qui durement ne l prist 
n onques a nule ne s en prist 
bien a certes qu il n en fust bien 
car il estoit sor tote rien 
et frans et dous et debonaire 
quantque chascuns en uousist faire 
en peust faire entor ostel 
mais as armes autre que tel 
le trouast on que ie ne di 
estout et ireus et hardi 
quant il auoit l eaume en son chief 
bien sot un renc de chief en chief 
cherchier por une ioste faire 
a ce ot torné son afaire 
li cheualiers dont ie uos di 
qu il uousist que chascun lundi 
qu il estoit que il en fust deus 
onques cheualier ne fist deus 
si preu d armes come il estoit 
ce n iert mie cil qui uestoit 
sa robe d este en yuer 
plus donoit il et gris et uair 
c uns autres de dis tans d auoir 
et tos iors uout o lui auoir 
set compagnons o cinq al mains 
ne ia rien ne tenist as mains 
s on le uousist qu on ne l eust 
deduit d oiseaus quant li leust 
ama que ie ne mespris mie 
il sot d eschies et d escremie 
et d autres geus plus que tristans 
mout ot bon mai un bien lonc tans 
et mout se fist amer as gens 
il iert de cors et de bras gens 
et frans et legiers et isneaus 
et s iert encor plus preus que beaus 
tot ce doit bien cheualiers estre 
amors qui se fait dame et maistre 
de ceus dont ele est al deseure 
en ce bon point li corut seure 
qu ele en uout auoir le treu 
del grant deduit qu il ot eu 
de mainte dame en son eage 
n onques seruise ne homage 
ne li fist entruesqu il li lut 
por ce qu il ne se reconut 
a son home n a son baillieu 
se li fist en tans et en lieu 
sentir son pooir et sa force 
onques tristans qui fu a force 
tondus come fous por isot 
n ot le tiers d ahan que cil ot 
deciqu il en ot sa pais faite 
ele li a saiete traite 
parmi le cors iusqu al penon 
la grant beaute et le dous non 
d une dame li mist el cuer 
or li conuient a geter puer 
totes les autres por cesti 
de maintes en auoit parti 
son cuer que nule n en amoit 
mais or set il sans dote et uoit 
qu il li conuient tot metre ensemble 
por celi seruir qui li semble 
li rubis de totes beautes 
li sens la deboneretes 
la grant doucors de son cler uis 
li est ce li est bien auis 
deuant ses ieus et ior et nuit 
n est ioie qui ne li anuit 
fors seus li pensers a cesti 
de tant li a bon plait basti 
amors qui le conoissoit bien 
c onques nule si plesant rien 
qui fame fust n auoit ueue 
ce dist et s en trait sa ueue 
a garant que il dit uerte 
 ahi  fait il  tante auerte 
ai fait de moi et tant dangier 
or ueut deus par ceste uengier 
celes qui m ont seules amé 
certes mar ai desaasmé 
ceus qui d amors erent sorpris 
or m a amors en tel point mis 
qu ele ueut que son pooir sache 
onques uilains cui barbiers sache 
les dens ne fu si angoisseus  
ce pense et dit quant il est seus 
ne ia son uuel ne fesist el 
n onques mais hom en si cruel 
point ne fu come amors l a mis 
 las  fait il  se ie sui amis 
que sera ce se n est amie 
ce ne sai ie ne ne uoi mie 
coment ie puisse uiure un ior 
deduis d errer ne de seior 
ne me puet mon mal alaschier 
or n i a fors del tenir chier 
ceus qui la uont o ele maint 
car por ce faire ont eu maint 
de lor dame ioie et solas 
car m eust ceste fait un las 
de ses deus bras entor mon col 
tote nuit songe que l acol 
et qu ele m estraint et embrace 
li esueilliers me desembrace 
en ce qui plus me delitast 
lors quier par mon lit et atast 
son bel cors qui m art et esprent 
mais las qui ne trueue ne prent 
c est auenu moi et maint autre 
mainte fois or ne puet estre autre 
aler o enuoier m estuet 
proier quant autre estre ne puet 
qu ele ait de moi merci en fin 
et que por deu ainsque ie fin 
qu ele ait pitie de ma destrece 
et que par sa grant gentillece 
qu ele me gart et uie et sens 
ele i auroit un mains des siens 
s ele sofroit que ie morisse 
s est bien drois que de son cuer isse 
pities et doucors de ses ieus 
mais ie cuit qu il me uendroit mieus 
li alers que se i i enuoi 
on dit n i a tel come soi 
ne nus n iroit si uolentiers 
on dit piece a que li mestiers 
aprent l home et la grant sofraite 
puisque i i ai raison atraite 
il n i a se de l aler non 
dire qu ele a en sa prison 
mon cuer qui de gre s i est mis 
ia deuantqu il ait non amis 
n en quiert eschaper por destrece 
gentillece pities largece 
la deuroit a ce esmouoir  
il s est atornés por mouoir 
soi tiers de compagnons sans plus 
ne sai que uos desisse plus 
il monte et uallet iusqu a sis 
il cheuauche lies et pensis 
en son penser et en sa uoie 
ses compagnons oste et desuoie 
de la uoie de son penser 
qu il ne se puissent apenser 
de la raison de son uoiage 
il dit qu il cheuauche a grant rage 
celant son penser et sa uoie 
tanqu il uinrent a la monioie 
du chastel o cele manoit 
fait li sire qui les menoit 
 ueés com cist chasteaus siet bien  
il ne l disoit pas tant por rien 
qui montast as fosses n as murs 
com por sauoir se ses eurs 
l auoit encor si haut monté 
qu il parlassent de la beaute 
de la dame qu il ua ueoir 
font cil  uos en deués auoir 
grant honte car mal aués fait 
qui aincois nos aués retrait 
le chastel que la bele dame 
dont chascuns dit bien qu el roiame 
n a si cortoise ne si bele 
or tot coi  font il  car se ele 
sauoit com uos aués mespris 
il uos uenroit mieus estre pris 
as turs et menés el chaaire  
il dist en sosriant  he taire 
or seignor or tot belement 
menés me un poi mains durement 
car ie n i ai mort deseruie 
il n en est nus dont i aie enuie 
des chasteaus se de cestui non 
ie uoudroie estre en la prison 
salehadin cinq ans ou sis 
par si que il fust miens assis 
si come est s en fusse seurs 
et quantqu il a dedans ses murs  
font cil  s en seriés trop sire  
il n entendent pas a ce dire 
le sofisme qu il lor fesoit 
li bons cheualiers ne l disoit 
se por oir non qu il diroient 
il lor demande s il l iroient 
ueoir  que feriens nos donques  
font il  cheualiers ne doit onques 
trespasser n en chemin n en uoie 
bele dame qu il ne la uoie  
fait cil  ie m en tien bien a uos 
et si le lo et uuel que nos 
i alon quant raisons l aporte  
atant guenchissent uers la porte 
chascuns la teste du destrier 
criant  as dames cheualier  
a tel uoiage tel tencon 
sor frein s en uont a esperon 
tantqu il uinrent en la ferte 
il ont le premier baile outré 
clos de fosses et de palis 
li sire auoit deuant son pis 
torné son mantel en chantel 
et sorcot d hermine trop bel 
de soie en graine et d escureus 
autretel auoit chascuns d eus 
et chemise ridee et blanche 
et chapel de fleurs et de uenche 
et esperons a or uermeus 
ie ne sai que il fussent mieus 
plesamment uestu por l este 
il ne sont nul lieu aresté 
iusqu al perron deuant la sale 
chascuns uales encontre auale 
as estriers par fine raison 
li seneschaus de la maison 
les uit descendre enmi la cort 
d une loge o il ert s en cort 
dire a la dame la nouele 
que cil la uient ueoir que ele 
conoissoit bien par oir dire 
n en deuint pas uermeille d ire 
la dame ains en ot grant merueille 
desor une cote uermeille 
auoit errant esté treciee 
elle s est en estant dreciee 
la dame de tres grant beaute 
ses puceles li ont geté 
al col un mantel de samis 
auuec la grant beaute qu a mis 
nature en li en son encontre 
quequ ele ueut aler encontre 
cil se hastent tant de uenir 
qu aincoisqu ele peust issir 
de la chambre i sont cil entré 
al semblant que lor a monstré 
li est il bel de lor uenue 
de tant poi comme ele est uenue 
encontre eus s en font il mout lie 
un chainse blanc et delié 
ot uestu la preus la cortoise 
qui trainoit plus d une toise 
apres li sor les ions menus 
 sire bien soiés uos uenus 
et uo compagnon ambedui  
fait cele qui bon ior ait hui 
qu ele est bien digne de l auoir 
si compagnon li distrent uoir 
or n iert pas dame a trespasser 
sa beautes les fait trespenser 
tos trois en lor salus rendant 
ele prent par la main riant 
le seignor se l maine seoir 
or ot auques de son uoloir 
quant deles li se fu assis 
si compaignon sont bien apris 
assis sont ne li firent cuiure 
sor un cofre ferré de cuiure 
auuec deus seues damoiseles 
quequ il se deduisent a eles 
en demandant plusors afaires 
lor bons sire ne pensoit guaires 
a eus ains bee a son afaire 
mais la gentis la debonaire 
li set bien rendre par parole 
raison de quantqu il l aparole 
qu ele ert mout cortoise et mout sage 
cil li met ades el uisage 
ses ieus por mirer sa beaute 
mout les a bien pris a uerte 
ses cuers qui tos est en li mis 
que de quantqu il li ont promis 
li tesmoignent il ore bien 
qu il ne li ont menti de rien 
mout lui plaist ses uis et sa chiere 
 bele tres douce amie chiere  
fait il  por qui force de cuer 
me fait guerpir et geter puer 
de totes autres mon penser 
ie uos sui uenus presenter 
quantque ie ai force et pooir 
si en puisse gie ioie auoir 
qu il n est riens nule que i aim tant 
come uos se deus repentant 
me lait uenir a sa merci 
et por ce sui ie uenus ci 
que ie uuel que uos le sachiés 
et que gentillece et pities 
uos en pregne qu il est mestiers 
car qui en feroit as mostiers 
oroison si feroit il bien 
por ceus qui n entendent a rien 
s a estre non leal ami 
ha sire por l ame de mi  
fait ele  c aués ore dit 
se deus me lait ueoir lundi 
dame  fait il  ie uos di uoir 
uos tote seule aués pooir 
sor moi plus que fame qui uiue  
la colors li croist et auiue 
de ce qu il dit qu il est tos siens 
apres a dit par mout grant sens 
 certes sire ie ne croi mie 
que si preudom soit sans amie 
que uos estes nus ne l croiroit 
uostre pris en abesseroit 
et uos en uaudriés mout mains 
si beaus hom de cors et de mains 
de bras et de tote autre rien 
uos me sauriés ia mot bien 
par parole par l ueil atraire 
la penne et ce que ne uuel faire 
a entendre par uerite  
bien l a en son uenir hurté 
par parole et desfait son conte 
si com cil qui m aprist le conte 
le m a fait por uoir entendant 
il se sueffre a mener tendant 
qu il n estoit riens que tant amast 
s une autre le mesaesmast 
il s en seust bien reuengier 
mais il est si en son dangier 
qu il ne l ose de rien desdire 
puis li recommenca a dire 
 ha dame merci por pitie 
uostre amors m a fait sans faintie 
descourir les maus que ie sent 
mout mal s i acorde et asent 
uostre parole a uos beaus ieus 
qui m acueillirent orains mieus 
al uenir et plus plesanment 
et sachiés bien certainement 
que cortoisie fu qu il firent 
car tres l eure qu il primes uirent 
n en uirent il nul c est la some 
qui si se uousist a uostre home 
tenir com ie uuel sans faintise 
douce dame par gentelise 
car le uos plaise a essaier 
retenés moi a cheualier 
et quant uos plaira a ami 
et aincois un an et demi 
m aurés uos fait si preu et tel 
et as armes et a l ostel 
et tant aurés bien en moi mis 
que li nons c on apele amis 
se deu plaist ne m iert ia ueés 
li cuidiers que uos i aués  
fait ele apres  uos fait grant bien 
ie n entendoie au regart rien 
se cortoisie non et sens 
mais uos l aués en autre sens 
noté folement si m en poise 
se ie ne fusse si cortoise 
il m en pesast ia mout uers uos 
por c est fole chose de nos 
dames qui sons mal perceuans 
quant cortoisie et beaus semblans 
nos maine a cortoisie faire 
lors cuident tot lor autre afaire 
cil sospirant auoir troué 
par uos l ai ie bien esproué 
qu ensi l aués uos entendu 
mieus uos uenist auoir tendu 
la fors une rois as colons 
car se li ans estoit si lons 
et li demis com troi entier 
ne sauriés tant esploitier 
por rien que uos seussiés faire 
que ie fusse si debonaire 
enuers uos com i estoie orains 
li hom se doit bien garder ains 
qu il se lot de qui il le fait  
or ne set cil n en dit n en fait 
qu il puist faire ne deuenir 
 a mains ne puis ie pas uenir 
dame  fait il  que i ai esté 
pitie et debonerete 
a il en uos ie n en dot mie 
n onques ne failli a amie 
nus en la fin qui bien amast 
si me sui mis en mer sans mast 
por noier aussi com tristans 
comentque i aie esté lonc tans 
sire de ma uolente faire 
a ce ai torné mon afaire 
que se ie n ai merci anuit 
iamais ne cuit que il m anuit 
nule quant i istrai de cesti 
itel plait m a mes cuers basti 
qui en uos s est mis sans congie  
en fesant un petit ris  gie  
fait ele  ains mais tele n oi 
or puet bien demorer ensi 
puisque ie uoi que n est a gas 
encore par saint nicolas 
cuidoie que uos gabissiés 
en non deu neis se uos fussiés 
une poure garce esgaree 
bele douce dame honoree 
ne m en seusse i entremetre  
riens qu il puist dire ne prometre 
ne li puet a ce rien ualoir 
que il ia ioie doie auoir 
de li si ne set que il face 
li uermeus li monte en la face 
et les larmes del cuer as ieus 
se que li blans et li uermeus 
l en moille contreual le uis 
or est il bien la dame auis 
ne li fausse pas de couent 
ses cuers ains set bien que souent 
l en souient il aillors qu iluec 
certes s or en plorast auuec 
la dame mout fesist grant bien 
ele ne cuidast ia por rien 
qu il deust estre si destrois 
 sire  fait ele  n est pas drois 
por deu que i aim ne uos ne home 
que i ai mon seignor mon prodome 
qui mout me sert bien et honore 
ha dame  fait il  a bone ore 
par foi ce doit il estre lies 
mais se gentillece et pities 
uos prenoit de moi et franchise 
ia nus qui d amors chant ne lise 
ne uos en tendroit a pior 
ains feriés al siecle honor 
se uos me uoliés amer 
a une uoie d outremer 
en porriés l aumosne aatir 
or me faites de uos partir 
sire  fait ele  c iert plus lait 
mes cuers ne me sueffre ne lait 
acorder en nule maniere 
por ce c est oiseuse proiere 
si uos pri que uos en sofrés 
ha dame  fait il  mort m aués 
gardés ne l dites mais por rien 
mais faites cortoisie et bien 
retenés moi par un ioel 
o par ceinture o par anel 
o uos retenés un des miens 
et ie uos creant qu il n iert riens 
que cheualiers face por dame 
se i en deuoie perdre l ame 
si m ait deus que ge ne face 
uo uair ueil et uo clere face 
me puent de poi ostagier 
ie ai tot sos uostre dangier 
quantque ie ai force et pooir 
sire ie ne uuel pas auoir  
fait ele  le los sans le preu 
bien sai c on uos tient a mout preu 
et c est piece a chose seue 
bien seroie ore deceue 
se ie uos metoie en la uoie 
de m amor et ie n i auoie 
le cuer ce seroit uilonie 
il est une grant cortoisie 
d issir fors de blasme qui puet 
dire tot el uos en estuet 
dame  fait il  por moi garir 
se uos me lessiés morir 
sans estre amés ce seroit tece 
se cil beaus uis pleins de simplece 
estoit omecides de moi 
il en conuient prendre conroi 
prochain en aucune maniere 
dame de beaute et maniere 
de tos biens por deu gardés i  
cil bel mot plesant et poli 
la font en un penser cheir 
d endroit ce qu ele ueut oir 
sa requeste et s en ot pitie 
car ne tient a point de faintie 
les sospirs les larmes qu il pleure 
ains dit que force li cort seure 
d amors qui tot ce li fait faire 
ne que iamais si debonaire 
ami n aura se n a cestui 
mais ce que onques mais fors hui 
n en parla li uient a merueille 
auuec ce penser la traueille 
raisons qui d autre part l opose 
qu ele se gart de faire chose 
dont ele se repente al loin 
a celui qui ert en grant soin 
del penser o ele ert entree 
a mout bele uoie monstree 
d une grant cortoisie faire 
amors qui en tant maint afaire 
a esté uoiseuse et soutis 
entruesqu ele estoit la gentis 
el penser la o ele estoit 
il trait erranment de son doit 
son anel si li mist el sien 
de ce fist il un greignor sen 
qu il li desrompi son penser 
que ains ne li lut a penser 
de l anel qu ele auoit al doit 
a ce qu ele mains se gardoit 
 dame  fait il  a uo congie 
sachiés que mes pooirs et gie 
est tos en uo comandement  
il se part de li erranment 
et si compagnon ambedui 
nus ne set l ochoison fors lui 
por qu il s en est ainsi partis 
il est sospirans et pensis 
uenus a son cheual si monte 
fait cele a cui le plus en monte 
de lui remetre en sa leece 
 iroit s en il a certes qu est ce 
ce ne fist onques cheualiers 
ie cuidasse c uns ans entiers 
li fust asses mains lons d un ior 
maisqu il fust o moi a seior 
et il m a ia si tost lessiee 
ahi s or me fusse plessiee 
uers lui de parole o de fait 
por les faus semblans qu il m a fait 
doit len mais tot le mont mescroire 
qui por plorer le uousist croire 
ne por faire ses faus sospirs 
si me conseut li sains espirs 
por ice n i perdist il rien 
nus ne guilast ore si bien 
ne si bel c est ore del mains  
atant enuoie uers ses mains 
un regart si choisi l anel 
tos li sans iusqu el doit manel 
et iusqu el pie li esfui 
n onques mais si ne s esbahi 
ne n ot de rien si grant merueille 
la face qu ele auoit uermeille 
l en deuint trestote empalie 
 qu est ce  fait ele  deus aie 
ne uoi ie l anel qui fu siens 
de tant sui ie bien en mon sens 
que ie ui orains en son doit 
cestui ce fis mon et que doit 
et por coi l a il el mien mis 
ia n est il mie mes amis 
et si pens ie qu il le cuide estre 
or est il par deu plus que maistre 
de ceste art ne sai qui l aprist 
deus coment fu ce qu il me prist 
a ce que ie fui si sorprise 
que ie ne m en sui garde prise 
de l anel qu il m a el doit mis 
or dira qu il est mes amis 
ce fera mon ie n en dot mie 
dira il uoir sui ie s amie 
nenil por noient le diroit 
ains li manderai orendroit 
que il uiegne parler a mi 
s il ueut que ie l tiegne a ami 
si li dirai qu il le repregne 
ie ne cuit pas qu il en mespregne 
uers moi s il ne ueut que ie l hace  
atant comande qu on li face 
uenir un ualet tot monté 
ses puceles l ont tant hasté 
qu il i est uenus tos montés 
 amis  fait ele  or tost hurtés 
poignés apres le cheualier 
dites li si com il a chier 
m amor qu il ne uoist en auant 
mais uiegne arriere maintenant 
parler a moi d un sien afaire 
dame  fait il  ie cuit bien faire 
uostre uolente iusqu en son  
atant s en part a esperon 
apres le cheualier poignant 
cui amors aloit destreignant 
de cele qui l enuoie querre 
en mains d une lieue de terre 
l a il ataint et retorné 
sachiés qu il se tient a buer né 
de ce qu on l auoit remandé 
mais n a pas au mes demandé 
por quoi on remandé l auoit 
li aneaus qu ele auoit el doit 
iert l acoison de l remander 
ce li fist son oirre amender 
que tart li est qu il la reuoie 
li escuiers s est en la uoie 
del retor a li acointiés 
he deus com il en par fu lies 
del retorner se por ce non 
qu il estoit en grant sospecon 
qu on ne li uousist l anel rendre 
il dit qu il s iroit aincois rendre 
a cisteaus qu il le represist 
 ne cuit pas qu ele mespresist  
fait il  enuers moi de tel ueure  
la ioie del retor li cueure 
le penser dont il iert en dote 
il est uenus a tant de rote 
comme il ot uers la forterece 
la dame qui en grant destrece 
estoit sor son cors deffendant 
ist de la sale descendant 
pas por pas aual le degre 
porpenseement et de gre 
uient en la cort por li deduire 
l anelet uoit en son doit luire 
qu ele ueut rendre al cheualier 
 s il m en fait ia point de dangier  
fait ele  et il ne l ueut reprendre 
por ce ne l irai ie pas prendre 
par ses beaus cheueus se ie puis 
ains le menrai ie sor ce puis 
si parlerai iluec a lui 
s il ne l ueut prendre sans anui 
i en romprai mout tost la parole 
coment ie n iere pas si fole 
que ie le giete enmi la uoie 
o dont en tel lieu qu on ne l uoie 
ce iert el puis n est pas menconge 
ia puis n en iert ne que d un songe 
chose dite qui me messiece 
dont n ai ie ore esté grant piece 
o mon seignor sans uilonie 
se cist par sa cheualerie 
o par sospirer deuant mi 
ueut ia que ie l tiegne a ami 
a cest premerain parlement 
il l auroit aincois durement 
deserui se ie l deuoie estre  
atant est cil entrés en l estre 
qui de tot ce ne se prent garde 
il uoit celi qu il mout esgarde 
uolentiers aler par la cort 
il descent lues et uers li cort 
si com cheualiers fait uers dame 
si dui compagnon ne nule ame 
de l ostel ne li font anui 
fait il  bone auenture ait hui 
ma dame a cui ie sui et iere  
ne l a ore en autre maniere 
ferue del poing les l oie 
ele a hui mainte chose oie 
qui mout li toche pres del cuer 
 sire  fait ele  alons la fuer 
seoir sor ce puis por deduire  
or n est il riens qui li puist nuire 
ce dist puisque l aqueut si bel 
bien cuide auoir par son anel 
conquise s amor et sa grace 
il n est encor preu en la nace 
por quoi il se doie esioir 
ainsqu il peust les li seir 
ot il chose qui li desplaist 
 sire  fait ele  s il uos plaist 
dites moi la uostre merci 
c est uostre anel que ie uoi ci 
por coi le me lessastes ore 
douce dame  fait il  encore 
quant m en irai si l aurés uos 
ie uos dirai tot a estros 
si ne l tenés pas a faintie 
de tant uaut il mieus la moitie 
qu il a en uostre doit esté 
s il uos plesoit en cest este 
le sauroient mi anemi 
se uos m auiés a ami 
recu et ie uos a amie 
en non deu ce n i a il mie  
fait ele  aincois i a tot el 
ia puis n istrai de cest ostel 
si m ait deus se morte non 
que uos aurés ne cri ne non 
de m amor por rien que ie uoie 
uos n en estes preu en la uoie 
ains en estes mout foruoiés 
tenés ie uuel que uos l aiés 
uostre anel que ie n en ruis mie 
ia mar me tendrés a amie 
por garde que i en aie faite  
or se despoire or se deshaite 
cil qui cuidoit auoir tot pris 
 mains en uaudroit  fait il  mes pris 
se c est a certes que ie oi 
onques mais nule ioie n oi 
que si tost me tornast a ire 
coment donques  fait ele  sire 
aués i uos anui ne honte 
de moi a cui noient ne monte 
uers uos d amor ne de lignage 
ie ne fas mie grant outrage 
se ie uos uuel uostre anel rendre 
il le uos conuient a reprendre 
car ie n ai droit a l retenir 
puisque ie ne uos uuel tenir 
a ami car ie mesferoie 
deus  fait il  se ie me feroie 
d un coutel tres parmi la coisse 
ne me feroie tel angoisse 
come ces paroles me font 
mal fait qui destruit et confont 
ce dont il puet estre al deseure 
trop me cort force d amors seure 
por uos et met en grant destrece 
chose n est qui a ce me mece 
nule del mont que ie l repregne 
ia puis a foi deus ne me pregne 
a bone fin que ie l prendrai 
mais uos l aurés et si lerai 
mon cuer auuec en uo seruise 
n il n est riens qui a uo deuise 
uos serue si bien ne si bel 
come entre mon cuer et l anel  
fait ele  n en parlés uos onques 
car uos en perdriés adonques 
m acointance et m aseurte 
se uos contre ma uolente 
uoliés ore uers moi mesprendre 
il le uos conuient a reprendre 
non fait si fait la n a que dire 
o uos estes mout plus que sire 
se uostre anuis a ce m esforce 
que uos le me uueilliés a force 
mal gre mien faire retenir 
tenés iamais ne l quier tenir 
si ferés ie non ferai uoir 
uolés le me uos faire auoir 
a force naie douce amie 
bien sai tel pooir n ai ie mie 
ce poise moi si m ait deus 
ia puis uilonie ne deus 
ne m auendroit c est ma creance 
se uos en un poi d esperance 
me metés por reconforter 
uos porriés aussi bien hurter 
a cel perron le uostre chief 
que uos en uenissiés a chief 
si lo que uos le repregniés 
il semble que uos m apregniés  
fait il  a chanter de bernart 
ie me leroie ains une hart 
lacier el col que l represisse 
ne sai que ie uos en fesisse 
lonc plait al reprendre n a rien 
sire  fait ele  or uoi ie bien 
que ce uos fait faire enresdie 
quant parole que ie uos die 
ne uos puet a l prendre mener 
or uos uuel ie aconiurer 
par la grant foi que me deués 
uos pri que uos le reprenés 
si chier com uos aués m amor  
or n i a il en ceste error 
tor qu un seul qu il ne li conuiegne 
a reprendre o qu ele ne l tiegne 
a desleal et a gengleus 
 deus  fait il  li quels de ces deus 
m est or partis li mains mauuais 
or sai ie bien se ie li lais 
qu ele dira ie ne l aim mie 
qui tant estraint crouste que mie 
en saut ce par est trop destraint 
cil sairemens m a si estraint 
que li lessiers ne m i est preus 
aincois cuit ie que li miens preus 
et m onors i soit al reprendre 
se ie ne uuel de mout mesprendre 
uers ma gentil dame honoree 
qui s amor m a aconiuree 
et la grant foi que ie li doi 
quant ie l aurai mis en mon doi 
si iert il siens la o il iert 
se ie fas ce qu ele me quiert 
ie n i puis auoir s onor non 
n est mie amis qui iusqu en son 
ne fait la uolonte s amie 
et sachiés que cil n aime mie 
qui rien qu il puist en laist a faire 
ie doi atorner mon afaire 
del tot a son comandement 
car il ne doit estre autrement 
s a la seue uolonte non  
il ne l noma pas par son nom 
quant il dist  dame ie l prendrai 
par couent que ie en ferai 
apres la uostre uolonte 
la moie encore ait il esté 
en ce doit que ie uoi si bel 
et ie uos rent donques l anel 
par couent que uos l en faciés  
n iert enuiesis ne esfaciés 
li sens del gentil cheualier 
tos esprendans de cuer entier 
le prist tot porpenseement 
si le regarde doucement 
al reprendre dist grans mercis 
 por ce n est pas li ors nercis  
fait il  s il uient de ce bel doit  
cele s en sosrit qui cuidoit 
qu il le deust remetre el sien 
ains fist apres un greignor sen 
dont mout grant ioie li uint puis 
il s est acotés sor le puis 
qui n estoit que toise et demie 
parfons si ne meschoisi mie 
en l eue qui ert bele et clere 
l ombre de la dame qui ere 
la riens el mont que plus amot 
 sachiés  fait il  tot a un mot 
que ie n en reporterai mie 
ains l auera ma douce amie 
la riens que i aim plus apres uos 
deus  fait ele  ci n a que nos 
o l aurés uos si tost trouee 
en non deu ia uos ert monstree 
la preus la gentis qui l aura 
o est en nom deu ués la la 
uostre bel ombre qui l atent  
l anelet prent et uers li tent 
 tenés  fait il  ma douce amie 
puisque ma dame n en ueut mie 
uos le prendrés bien sans meslee  
l eue s est un petit troblee 
au cheoir que li aneaus fist 
et quant li ombres se desfist 
 ueés  fait il  dame or l a pris 
mout en est amendés mes pris 
quant ce qui de uos est l en porte 
quar n eust il ne huis ne porte 
la ius si s en uendroit par ci 
por dire la seue merci 
de l onor que faite m en a  
he deus si bien i asena 
a cele cortoisie faire 
onques mais riens de son afaire 
ne fu a la dame plesans 
tos rauerdis et esprenans 
li a geté ses ieus es siens 
mout uient a home de grant sens 
qui fait cortoisie al besoin 
 orains ert de m amor si loin 
cist hom et ore en est si pres 
onques mais deuant ne apres 
n auint puisqu adam morst la pome 
si bele cortoisie a home 
ne sai coment il l en membra 
quant por m amor a mon ombre a 
geté son anel ens el puis 
or ne li doi ie ne ne puis 
plus ueer le don de m amor 
ne sai por quoi ie li demor 
onques hom si bien ne si bel 
ne conquist amor par anel 
ne mieus ne doit auoir amie  
sachiés qu ele n en bleca mie 
quant ele dist  beaus dous amis 
tot ont mon cuer el uostre mis 
cil dous mot et cil plesant fait 
et li dons que uos aués fait 
a mon ombre en l onor de moi 
or metés le mien en uo doi 
tenés ie l uos doing come amie 
ie cuit uos ne l amerés mie 
mains del uostre encor soit il pire 
de l onor  fait il  de l empire 
ne me fesist on pas si lie  
mout se sont andui enuoisié 
sor le puis de tant come il purent 
des besiers dont il s entrepurent 
uait chascun la doucor al cuer 
lor bel ueil ne getent pas puer 
lor part ce est ore del mains 
de tel geu com len fait des mains 
estoit ele dame et il maistre 
fors de celui qui ne puet estre 
de celui lor conuendra bien 
n i conuient mais beer de rien 
iehan renart a lor afaire 
s il a nule autre chose a faire 
bien puet son penser metre aillors 
car puisque lor sens et amors 
ont mis andeus lor cuers ensemble 
del geu qui remaint ce me semble 
uendront il bien a chief andui 
et or m en tas atant mes hui 
ici fenist li lais de l ombre 
contés uos qui saués de nombre 
