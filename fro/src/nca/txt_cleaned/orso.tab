seignours oez chancon dont li uer sunt bien fait 
c est des barons de france des miauz et des biaus lais 
d ugon lou barruier et d orson de biauuaiz 
hugues fu de berri dou chatiaul de caleais 
et tint quite beorges et uirson et contais 
et ours fu nez de france clermont tient et bauuaiz 
seignors oez les uers d une bone chancon 
d ugon le barruier et dou bon duc ourson 
antre hugon et orson deuindrent compaignon 
lor foiz s antredonnerent par tel deuision 
que l uns ne faudroit l autre por nule rien dou mont 
uoant mil cheualiers an la sale chalon 
li dus ours prit molier de molt iante facon 
aceline la iante ot la pucele a non 
niece fu giboin fille au conte huon 
lonc tans la tint li dus s an out un fil milon 
celui leua de fons hugues au cuer felon 
mout ama la duchece coemant a laron 
huimais orez la foi que il porta orson 
le franc duc debonare le nobile baron 
pour amour la duchece a la iante facon 
que plus amoit li faus que nule riens dou mont 
an trait puis cil hugues son leaul conpaignon 
et uandi pour auoir a grant destrucion 
ce fu ou mois de mai par une matinee 
que li dus ors isi de bauuaiz sa contree 
et hugez ces conperes qui foi li out iuree 
ceant aus palefrois chacuns ceinte l espee 
premerains parla huges li traites li leres 
qui out a la duchece tote s amour donnee 
  mout auez bele fame  fait il   sire conperes 
car pleut ore a dei que i ause autretele  
et li dus li respont par mout bone pansee 
  conpans fane auroiz uos se puet estre trouee 
ains i metrai dou mien bien quarante liureez 
que uos n aiez tel fame qui sera honoree  
et li glous li respont coemant a celee 
  iai n aurai fors la uotre cui ie ai tant amee 
iai ancois ne uerrois la quinzaine passee 
que uous toura le chief au tranchant de l espee 
ne miles mes filaus n aura longe duree 
ia ne uerra un an ne li fis ne li peres 
et prandrai la duchece que tant ai desiree 
kale marteil donrai tant d auoir a celee 
que ie aurai la dame a moulier espousee 
si irai a bauuaiz con elle m iert dounee  
huges et li dus ours sont an bauuaiz antré 
or escoutés d ugon lou traitor proué 
par con fate meniere anuers orson erré 
tantqu il out sa molier et tote s erete 
ours est de grant parage cil l auoit afolé 
u se soit que il seroit chieremant conparé 
or oez con il a esploitié et ouuré 
dedans la chambre orson a son cors esconsei 
par desus la cortine a son chief couuetei 
illec se tint li glous que il n a mot sounei 
et ors se ua couchier quant il li uint an grei 
deioste la contesse au gent cors honoré 
lez le duc s endormi la dame au cors malé 
et li dus ors uilla que mout auoit pancei 
con il peust hugon son conpaig mariei 
li dus ors le uoudroit si auoir asenei 
que hautemant l aust essaucié et montei 
ez uous hugon drecié coemant et soue 
si a sa rason dite et coemant parler 
  dors tu ors de bauuaiz ou tant ait de bontei 
notre sires te mante li rois de maiestei 
par moi qui sui ces angres lou m a dit et contei 
que tu preignes la croiz si t an ua outremer 
que tur et sarrezin se sont mal reuelei 
tuit ti pechie te soent de par deu pardonei 
ou toi manras hugon ton conpaignon frontei 
proudon est et leaus et de grant fiautei 
et il t an ramanra tot a ta uolantei  
quant huges ot ce dit ez le uos aconcei 
parmi une fenestre a son cors aualei 
et li dus a son chief au contrement leuer 
que bien auoit tout ce oi et escoutei 
  angres  ce dit li dus   qui as a moi parlei 
quant tu ies de par deu car me gite clarte  
huges ne respont mot qu il s an fu iai alez 
et li dus ors remet qu est formant apansei 
quant huges li traites a sa rason finee 
de la chambre desuale coemant a celee 
par la corde qu il out a un piler nouee 
apres lui l a sachie s a fait la retornee 
et li dus ors saut sus s a sa molier boutee 
et la dame c esuole duremant effrahee 
  sire que uolez uos  dit la dame honoree 
  dame i ai une uoiz oie et escoutee 
qui dit que dez me mande sans nule demoree 
que ie uoise outremer an terre galilee 
la ou dex out sa char traualliee et penee 
ou moi manrai hugon qui m a sa foi iuree 
et de ce ai meruolle que n ait clartei gitee 
sire ce fu fantomes  dit la dame honoree 
  se il fut de par dei clartei eut gitee 
par mon chief  dit li dus   c est ueritez prouee 
ie ne dormoe mie ains estre an pansee 
a hugon mon compere cui ie ai foi portee 
or uos dirai commant ie l aura esprouee 
se ie n truis ceans an la chambre pauee 
dont fut ce angres dei san nulle demoree  
li dus ors saut an pies si a prise s espee 
et uint a une lampe qui tote iere agoutee 
par un pou que la flamme n an iere iai alee 
une chandole prant ilec l a alumee 
li dus cerche la chambre qui tote estoit pauee 
n i a remez cortine que il n a remuee 
bor ne drap ne escrin ne grant huche fermee 
que li dus n ait la nuit houerte et defermee 
quant ne trouue nelui s ait sa fane apelee 
  dame  ce dit li dus   ce est choze prouee 
or sai ce est uoiz d angle qui me fu demostree 
or ne laroe pas por bauuaiz l alosee 
que ne uoise outremer celle sainte contree 
ou dex de mort a uie fit la resuscitee  
quant la dame l antant toute fu esgaree 
forment amoit orson qui l auoit espousee 
celle nuit c est la dame mout forment demantee 
por son seignour lou duc mante larme ploree 
car qui bon signor pert bien doit estre adolee 
celle nuit fu li dus duremant anchantez 
par hugon son compere qu est traitez prouez 
  dame  ce dit li dus   a bauuiauz remanrez 
et milon le mien fil que uos me norirez 
plus tot que ie porrai serai ie retornez  
et la duchesse plore si a grant duel mené 
ains ne fina la dame tantqu il fu aiorné 
que li dus ors se lieue c est au motier alez 
et hugues ces comperes li traites prouuez 
il et hugues s an uiegnent l uns a l autre aiosté 
or oez de quoi hugues l an a arasonné 
  comperez  dit li glous   enuers moi antandez 
si uos dirai meruolles iamais teles n orez 
ennuit dou premier somme quant li iors fut alez 
s an uint uns angles dei uolant tos ampenez 
et me dit que i alasse le sepulcre aorer 
par la foi que uos doi si an sui an pansei 
maruolles oi  dit ors   par dei de maitei 
autresi auint moi comme uos me contez 
mais ie ne le consusse quant ie me fu leuez 
et si cerchai ma chambre anuiron de toz lez 
cuidai aucuns s i fut muciés ou aconsez 
angles fu bien le sai quant il n i fu trouez 
mais de ce me meruoil que ne gita clartei 
compere  ce dit hugues   ce fu sa uolantez 
ie irai ce de plait ne sai que uos ferez 
compens  dit li dus ors   auec moi an uanrez 
sire  ce a dit hugues   si com uos commandez 
bon mestier uous aurai au chemins demander  
et ors manda ces home de par tot son regnei 
de par le bauuoisin les a tous asamblez 
  baron  ce dit li dus   anuers moi antandez 
outremer m an irai lai ou dex fu penez 
la croix et les reliques baisier et aorer 
ie uous commant ma terre et mon fil a garder 
et mes comperes hugues ce il uiaut demorer 
soit sires de ma terre et uous bien le seruez  
quant l antant li traites trois mos an uait parlei 
  ie irai auec uous se uous le conmantez 
car ie i doi la uoe si con uous le sauez 
grant metier uous aurai ainsque uous retornez  
et li dus li respont   uolantiers et de grez  
ha dex que ne conut ces grandes faucetez 
n alait mie auec lui por l or de dis citez 
mais ne s an donne garde li frans dus honorez 
ce fu ou mois de mai que li biaus est restez 
que li dus est issus de biauuaix sa cite 
o lui an moigne hugon son compere fronté 
plorent i damoiselles et borioses asez 
por amor au franc duc que tant les a amez 
et la franche duchesse a ces diauz demené 
uenue est a hugon ces bras li a gité 
  por dei sire comperes de mon signour pansez 
a dei foi et la uotre soit il hui commandez 
sire dus biaus comperes estes uous obliez 
ramenez mon signour et grant preu i aurez 
dame  dit li trichieres   deis an seit mon pansei  
puis dit antre ces dens   iamais ne lou uerrez 
si sera a mes pons honis et estranglez 
et uandus por auor a deniers menoez  
et la dama ait orson son signor apelé 
son anel li douna qui fu d or naelez 
  sire  ce dit la dame   cest annel porterez 
ce uous auez besoig ariers le trametez 
que se ie uoi l annel ie le crorai asez 
dame  ce dit li dus   si con uous commandez  
li dus a pris l annel an son doi l a bouté 
congie prit a sa fane grant duel i ot mené 
sa molior et son fil a li dus acolé 
a duel et a tritour sont ilec deseurei 
iamais ne se uerront si seront mout irei 
antre orson et hugon se sont achemené 
et passent a saint zust s ont mondidier orré 
noions soxons et rens et chalons la cite 
et pencent de l arrer chacun ior aiorné 
d ilec a balecei an sont tot droit alé 
que hugues li traites n a tant de leu trouué 
qu ocix aust orson mout an a bon panse 
a rome sont uenu s ont saint pere aoré 
et d ilec a balete an sont tot droit alé 
chief un riche boriois sont la nuit ostelé 
riches fut li mangiers sinez i out asez 
or escoutez d ugon con il a mal panse 
iai uandra son compere cui il fit fiaute 
il monte a un cheuaul tant a esperoné 
qu il est uenus au por un chalan a troué 
marcheans i trouua de la terre ysore 
le for roi de cunibres cele bone cite 
hugues s i acointa si fu de mal pansei 
  signor  ce dist li glous   franc cheualier mambré 
ie a un riche duc auec moi amené 
biauuez tint et clermont et amiens la cite 
il ocit un mien fil bien a un pacé 
ie le uous uandrai iai se il uous uient an gre  
et cil ont respondu   mout auez bien parlé  
son compere lor uant trente mars bien pesez 
a iceste parole est hugues retornez 
et uint a son compere si l a arasonné 
huges repare adonques ce l prit a apeler 
  sire dus biaus comperes ia ne uous quir celer 
une nef ai louee qui ira outremer 
an ierusalem droit demain ains l aniorner 
forment sont leaul home et si seuent de mer 
nous irons auec aus ce l uolez creanter 
comperes  dit li dus   a uotre uolantei 
uous iestes mes comperes an uous me doi fier 
mes cors et mes auors soit a uous commandez  
donc font li marinier lor uolez atorner 
et hugues li traites i fait orson mener 
son lit i fit de nuit por lou miaus anchanter 
et li dus s i coucha qui ne s i sout garder 
et hugues li traites le ua reconforter 
  sire compains dormez ne uous conuiont douter 
ie crien mal ne uous face la puor de la mer  
et li dus s andormi qui fut aseurer 
et huges de biaucare ne s est aseurer 
uenus est au marchans c es prant a apeler 
  faites moi mon auor balier et aprester 
uez le duc andormi que ie uous doi liurer  
et il ont respondu san plus de demorer 
par lou duc son compere ce prant a reparer 
son anel li trait fors de son doi maxeleir 
s ou portera an france deis li put mal donner 
et por ce uoudra il la duchesse esposer 
et li glos ce repare qui n a soig d arester 
et li marenier nagent et pristrent a sigler 
cent leues ont erré quant uint a l aniorner 
li dus soingia un soigie qui mout fait a douter 
et li estoit auis que il fut outremer 
hugues s estoit a lui coreciés et irez 
a biauuaiz l ait asis grant iant i a mandé 
se li faisoit li faus son grant palais uerser 
lors c esuolla li dus ou il n ot qu airer 
ou uoit los mareniers prit lor a demander 
  ou est mes chiers comperes qui foi me doit porter  
et cil ont respondu   uassaus lasiés ester 
il est partis de uous con traites prouuez 
car i uous ai uandu aiz paiens d outremer  
dient li marinier   de folie parlez 
il est partis de uous dou tot et deseurez 
a nous uous a uandu trente mars d or pesez 
tres androit mienuit s an est de uous amblez 
iamais ne lou uerrois an trestout uostre ae 
he lais  a dit li dus   tant sui ie plus irez 
ie me fioe an lui uers moi c est pariurez 
ay hugues traites mon anel an portez 
bien sai se uolez ma terre me torrez 
et ocierez mon fil et ma fame panrez  
a iceste parole chei li dus pasmez 
quant li dus fu pasmez et il fu reuenuz 
lors dit   hugues compere faus traites pariurs 
mon anel an portez don ie sui irascus 
ma fane me torrez et mon chier fil milon  
et li maronnier nagent par la mer a bandon 
a cunibres paruindrent quant li iors fut parans 
li maronnier s ariuent baut et lie et ioant 
de la citei iserent sarresin et persant 
et li rois ysorez sor un destrier amblant 
a li uandent le duc corecié et dolant 
et ysorez l an moigne an son palais plus grant 
ces dex li fait montrer mahom et teruagant 
quant li dus n es uiaut crore si lou ua menasant 
an sa chartre l auale a son col un charchant 
or est il an martire de cel ior an auant 
ours ce gist an la chartre qu est parfonde et puans 
solaus ne luit leans ne lune n i flambie 
forment mandit hugon ie ne m an meruoil mie 
et regrate bauuaiz et son fil et s amie 
or escoutez d ugon qui ne s areste mie 
li glous c est porpancez damedex le maudie 
tant donra charlemaine auor et menandie 
qu il li donra la dame e la grant signorie 
son filiaul ociera a l espee forbie 
unes paumes achate a zz xxm d ongrie 
rome passa arieres et cellerne et pauie 
bien sanble pellerin qui ueigne de sulie 
d arremant et d azur auoit sa char nercie 
il a tant esploitié qu il passa lombardie 
antrez est an borgoigne cui il mout plus desire 
deci a chaalons n i ot regne tirie 
ce fut a une paques une feste ioie 
charles martiaus tint cort a paris la garnie 
dou barnage de france i auoit grant partie 
atant ez uous hugon cui iesus maleie 
il desant ou palais s a la mule guerpie 
les nouales en uont an la sale uoutie 
hugues uient d outremer de terre de sulie 
ancontre lui aloit li rois et sa maniee 
et quant il uit hugon se li fit chiere liee 
plus de cent fois le base et l autre baronnie 
  hugues  ce dit li rois   n on me celez uous mie 
ou est li dus remex ou tant a courtoisie 
a qui la uostre foi est iuree et pleuie  
quant l antant li traites si ne seit que il die 
samblant fait que se pasme et talant n en a mie 
plore de iauz dou chief li glous et si larmie 
apres li respondi par mout tres grant fointie 
  sire mors est li dus en terre de sulie 
ou moutier du sepulcre l anfoi ie meime 
deuant le matre autel an piere sozterrine 
tant ce fia an moi et an ma compaignie 
qu il me lasait son fil et sa fame an balie 
et sa terre et ces fiez par mout grant druerie 
or la me dounez sire si ferez cortoisie 
hugues  ce dit li rois   i ai grant meruelle oie 
encor n auez ius mis ne paumes n eclauine 
ne seiorné un mois puisque uous reuenistez 
si demandez iai famme se uous uient de folie 
la dame de biauuiex ne poez auor mie 
ele est uostre commere bien l auons oi dire 
c estoiez ansamble ce seroit desuerie 
car milon son anfant donnastes bapstitire 
foi que doi dei  dit hugues   le mien pere meimes 
ie sui 
feroe ie 
mais por amor dou pere ou ie ou compaignie 
fasoe ie au fil amor et druerie 
et c elle m est par uous donnee et otroie 
ie uous donrai d or fin une mule chargie  
et quant charles l antant deuers hugon se plie 
souuant l auez oi et par mainte foie 
que par grant auor est grans traisons batie 
tant li a donné hugues argent or de sulie 
que la dame li donne et bauuiauz li otrie 
par dei signor baron oi l auez conter 
que por auor fait lan traison demander 
et sa foi amantir et home pariurer 
se fit hugues li faus cui dex puit crauanter 
a orson de bauuiaz son compere son per 
que en iherusalem duit condure et mener 
por auor l a uandu au paiens d outremer 
repariés est an france au roi charlon parler 
tant li uaut de son or balier et presanter 
qu il li fera la dame maulgre li espouser 
et li donra bauuaiz et l annor a garder 
maintenant an alerent sus les cheuaus monter 
antre ci a biauuaiz ne finerent d errer 
charles martiaus o lui por lou plait eschiuer 
a bauuaiz an alerent les nouales conter 
que hugues de baucare repare d outremer 
tuit cuiderent d orson qu il deust retorner 
et issent de bauuaiz por ioe demener 
dou duc orson demandent que tant les siaut amer 
hugues ne lor doigna onques un mot sonner 
et la franche duchesse le prit a apeler 
  por dei sire comperes ne me deuez celer 
ou est li dus mes sires que n ou uoi retorner 
randez le moi compere car ie le uos liurer 
et uos le me deustes a deu foi ramener 
dame  ce a dit hugues   iamais ne lou uerrez 
mors est li dus orsons cui tant deuoe amer 
ou regne de sulie la le ui deuier 
ou motier saint sepulcre le fi ie anterrer 
lasait moi ceste terre et l annor a garder 
et son anfant milon ferai ie adouber 
et uous maemmes dame a mollier esposer 
uos ci les antreseignes que ie uos ueul moutrer  
l aniaul li a moutré a son doi neelé 
qu il toli son compere quant de lui diut seurer 
quant le uoit la duchesse si a pris a plorer 
  dame  ce a dit hugues   anuers moi antandez 
mors est ors de biauuaiz don ie sui airez 
iamais maudres de lui ne sera recouurez 
droit an ierusalem ou dex fu desinez 
ilec l anfoi ie antre les deus autez 
si uos mande li dus qu a mari me prenez 
ie sui coins de berri menans et asazez 
bien maintarai la terre et les uos heritez 
a toz iors uos ferai toutes uos uolentez 
uez uos ci les anceignes se uos ne m an creez  
l anel orson li bale qu il li auoit amblé 
et respondi la dame   ce connoi ie asez 
ie l balai mon seignour quant de moi fu seurez 
et ala au sepulcre damedeu aorer 
or premet deu un don le roi de maiestei 
que ne panrai mari iamais an mon ae 
por amour mon seignour aurai le chief uoilé 
et norrirai milon an ces grans orfantez 
et se li plais estoit ia ensinc amenez 
hugues ne uous panroe por quanque uous auez 
que uous estes an foi mes comperes iurez 
de mon enfant milon si con bien le sauez 
ne doit l uns auoir l autre c est fine ueritez 
dame  dit li traites   anuer moi antandez 
ie iurerai sor sains se uos le commandez 
ou i an ferai iuise uoant tot le barne 
que miles ne recut par moi crestiente 
mais por amor d orson lou tieg ie an chierte 
antandre fis au peuple que de fons l ou leué 
dame  ce dit li rois   hugon crore deuez 
hugues est mout prodom bien puet estre uertez 
et ie le uos commant que uos hugon prenez 
sire  ce dit la dame   iai mar an parlerez 
que ie ne lou prandroe por quanque uos auez 
ie uos di sire rois et si est ueritez 
que il a mon signour murtri ou anerbé 
ou uandu por auoir a deniers menoez 
dame  ce dit li rois   or ne uos demantez 
hugon uos conuient panre si an aurez mal grez 
dame  ce dist li rois   ice lasiés ester 
il uos conuient hugon a mari esposer 
qui saura bien les terres et lou pais garder 
certes  ce dit la dame   ce n iert ia a mon gre 
par de charles bau sire pichie faites morteil 
quant uous nous uolez faire an un lit aioster 
ne quier auor mari an trestot mon ae 
ne faites pas iteil plait por auoir andurer 
uous l aurez  dit li rois   n on poez ranfuser 
et charles l a sasie san plus de demorer 
ne plus ne la lasait ou motier demorer 
ne uestier autres dras por li bien atorner 
si l anmoignent a force a hugon esposer 
donc ueisiés borioiz et borioses plorer 
et li cris et la noxe commenca a leuer 
por l amor a la damme c ansi uoent mener 
atant ez uous milon lou ianti bacheler 
reparant de bercer por son cors deporter 
et guinemantz ces matres cui iesus puit sauuer 
quant il oi la nose et le brut demener 
demanda que ce est et lan li a contei 
  iai est uostre parens repariés d outremer 
et est mors uostre peres li iantis bachelers 
et meigne uostre mere malgre li esposer  
cant li uales l antent color prit a muer 
dou grant que il ot commanca a plorer 
et con il ce redrece si commance a crier 
  he guinemant bau matre conment porai ourer 
comment porai teil duel sofrir ne andurer 
que ie uoi mon parin ma mere esposer 
bien sai mon pere ait mort quant ne uoi retorner 
mais par icel apotre que lan doit aorer 
ie irai cest mariage chalongier et ueer 
se hugues li traites ne l uiaut lasier ester 
et iesu cris ce done que ie soe adoubez 
ie li cuit cest otrage mout bien guerredouner  
cil cort a un palis que uit lez lui ester 
si an auoit un peil esrachié et osté 
corant s an uait as noces pance d esperonner 
par defors le motier s an uait droit a l antrer 
ci a oi sa mere son grant duel demener 
et son signor orson durement regrater 
et quant milons l antant le sanc cuide desuer 
par mout fier mautalant se prit a escrier 
  par dei hugues parins ne deusiés panser 
le uostre comparage deusiés miauz garder 
a loi de traitor uous uolez demener 
que uolez uo commere a molier esposer 
c auez fait de mon pere faus traites prouuez 
por quoi ne l auez uous arieres ramené 
ua glous  ce a dit hugues   dex te puet mal douner 
tu n es pas mes filiaus bien le puis afier 
et mors est li tiens peres ou regne d outremer 
et se tu bien me uiaus seruir et honorer 
ie te donrai tes armes et ferai esdouber 
et si te pourais bien dou tout en moi fier 
he glous  ce a dit miles   con as or fol panser  
miles hauce le peil meruillous et quarré 
que por le roi charlon ne uot lasier ester 
si cuida son parin ociere et crauanter 
hugues chosi le cop prit soi a trestorner 
la ou il uoit le roi au pie li est alez 
que li face uaniance que mout li doit greuer 
quant le uoit charlemaines le sanc cuide desuer 
il corut a milon au pons l auoit couuré 
et li iantil baron li alerent oster 
sor lor mantiaus le mucent por lui asegurer 
  signor  ce lor dit miles   ne me lasiés tuer 
remambre uous d orson qui tant uous siaut amer 
ne lasiés son anfant honnir ne uergonder  
quant li baron l oirent si fatemant parler 
por amor dou franc duc commancent a plorer 
l ampereor charlon commancent a blasmer 
  an non dei ampereres n ou deusiés panser 
ne a un teil anfant corecier n airer 
c il li poise d orson nus ne l an doit blasmer 
faites les noces fare laisiés milon ester 
ne deuez ces parolles a nul mal atorner  
lors se retrait li rois lasait milon ester 
et li anfas s an cort si commance a plorer 
  an non dei ampereres n on deusiez panser 
que ci me uolez man mere san son grei marier 
et moi uolez dou tout uiuant desheriter 
uous faites grant pichie s an fates a blasmer 
et ia fu ors mes peres li iantis et li ber 
qui soloit uostre enceigne an bataille porter 
et si uous fit borgoigne et randre et deliurer 
dont ne fu contre uous hugues au contenter 
e forment se pena de uous desheriter 
se ne fut ors mes peres ia ne uous quier celer 
uous n ausiés ia france a nul ior a garder 
traitor ne felon ne deusiés amer 
il a motri mon pere ie le di san faucer 
or ne sa se ma mere li feroiz esposer 
mais ie le uous defan uoant tot le barne 
ia an pais n i sera se puis armes porter 
certes ie ne sui pas des nues auolez 
ancois sont quinze conte tuit de mon parantei 
quant il oront le tort que uous ci me menez 
ne l aquitereiz por quanque uous auez 
sire  a dit hugues   auez uous escouté 
par mon chief ce il uit soiez asegurez 
ancor uous torra france et les uos heritez 
se uous m an uolez crore uous le demambrerez  
charlemaines l antant le sanc cuide desuer 
  hugues  ce dit li rois   or le lasiez aler 
iai por lui ne larois la dame a esposer 
guinemant  dit li rois   faites les nous oster 
ou ie li ferai iai toz les mambrez coper 
sire  dit guinemans   bien le ueul creanter 
ne li orois huimais un sol motet sonner 
mais ie seroe prez orandroit de montrer 
que hugues a orson mon signor anerbei 
ou uandu por auor ou mort ou afolé 
uoir  dit dos de clermont   lan an deuroit parler 
signor  dit l ampereres   tot ce lasiés ester 
ors ama guinemant son damoiseil priué 
guinemans quant il puet doit milon conforter  
et charles fait la dame au moutier amener 
ensqu elle fut uenue trois fois l estut pasmer 
et quant uint au moustier si ne uolt creanter 
ens commenca le duc orson a regrater 
ou elle ueule ou non ilec li font iurer 
que uous diroe plus lai la font esposer 
et an apres l an font dou moustier ramener 
il ont demandé l aigue s acient au digner 
li arpeour i chantent et uiolent iugler 
miles n est pas as noces car il n i ose aler 
ains fu auec son matre cui il doit tant amer 
iusqu a la mienuit ne fina de plorer 
mais guinemans ces matres le ua reconforter 
  damoisiaus dous amis ice laisiez ester 
ens mangiez c il uous plait que prez est li soupers 
sire  ce a dit miles   tot ce lasiés ester 
teil duel ai de ma mere que ne puis reposer 
et de mon pere orson que hugue a ennerbei 
le matin m anfurai quant il iert aiorné 
ne puis ceste contree ueoir ne esgarder 
miles  dit guinemanz   tout ce lasiés ester 
encor pourez la honte se dex plaist amender  
or larons de milon lou iantil bacheler 
cil qui furent au nosses sont assis au diner 
dou maingier a la dame ne conuint pas parler 
car elle ne maingait por les mambrez coper 
ains se fait an sa chambre tot an plorant porter 
en un lit se coucha prit soi a gaimenter 
et orson de bauuaiz son mari regrater 
sa matre chamberiere la prit a conforter 
et li dit   belle dame tot ce lasiés ester 
iai auez uous oi par mainte fois conter 
c an ne gaainne rien a trop grant duel mener 
tais fole  dit la dame   ne puis antroblier 
celui qui me soloit si grant honour porter 
commant pourai cestui sofrir ne andurer 
qui a uandu orson au paiens d outremer  
lors dit la chamberiere   iai ne lou redotez 
ie uous donrai teil herbe bien le puis afier 
que i achetai l autrier d un marcheant d escler 
par art de nigromance la fis ci coniurer 
onques dex ne fit fame an cest sicle mortel 
s en auoit son mari touchié ne adesé 
que iamais la poust de son cors uioler 
ne auec li gesir ne a li conuerser 
ie meimes mes cors l ai bien faite esprouer 
samprez uous an donrai quant deura auesprer 
quant hugues uous uoudra basier et acoler 
ia puis n aura paor d anuers uous abiter 
tuit li faudront li mambre si lou uerrois trambler 
et ce ice n et uors que ie uous ai conté 
si me fates demain toz les mambres coper 
belle  dit la duchesse   dex te puisse onorer 
s auci fors sont les herbes con ie le t oi conter 
lou matin te ferai trois mars d argent liurer  
celle ala a l escrin si l auoit defermé 
et a l erbe fors trate qui tant fait a louer 
et uint deuant sa dame celle herbe presanter 
la cors se departi quant uint a l auesprer 
charles uint an la chambre hugon i fait mener 
puis usent de leans hugon font demorer 
lez la dame ce couche c onques n on pout amer 
li glos se trait uers li por son cors deporter 
et la dame tint l erbe si l an a adesé 
lors sambla a hugon quant la diut apresser 
que li cuers li fallit si commance a trambler 
et quant hugues co uoit si cuide forcener 
par mout fier mautalant l an prit a apeler 
  piece a que me uolez trair et anchanter 
ne puis a uostre cors ior ne nuit reposer 
ie uous fera ardor n an poez eschaper  
mout fu hugues iriez tout a le sanc mué 
quant il n a de la dame fate sa uolante 
il l ait la nuit batue celle l ait ramponné 
  hugues  ce dit la dame   mout auez fol pancei 
que requerez deduit ie ne uous doi amer 
flebes estes et uiaus et de mout grant ae  
quant hugues l a oi le sanc cuide desuer 
lors la fiert de son pong le dos li a torné 
et quant uint au matin que il fu aiorné 
que hugues ce leua et son cors a paré 
et la dame autreci qui le cuer ot iré 
il n ot age chaude ce est la ueritez 
ne aniaul ne bouton ne garnemant douné 
un pelicon uesti derout et depané 
et par desous un chainse ne fu piece a lauez 
adoc se uait seoir par delez un pilei 
et dit li uns a l autre   ci a mal marié  
charles s an retorne si con il ot digné 
hugues le conuoa qui ia ne uoe dei 
ou lui cent barruiers qui mout ont mal panse 
d une part trait le roi a un consoil priué 
  sire  ce a dit hugues   ie sui mal adoubez 
miles li miens filatres m ait mout coli an he 
hugues  ce dit li rois   onques mais n oi teil 
que teil anfant auez cremu et redoté 
de lui uous doig congie de fare uostre grei 
uostre auoir ai eu si iert gerredonez 
sire  dit li traites   cinc cenz mercis de dei  
charles a pris congie si s an est retornez 
huges se retorna s a conuoié charlon 
ou lui les barruiers qui cuers de felon 
et iurerent sor sains au traitour hugon 
que il li ocieront son filatre milon 
uns gars de la cusine entandi lor raison 
puis uint a la duchesse se li dit a escons 
  dame mors est mile se concoil n an prandon 
il l ocieront demain creantei l ont hugon  
la dame an apela guinemant le baron 
  matres  dit la duchesse   iantis fis a baron 
ie uous donrai cent mars si garisiez milon 
de mort l ont menacié li traitor felon 
dame  dit guinemans   ce que uous plait ferons 
sampres a mienuit andui nous an irons 
an si sauuage terre que ne nous saueront  
et la dame respont   a dei beneison  
guinemanz s adouba et auec lui milon 
andui ont les espees as senestres girons 
lors sont andui montei sor les destries gascons 
et issent de biauuaiz coement a larron 
chacuns l escu au col et lance et confenon 
se damedex n an pance qui sofri passion 
il seront ambedui gitié an la prison 
une espie le conte au traitor hugon 
  sire  ce dit l espie   nouales uous dirons 
ia s an uat guinemans si an moigne milon 
se ansi uous eschapent li traitor felon 
bien uous poront greuer li traitor felon 
uostre terre metront a feu et a charbon  
et quant hugues l antant si escrie a haut ton 
  or aus armes  fait il   franc cheualier baron 
cel qui les poura prendre ie li donrai grant don 
ie li donrai mil mars et un destrier gascon  
cil li ont respondu   uostre plasir ferons  
lors s an armerent tuit coemant a laron 
et hugues li traites qui a maleicon 
ains n i deigna uestir aubert ne auqueton 
or s arment an biauueiz li felon berruier 
mais hugues n i deigna onques armes balier 
toz premerains s an ist armés sor un destrir 
a son col a getié un escu de quartier 
une lance ampoignie qui estoit de pommier 
et barruier le siugent qui le uoudrent aidier 
par deuant toz les autres le trait a un archier 
i uint hugues pugnant parmi le sablonnier 
la lune luisoit clere et commence a raier 
hugues les a choisi a un tertre poier 
a l aualer d un uaul le pandant d un rochier 
il lor a escrié si commence a huchier 
  par mon chief n an irez fel cuuert losangier 
a biauuaiz uous pandrai demain a l aclarier 
si serez trainé comme laron forcié 
et la putain chatiue ferai ie graalier 
et giter an un feu et les mambres tranchier  
quant miles l antandi le sanc cuide changier 
guinemant an apele s ou commence a priier 
  car me lasiés torner contre cel auercier 
se ne le puis abatre metre ius dou destrier 
ne me lasiés iamais antor uous reparier  
et guinemans respont   pansez de l esplotier 
ne ueez uous ces ians qui lo ueignent aidier 
trop iestes ancor iones por tel fais ambracier 
or pansez de l errer et dou tot cheuauchier 
car ce il nous prenoent n i auroit recourier 
que hugues ne nous face tous les mambres tranchier  
hugues ist de biauuaiz pance d esperonner 
et barruier le siuguent cui dex puit crauanter 
cant il uoent milon prennent li a crier 
  fis a putain garcons n an poez eschaper 
encui uous ferai pandre et a forches leuer 
et uostre putain mere ardoir et trainer 
onques dex ne fit home qui l an puisse torner  
et quant miles l antant le san cude desuer 
  guinemans  ce dit miles   or m i lasiés aler 
assez sui parcreuz por hugon ancontrer 
s or ne lou m otreiez ie puis bien afier 
ie me larai cheoir et a terre uerser 
alez  dist guinemans   ne uous puis destorner  
adonc fu miles lies quant il l out creantei 
il a brandi la lance si le uait ancontrer 
or oez de milon con il est preuz et bers 
par teil uertu le ua ferir et acener 
que l escu de son col li a frait et quassé 
parmi le cors li fait la fort lance pacer 
ou il uosit ou non le fait ius crauanter 
  outre  dit il   traites laisez le ramponner  
lor a traite l espee qui flamboe et luit cler 
ia li tolit le chief sans plus de demorer 
quant berruier li corent qui sus l ont releué 
et guinemans commande milon a retorner 
  or sai bien l auez fait ne uous an puis blasmer  
a iceste parole l an ueisiez torner 
hugues les anchauca cil pansent de l errer 
tant ont fait celle nuit les cheuax randonner 
que il les ont perdu quant il uint a l aiorner 
et hugues li traites pance d esperonner 
plorent li barruier et pansent de l errer 
  hugues frans cheualiers pourois en eschaper 
signour  dit li traites   forment sui adolez  
a biauuaiz l an porterent san plus de demorer 
lie furent li boriois quant l oirent conter 
que hugues li traites est si mal atornez 
donc a li uns a l autre concillié et contei 
  preuz iert li damoisaus se il uit par ae  
lors fit hugues les mires querir et demander 
tant lor dona dou sien qu ansois un mois passé 
l orent a maleur gari et repassé 
hugon ont repassé li traitor felon 
et ancois out passé un mois de la saison 
miles et guinemans cheuauchent a bandon 
  mile  dit guinemans   dites quel la ferons 
irons a tes parans de par ton pere orson 
ou irons a almenne au prou conte huon 
gybuin et antoigne auec lui trouerons 
sire  ce a dit miles   par mon los n i irons 
an uite nos tanroent se priier les alons 
alons an autres terres a dei nous commandons 
dex nous concillerai par son saintime non  
a iceste parole tornerent uers baumont 
et d ilec a paris n i font aretison 
l andemain au matin passerent petit pont 
lou chemin atampois alerent a bandon 
or les codue dex par sa redemption 
an la cit de biauuaiz iamais ne ranteront 
ancois auront trouuei lou ualant duc orson 
qui a connibre gist an la chartre an prison 
et souuant se gamente par grant destrucion 
regrate sa molier et son anfant milon 
or larai de milon qui s an uait an delor 
hugues li a tolu et sa terre et s enor 
dex l an face uaniance par la soe doucor 
et redirons d ugon le felon traitor 
qui quide retenir la duchesse a tos iors 
mais ancor an mora a loi de traitor 
hugues fait a la dame assez de deshonor 
dex l an face uaniance par la soe doucor 
et la dame tint l erbe qui tant ot de ualor 
quant cuide a li gesir toute pert sa uigor 
ne pot a li iesir ne acointier s amor 
que li mambre li fallent si est an teil fricor 
li traites la bat et par nuit et par ior 
si la feri aus dens tant par fu plains d irour 
auaul la clere face li sans uermaus an cor 
teins est li orilleus de sanc et de suour 
elle reclamme dei le pere criator 
que li anuoit uaniance dou felon traitor 
mout sofri de grans poinnes por lou duc son signor 
hugues fu an la chambre li traites falis 
ne gist a la duchesse ne ne fait ces delis 
tant l a la nuit batue li cuuers maleis 
que tot li fit sanglant et la char et le uix 
  dame  dit li traites   de cou sui ie tous fiz 
por milon me haez qui de moi est partis 
or mandez uostre fil s ou fates reuenir 
charles l adoubera se damedex m ait 
se il uiaut armes prendre sachiés n i puet falir 
mout bonnes li donrai dou tout a son plaisir 
et ie serai ces hon c il me uiaut recolir 
atout mil cheualiers que i ai a maintenir 
se li larai bauuaiz et trestout le pais 
et irons moi et uous ou regne de berri 
asez i a chatiaus et bors et plaseiz 
et parens et neueus et cosins et amis  
et dit antre ces dens que il ne fut ois 
  damedex le confonde li rois de paradix 
il n iert ia cheualiers se ie le puis tenir 
ens li ferai la teste et les mambres tolir 
sire  ce dit la dame   n ai soig de uous seruir 
ie sai bien et antan uous le uolez mortrir 
bien sai qu il s an ira au conte gibuin 
et a mon frere xm le conte palazin 
cheualier an feront s i lor uient an plasir 
ancore le uerrois sor uous a ost uenir 
copera uous la teste que n i poez falir 
cuidiez uous autrui terre a force retenir  
quant hugues oi ce li sans li est fois 
  pute  dit li traites   uous n i poez fallir 
sampres uous ferai pandre ardor ou anfoir  
quant hugues oit la dame si fu maltalentis 
  pute  dit li traites   con sui par uous trais 
ancharié m auez de sui ie toz fiz 
ne de uous ne d autru ne puis estre seruis 
sampres iert uostre cors trainez et honis 
sire  ce dit la dame   por amor dei merci 
ie n ai an ceste terre ne paran ne ami 
ie fu nee d ermine cel estrainge pais 
fille au conte huon et niece gibuin 
qui me donnerent ors de biauuaiz a mari 
le franc duc debonnare qui souef me norri 
lasse trop mal eschange ai an cestui conquis 
or me coupez la teste por deu de paradix 
certes  dit li traites   ne morois pas ansinc 
ancois uous ferai iai uergonder et honnir 
le nex et les orolles raonnier et tollir 
sire  dit la duchesse   ou l a ie deserui 
ie n ai tué anfant ne mon mari mortri 
par foi  dit li traites   ancor auez fait pix 
il a passé cinc ans et plus que ie uous pris 
que puis lez uostre cors ne iu ne n endormi 
certes non ferois  la dame respondi 
  que mes comperes estes bien le sauez de fi 
et leuates milon des sains fons beneis  
quant hugues ce oi por poi que ne l ocit 
il issi de la chambre coreciés et marris 
quatre cergens apele qui furent de berri 
  biaul signor  ce dit hugues   or oez mon desir 
issiez fors de biauuaiz par deuers le laris 
et faites une fosse de dis pies et demi 
s i ferai anfoir la putain xxx 
qui m a anchariié et si fort mal bailli 
que ie ne puis auoir nule ioe de li  
et il firent la fosse li cer racheteis 
et hugues li traites fait la dame uenir 
et gitier an la fosse iusqu a cent anfoir 
puis li fait giter aigue et escucin au uix 
or oez la uitalle qu il li liurait et mit 
an trois iors un pain d orge li donna ce m et uix 
et la duchesse plore qui la dolor santi 
reclame damedei qui onques ne manti 
que li anuoit uaniance dou traitor fali 
dex con dolant an sunt li home dou pais 
or a hugues la dame iusqu a ceint anfoie 
puis an pandi li glos par sa male escherie 
si commance chancons qui ancor ne faut mie 
de milon son chier fil de sa cheualerie 
con il trouua orson an la cit de conibre 
miles et guinemans ont lor uoe acolie 
antre ci et orliens n i out regne sachie 
or s an ua guinemans a coite d esperon 
et s an moigne auec son damoisiaul milon 
ains ne ce pritrent garde li nobile baron 
si uindrent an berri sans nulle aratison 
guinemans apela par son droit non milon 
  miles  ce dit li matres   trop folemant alons 
nous sommes ci antré an la contree hugon 
se nous sommes parceu iai n en eschaperons 
biaus matres  ce dit miles   ce dex plait ci ferons  
il achatent eschaples et agusiez bordons 
bien samblent pelerins qui a saint iaque uont 
et ont tant cheuauchié que a behorges sont 
il passent la citei et le matre dongon 
la nuit se habergerent chief un oste felon 
il auoit non baudri et fu parans hugon 
preuoz fu dou chateil antor et anuiron 
damedex le confonde qui sofri passion 
que sanprez les fera giter an sa prison 
baudris out non li ostes qui fu faus et boisieres 
et fu preuoz hugon que si estoit lichieres 
et miles estoit biaus et de iante meniere 
et guinemans prodon si out ardie chiere 
uestu out an son dos un hermin de bauiere 
miles sanble franc home si a hardie chiere 
baudris le regarda li traites lichieres 
si iure damedeu et le baron saint piere 
qu il n istront de prison en nesune meniere 
ains saura don il sunt et ou uont et que quierent 
lors firent il folie quant il s i harbergirent 
li dui baron arbergent a uirson an berri 
chief un oste felon qui auoit non baudri 
cil fu preuoz hugon le traitor falli 
il regarda milon mout le uoit escheui 
uestu ot un ermin angolé a or fin 
bien sanble iantil home et fil a palazin 
li preuoz fu mout fel s ot ambrunchié le uix 
le nex pandant et lonc desqu a dens li auint 
si out noire la barbe et les grenons tratis 
bien samble traitor et home foimanti 
si apelle sa fame au gent cors signori 
  dame  dit li preuoz   escoutez que ie di 
ueez uous cel ualet que ci a cler le uix 
bien samble iantil home que de bon leu issi 
fil a conte ou a duc ou a un haut marchis 
onques icil uillars qui l a amenei ci 
ne li apartint onques par foi le uous afi  
et respont la preote   par dei qui ne manti 
ia sont il palerin de rains ou de sanlis 
et si uont a saint iaque lor pechies peneir 
et qui bien lor sera bien lui sera meri 
harbergié les auez por dei de paradis 
si lor donnez huimais et pain et char et uin 
fole  dit li preuoz   qu est ce que tu as dit 
si m ait dex de glore n an iront pas ensi  
lors les a apelez li traites baudris 
  dites sire uilars gardez n i a menti 
qui estez de quel terre et de con fait pais 
sire  dit guinemans   ie fu nez de paris 
et sachiés cest uasaul ai ie lonc tens norri 
se la mere n ant mant ie l a angenui 
a l apotre saint iaque l a uoé et promis 
si ferons le uoage et reuanrons par ci 
uillars  dit li preoz   uous i auez fali 
bien sai amblé l auez a reins ou a paris 
ou fu pris a biauuiaz ou a maance ausi 
or l an menez por uandre tot ce sa ge de fi 
sachiez de uerite n an irez pas ansi 
ains saurai qui uous estes ou li uales fu pris  
guinemans oit son oste forment fu esmaiez 
  sire preuoz  dit il   tu nos as harbergiez 
se serommes ceans c il te plait sans congie 
si an irons demain quant iors iert esclarciés 
uillars  dit li preuoz   de folie pladiez 
ne m atordrois de ci de uertei le sachiez 
ains auera a orliens mesages enuoié 
et anquis a hugon qui fors est et prisiés 
se puis sauoir de fi que uous amblé l aiez 
uous an serez pandus ocis et detranchiez  
lors se leua li glos ci est an pies dreciés 
guinemant uolt sasir et giter a ces pies 
et guinemans li prie   merci sire an aiez 
ancois le uous dirai que uous nous ampiriez 
ie uous dirai le uor maisque sus uous traiez 
la uerite dirai et an pais nous laisiés 
sire  dit guinemans   or uous traez an sus 
pechie feriez grant se me plus 
con li felons iudas uous iestes maintenus 
qui damedei uandi au felons mescreus 
ueez ci cest ualet qui ou moi est uenus 
certes il est frans hon et de bon leu issus 
il a de son parage douze contes ou plus 
li dus ors fu ces peres de biauuaiz qui ia fu 
an la cort charlemaine fu forment irascus 
et desus toz barons dotez et quenauz 
et ala dei requerre bien a cinc ans ou plus 
auec lui an ala uns traites pariurs 
uandi le comme fel as paiens ou as turs 
puis out tant esploitié c a paris fu uenus 
tant dona charlemaine or et argent fondu 
la dame ait espousee et de biauuaiz est dus 
cestu eut il mort se damedex ne fut 
mais ie l an a foi et se li a tolu 
damedex le confonde qui ou ciel fait uertuz 
que ne fu tez traites en cest sicle pariurs 
por mon signour sui ie fors dou pais issus 
or queromes signor ou soiens retenu  
et li preuoz respont quant les a antandus 
  certes  fait il   gloton mal uous est auenu 
ie suis preuoz hugon que auez manteu 
por lui serois uous ia trainez et pandu  
li preuoz de uirson ci fut fel et melis 
il ert preuos hugon de de soit il maldis 
quant cil ot que il sunt si morteil enemi 
il escrie ces ians cleremant a haut cris 
  prenez moi ces glotons que uous ueez ici  
meimes li preuoz lor est premiers saliz 
et sasit guinemant par les cheuouz le prit 
quant miles uoit son matre si forment antrepris 
s or ne uat aidier iai anragerait uis 
il hauce le poig destre uers le preuoit c est mis 
teil cop li a donnei deuant anmi le uis 
que tres parmi la bouche li est li sans salis 
qu il li cueure deuant et la bouche et le uix 
ans ou feu est chaoiz li traites baudris 
ces ians i ont corru si les ont bien sasis 
les pies lor ont liez et an granz beues mis 
et cil an iure dei et le cors saint denis 
que seront au forches demain pandu et mis 
au forches les an moignent quant il fu esclarci 
lors plore guinemans et miles li petis 
a deu mout doucement a regrater c est pris 
  ahi hugues traites de dei soez honis 
se ie peuse uiure de ce fusiez toz fiz 
la teste uous coupasse acomplis 
car il n est hon fors dei qui t an peut garir 
ahi ors sire peres frans dus poosteis 
ne uous porrai aidier tant sui ie plus marris 
or i morrez gloton  ce lor a dit baudris 
  uos chies trametra hugue de sui ie toz fis  
adonc out a uirson meruillous duel et cri 
ploroent por milon ces pucelles de pris 
por ce que si est biaus et grans et escheuis 
et dit l une a l autre   sire sains esperis 
quel mal e quel damage et quel pichie a ci 
se uns tez damoisiaus est panduz et honnis  
mout par fu li preuoz fel et demuserez 
qui les out herbergiez et por deu ostelez 
or les an moigne aus forches li traites prouez 
tot contreuaul uirson an est li cris leuez 
la preuote se con soent deliuré 
et li preuoz an iure con hon desmesurez 
  par la foi que ie doi toz mes amis porter 
iamais ne maingerai c es aurai afolez 
et panduz par les gorges e a honte liurez 
car hugues li miens sires est par aus uergondez 
moi meammes ont il uilainnemant mené 
quant plus les lairai uiure s aie ie maldehe  
droit as forches les moignent ci ont les iauz bandez 
adonc les eust mors honnis ou afolez 
quant uns frans uauacors qui iert de grant bonte 
qui auoit a uirson bien trente ans demoré 
de la cort charlon fu partis et deseurez 
por un franc cheualier qui por lui fu tuez 
mais dus ors de biauuiaz l an auoit respité 
tant an pria charlon que il fut respitez 
et cil reuit le fil que ci est ancombrez 
iai ne morra sans lui ce dit par uerite 
ce que dus ors li fit li iert gerredonné 
baudri le traitor an auoit apelé 
  sire preuoz  dit il   a moi en antandez 
se ne feroiz uous iai ce crore m an uolez 
que uous san mon signor ices homes pandez 
car il uous an sauroit mien esciant malgre 
ce mes sires est ores anuers cestu irez 
ancor poura bien estre l un a l autre acordé 
se uous m an uolez crore un respit an prenez 
si anuoiiés uos bries a bauuaiz la citei 
a hugon mon signor le franc duc honoré 
qu il uoudra de ces fare que an prison auez 
se uous les destrurois ou ce li trametrez 
lors an pourois oir toutes ces uolantez 
et ne serois uers lui de neant ancombrez  
et li preuoz l en a duremant mercié 
  par la foi que uous doi bon concoil me donnez 
ains sera il fait con l auez deuisei 
arieres les metrai quant uous le me louez  
e uous les deus barons arieres retornez 
si les ont desloiez et les iaus xxx 
puis les ont an grans bues et an aniaus fermez 
an un solier sor terre la les ont anterrez 
illec ne uoent il lumiere ne clarte 
et baudris li preuoz an a forment iuré 
que il ne goteront ne de pain ne de ble 
ains les auera hugon et baliez et liurez 
la preuote respont coemant et souef 
  par dieu traites faus trop an auez ouré 
que ceans les auiez por amor dei mené 
or les auez liez et an prison gité 
il auront a mangier si que iai n on saurez 
se ie puis esplotier si an aiez malgre  
mout estoit la preote franche dame iantis 
et ama deu forment le roi de paradix 
an sa chambre an antra coemant et seri 
la plainche par desus detraincha et malmit 
un partus i a fait de deus pies et demi 
ilec endroit estoent li presonnier marri 
miles plore de fain li damoisiaus iantis 
guinemans le conforte antre ces bras le prit 
  ne te sai que donner se damedex m ait  
la preuote l oit cui grant pieties an prit 
balemant les apele la dame signoris 
  ne uous esmaiez mie franc cheualier iantil 
ie uous ai herbergié por deu de paradis 
n i aurois mal san moi par foi le uous pleuis 
iai cerois deliuré se les cleis puis tenir 
dame  dit guinemans   de dei cinc cens mercis 
a maingier uous donrai malgrei an ait baudris 
cil sires le confonde que an la crois fut mis  
et la bone preuote cui iesus benei 
lor porta a mangier et pain et char et uin 
et cil ont bien maingié qui de faim sunt esquis 
oez de la preote cui dex puit beneir 
quant uint de premier some qui tot fu esteri 
li preuoz et sa gent c estoent andormi 
et la dame s an ua a son lit ou il git 
les clez lui a ambleez de sous son chief les prit 
uenue est au celier ou cil estoent pris 
et deferment les bues ou il estoent mis 
  or tot  ce dit la dame   leuez sus pelerin 
fuez uous tot de ci si ueudiés le pais 
que ce tant atandiez que iors fu esclardis 
ne uous garoit toz l ors qui soit iusqu a paris 
que ne soiez andui decopé et ocis 
que li mes s an torna des ier androit midi 
qui l est alez noncier hugon le maleis 
ancor c est li preuoz durement repantis 
qu il ne uous a des ier afolez et malmis 
dame  dit guinemans   de deu cinc cens mercis  
il issent dou palais contreuaul ce sont mis 
et la bonne preuote n es a mis an obli 
ains lor fit anceller deus bons cheuax de pris 
si les a commandei au roi de paradix 
  dame  dit guinemans   dex qui le monde fit 
uous an doint le merite an son saint paradix  
guinemans ce regarde si a un peil sasi 
roides fu et chauez et si fu planteis 
mais au passer pont illec lor meschei 
enqui ont ancontré une gaite baudri 
  qui estes cheualier gardez n i ait mainti 
nous sommes nei de france  guinemans respondi 
  et alons a saint iaque l apotre requerir 
an non dei  dit la gaiste   uous i auez menti 
ainz estez traitor dan hugon de berri  
il a leué la noise et a gité un cri 
  ai gentis preuoz con estes andormis 
li traitor hugon ia s an ueulent foir 
se il ansinc s an uont uous estes mal balis  
quant l antandi milon a deus pons le sasi 
par mout fier maltalant a terre l abati 
et li preuoz baudriz la nosse i antandi 
si salli sus an pies l autre gent estormi 
et corurent as armes si furent esbai 
et li preuoz monta sor un destrier forni 
et uesti un aubert par uoir le uous afi 
et par desus out ceint un branc d acier forbi 
deuant trestous les autres le chemin porsiugui 
et li bons chatelains don uous auez oi 
uait corant a la cloche quant la noise antandi 
et si tranche la corde an deus troncons parmi 
que ne puisse soner ne la uille estormir 
tot por l amor d orson qui de mor le gari 
gerredonner li uiaut ce que li dus li fit 
c il n on randi au pere or le randrai au fil 
car qui prodomme cert par uerte le uous di 
il n ait pas son seruise perdu n esuanui 
et guinemans et miles se sunt mis au chemin 
li preuoz les consiut contreual un chemin 
par de defors uirson auoit un plaseis 
qui estoit plantez d antes et d oliuiers floris 
ce fu au mois de mai que li gau sont flori 
que la rouse et li glais et li prei renuerdit 
esbanoier ce uont pucelles et meschin 
et bourioiz et borioises li grant et li petit 
cil iugleor i font de chanter grant delit 
estez uous le preuot qui guinemant chosi 
li cuuers lor escrie   n an irez pas ensi 
sachiés que nule riens ne uous puet garantir 
ma fame destrura se ie la puis tenir 
qui garanti uous a et sa fors uous ait mis 
andui serois hugon anuoié et tramis 
par deu  dit guinemans   uous i auez manti  
hauce le peil de chane a deus mains le sasi 
le preuot ua ferir qu il ne l esparnia mi 
parmi le chief desus si bien le consiugui 
que le cerueil li uole sans autre contredit 
et ambedui li eul li sont dou chief salli 
et li sans decorut qui a terre espandit 
li cors li chiet des arcons et l arme s an issi 
adonc i sont uenu si home et si ami 
le preuoit treuuent mort si ont leué le cri 
lou cors an ont portei si l ont anceueli 
et li baron s an fuent contreual un chemin 
au departir d un trertre n es porront cil chosir 
n onque puis ne les uirent arier sont resorti 
cel iour fut li preuoz ou montier anfois 
quant les nouales oit coins hugues de berri 
sachiés de uerite meruillous duel an fit 
que ces parans estoit et ces germains coisins 
mais desque cil s an uont fu il toz esbais 
quant il ne out le fil a la mere s an prit 
cel ior l auoit batue an la fosse ou el gist 
d aglentiers et d espines par tot le cors de li 
an plus de trente leus li clers sans an issi 
ne la laissa maingier de deus iors et demi 
et la duchesse plore et crie deu merci 
  ai ors de biauuaiz sire con mar uous ui 
quel duel et quel dommage quant ie apres uous uif 
mais mout tres bien me uait quant mes fis s an uait uis 
et c il uit longement hugues bien soez fiz 
il uous toura la teste par le cors saint denis  
lors out hugues teil duel por pou n anrage uis 
et guinemans e miles ont tant fait et guenchi 
et passent mons et uaus et bois et plaseis 
et trespassent ces plains ces tertres ces laris 
a pieregort s an uindrent tout droit a un lundi 
or s an ua guinemans s a sa uoe acolie 
quant il sont eschapé damede an mercient 
et passent pieregort celle cite garnie 
puis ont passé l estolle pampelune la riche 
ronceuau et espine ci antrent an galice 
a saint iaque l apotre lor offerande ont mise 
d equi au por de mer ne s aresterent mie 
la treuuent cheualiers qui sont de normandie 
cheualier furent bon forques ot non li sires 
an sodees an uont an la terre de bile 
a un roi crestoien qui auoit non basile 
car grant gerre i auoit ysores de conibre 
qui orson de biauuaiz tenoit an sa balie 
la dedans sa citei an la chartre terrine 
chacun ior le destruit et si lou contralie 
li dus reclame deu le fil sainte marie 
et regrate milon et sa fame meimes 
que tint an teil dolor hugues cui dex maldie 
se li dus le saust ia n an portait la uie 
damedex le socore et li anuoit aie 
si fera il ce cuit si ne demorra mie 
tant erra guinemans li prouz et li hardis 
et auec lui milon li damoisiaus de pris 
de ci au port de mer ne font aresteis 
la trouerent forcon dont uous auez oi 
ou lui cent cheualiers courageuz et hardis 
et ont haubers et haumes et escus d or uoutis 
et espees tranchans et destriers arabis 
et sunt de gerroier espretei et garni 
guinemans les salue de deu qui ne menti 
et forques li demande   don estez bauz amis 
et cil iones uales qui a ci cler le uix 
e dex con il resamble un iantil duc de pris 
qui auoit non orson nez fu de biauuoisin 
et si tenoit amiens normendois et pontis 
a lui fu d une gerre deus ans toz acomplis 
quant il auoit la gerre a floclart de salis 
soudoiers fu as armes et il si me detint 
et me donna asez palez et osterins 
ains ne trouuai home que si bien me feit 
sire  dit guinemans   par mon chief c est ces fiz 
cestui aniandra ors de biauuaiz li iantis 
il ala deu requerre cinc ans a et demi 
ou lui mena hugon un traitor menti 
ces comperes estoit mais forment le trai 
il le uandi aus turs ce auons nous oi 
puis repara an france li traites mantis 
et uint a charlemaine le roi de saint denis 
tant li donna besans et or et argent fin 
que la fame orson li donna et pleui 
et tout le biauuois la terre et le pontis 
cest ualet aust hugues afollé ou murtri 
cant ie le pris ou moi si l an ai sai foi 
or querommes signour qui por deu nous ait 
e dex  ce a dit forques   ie uous an ran mercis 
damoisiaus debonnares ne soiez xxx 
ie deueig ci uostre hon et ma foi uous pleuiz 
que ie ne uous faudrai tant con ie soe uix 
ie et cil cheualier que uous ueez ici 
nous uous seruirons tuit tot a uostre plaisir 
et serois cheualier se le uolez sofrir 
ancor le comparra hugues li maleis 
sire  dit guinemans   de deu cinc cens mercis  
lors louent une nef et dedens ce sont mis 
et li maronnier ciglent les auirons ont pris 
au ciel et aus estoilles corurent quinze dis 
tantqu il sunt ariué a icelui pais 
tot droit au port de bile ou dex les tramis 
tout droit au port de bile sunt uenu li normant 
il gaterent lor encre s ariuent lor chalant 
si issirent des nez baut et lie et ioiant 
as palefrois monterent si s an tornent atant 
onques de ci a bile ne font arestemant 
la cite ci est noble et li port sont seant 
et li boriois sont riche essazé et menant 
et li palais basile fut aut en estant 
grant sont les cheminees et li solir pandant 
par desus a une agle de fin or reluisant 
bien est riches li roi cui tes richece apant 
li cheualier cheuauchent ne ce uont atariant 
et costoent entr auz milon si noblement 
il estoit bien uestuz d une poupre d argent 
bien samble fil de prince de duc ou d amirant 
et li baron s an uont droit ou palais errant 
treuuent le roi basile sur un perron seant 
et tez deus cens barons deuant lui en estant 
que n i auoit celui qui n ait perdu dou sanc 
ou qui ne soit naurez ou coste duremant 
li rois et repariez d un fort estor pesant 
desconfit l out li rois ysorez an un champ 
et a iuré son deu mahon et teruagant 
que il asaura bile demain a l aniornant 
et se il prant basile le riche roi pousant 
il lou fera ardor iai n en aura garant 
metra le au bersaut s i traront li anfant 
basile se gamente et regrate forment 
  e dex  ce dit li rois   biaus peres tozpoisans 
car me uenissent or mil cheualier seriant 
qui de mon or eusent et me fusent xxx  
atant ez uous normans qui le uont saluant 
forques parla premiers bel et cortoisement 
  cil damedex de glore qui fit le firmament 
et de la sainte uirge nasqui an belean 
saut hui le roi basile et trestoute sa gent 
et dex uous beneie baron uenez auant 
don iestez de quel terre ne m an alez neant 
sire  ce a dit forques   ia sommes nous normant 
uez ci nostre signor i an ai ci bon garant 
il n est pas cheualiers ancor n an ot a talant 
fis fu au duc orson de biauuaiz le ualant 
et s an ala li dus droit an ierusalem 
ou li mena hugon un cuuert soudoant 
la le uandi li faus a la cuuerte gent 
si repara en france et donna charlon tant 
sa femme li donna s an fumes mout dolant 
or a de son pais hugues chacié l anfant 
la outre oimes dire que gerre auiez grant 
uenu sommes a uous aus estoles naiant 
se mes sires lou loue et uous nous donnez tant 
que nous aiens sodees qui soent auenans 
tres bien uous aiderons de uostre gerre grant  
et li rois lor respont   uous parlez auenant 
ie uous donrai assez et or fin et argent 
et bons cheuaus de pris tot a uostre commant 
sire  ce a dit miles   nous sommes remenant 
de uostre fiere gerre uous aiderons forment 
se deis plait et ces nons an cui somes creant 
que iamais sarrazin ne uous feront dolant  
ez les uous retenus bel et cortoisement 
miles prent son oteil chief un boriois morant 
an la citei n auoit si riche home menant 
et li rois an monta an son palais plus grant 
la roine apela et feri de son gan 
oriante sa fille uait aprez lui errant 
la plus bele pucelle de cest siecle uiuant 
  dame  ce dit li rois   or ne dout ie neant 
ysore de cunibres le felon mescreant 
uns ualez m est uenus de france la uallant 
fiz fu au duc orson de biauuiaz le poisant 
hugues li siens parens le ua desheritant 
uenus est an soudeez a ma gerre pesant 
o lui cent cheualier bauuoisin et normant 
onques mais de mes yaux ne ui si bel anfant 
sire  dit la roine   ce soit a deu commant  
quant oriante antant que cist le uont prisant 
un sopir a gitié meruillous et pesant 
et dit antre ces dens souef et coemant 
  par mon chief sires mile de uous oi dire tant 
que mes amors uous doig de cest ior en auant  
elle cort un escrin deffermer maintenant 
milon ait anuoié un pale esclariant 
des or porez oir bone chancon uallant 
comment troua son pere a conibres la grant 
an la chartre parfonde ou auoit esté tant 
normans ait retenu li riches rois basiles 
miles est harbergiez ou millor de la uille 
mout faisoit grans depans si tient riche manie 
la fille au roi li a donné sa druerie 
ne onques n i parla an trestote sa uie 
dit forsques li normans   que fatez sire miles 
or prenez ici armes frans cheualiers nobiles 
iai uanra ysorez demain ueoir basile 
auec lui amanra de paiens trente mile 
uous an istrez la fors atot uostre magnie 
deseruir les soudeez que li rois uous deliure 
uous auez mout bien dit forques biaus trez dous sire 
se damedex ce donne li fis sainte marie 
que nul ior a biauuaiz ariere reuenisse 
certes ie uous randroe dou tot bone merite 
sire  ce a dit forques   ne uous esmaiez mie 
desus toutes anceignes sera la nostre oie  
a iceste parolle e uous le roi basile 
  ou estez uous alez damoisiaus sire miles 
ie uous ueul donner armes par mout grant signorie  
il li fait aporter les armes angelie 
les chauces sunt a or et les males treslicez 
et li esperon sont de l euerre de galice 
la broigne an ert an or et li ourlez est richez 
et li haumez fu tez li cercles uaut cent liures 
iai li hon qui le porte n a paour c an l ocie 
l espee li a ceinte li riches rois basiles 
et guinemans ces matres lou destrier li deliure 
et forques li bailla une targe florie 
et normant li aportent une lance treslice 
oriante li a une anceigne anuoiee 
ensic con la quintaigne fut ileques drecie 
estez uous ysore atot sa conpaignie 
de la noise qu il font est la terre estormie 
ysorez c escria bien fut sa uois oie 
  basilez ou es tu mahommes t i maldie 
iamais n an partirai s aurai prise la uille 
et la tor abatue uersee et especie 
ars seras et destruis et la toe magnie 
d oriante ta fille an ferai ie m amie 
pui la ferai mener la ou iert a putie 
qui an uoudra auoir si an aura malie  
milon ont adoubé li cheualier baron 
atant ez uous uenir ysore l esclauon 
et trente mil paiens qui tuit croent mahon 
et uignent a la porte et courent de randon 
lices copent et barrez antor et anuiron 
  he dex  ce a dit miles   par ta redemption 
donnez moi hui ociere cel ancrime felon 
que basiles li rois m an doigne garandon  
il broche le cheuaul a coite d esperon 
que il n i atandi ne per ne compaignon 
la porte fait ourir san nulle arestison 
et miles s an issi armez sor l aragon 
et basiles escrie   car uous armez baron  
li soudoier de france issirent a bandon 
adonc monta basiles an son palais amont 
ioute li la roine uestue d auqueton 
oriante sa fille a la clere facon 
et normant sont armé a la batalle an uont 
et tuit li autre apres qui an la citei sunt 
miles an est issus et dessant par le pont 
il escrie biauuez et berfeul et clermont 
quant le uoit ysorez ne li fu mie bon 
  signor  dit ysorez   ie uous commant a toz 
que uous de ci n ixiés desque le commandrons 
ie irai premerains ioster a cest gloton 
qui tot deuant s an uient contremont le sablon 
ie ne sai don il est bien resamble baron 
ueez lai oriente an cel palais amont 
piece ait que l ai amee ne uit onques mon don 
se le me uoit ferir an guise de baron 
tot me donrai s amor si nous aquiterons  
et paien li respondent   con uous plara ferons  
et li rois ysorez s an torne a esperon 
richement fu armez de l auberc fremilon 
an l escu de son col auoit point un lyon 
et ou naseil deuant la fature mahon 
les pieres preciouses gitoent grant bandon 
et miles uint poignant destors son confenon 
fiert le roi ysore par teil deuision 
que l escu de son col ne li uaut un bouton 
mout fu fors li haubers que male n an xxx 
par teil air le fiert miles sor le blason 
que dou corant destrier l abati ou sablon 
la teste contreuaul et les piez contremont 
  he dex  dit oriante la belle   quel baron 
pere quel cheualier con a cuer de lyon 
car pleut or a deu qui incarnation 
prit an la sainte uirge par angre annuncion 
qu il m aust a molier et ie lui a baron  
a iceste parolle est repariés milon 
il a traite l espee don a or est li pons 
ia li tolit la teste par desus le manton 
quant plus de mil paiens li uignent a bandon 
plus de trente le fierent su l escu a lyon 
milon ont abatu ou il uousist ou non 
et miles resaut sus et trait l espee ou poig 
a deus mains l anpongna si fiert con aclauons 
et iure damedei qui sofri passion 
qu il n i ait si hardi persant ne esclauon 
s ancontre lui ce met que n ait son guerandon 
  qu ancoisque ie i meure antre ces ians mahon 
ferai ie de paiens tele destrucion 
que toz an couuerrai les prez et le sablon  
ysorez remonta sor un destrir gascon 
uenuz est a milon si l a mis a rason 
  uasaus don estez uous et de quel region  
miles li respondi   de france la millour 
et sonmez soudoier au roi baselion 
ie fu nez a biauuiaz et fiz le duc orson 
qui ala outremer a la surrection 
ilai le uandi hugues aus turs par traison 
par mahon  dit li turs   i en ai un an prison 
set ans l i a tenu an ceste region 
mais ie ne te sai dire comment icil a non 
car te ran a moi pris et si croi an mahon 
por que prou te uoi et as armes baron 
te donrai bile an fie quant conquise l aurons 
et te metrai ou chief corone d or an son  
et miles respondi   iai ne croirai mahon 
iai ne gerpirai deu por ardor an charbon  
et respont ysorez   et nous te rasaudrons 
par mon chief  ce dit miles   et nous nos defandrons  
a iceste parolle uous uenir forcon 
et guinemant son matre sor les destreres gascons 
et trestous les normans a coite d esperon 
et issent de la uille destors les confenons 
as espees d acier moignent grant chaplison 
milon ont remontei cui c an poit ne qui non 
a l abaisier des lances fut mout grans la tancons 
copent ces gambasons et ces iaumes raons 
trabuchent sarrazin cui c an poit ne qui non 
li cheual esgaré s an fuent par ces mons 
lor regnez trainans abatus lor arcons 
quant li sarrasin uoient que pouoir n i auront 
si lor liurent les dos et fuent de randon 
basiles fu lasus an son palais amont 
ioste lui oriante a la clere facon 
  pere  dit la pucelle   li nostre bien le font 
mais desus toz les autres mout le fait miaus milon 
sire si l an randez un iantil garandon 
si ferai ie ma fille nous uous marierons 
panra uous a mollier se esploitier pouons 
pere  dit la pucelle   donques nous an hastons  
antre ci a conibre dura la chaplisons 
a dex que ne seit miles dou riche duc orson 
de son pere qui est leans an la prison 
iai ne les tenit barre fermetez ne donions 
ains i fusent antré li cheualier baron 
atant s an retornerent a bile s an reuont 
et ysorez dessant toz plains de marrison 
si ce fait desarmer a un de ces barons 
cort a la synagogue ci a sassi mahon 
quatre cos li donna sor le col d un baton 
  mauuez dex recreans ne ualez un bouton  
ysorez fait uenir son chartrier faraon 
  amenez un francois qui gist an la prison 
coperai li la teste par desus le manton  
ysorez fu dolans ia mar an mescrorez 
perdu ot an l estor maint cheualier armez 
et armes et cheuaus et tant riche harnois 
  par mahommet  dit il   iai serait pris li drois  
il en a apelé faraon le grizois 
  amenez moi  dit il   le duc de uermandois 
que i achetai l autr an des marcheans d arcois 
ia li la teste por amour des francois  
con il l a commandé cil le fist demenois 
a la chartre s an uint li sarrazins destrois 
  por mon chief  dit li turs   chatis uous i morois 
le roi ont desconfit li franc de pute loi 
ocis li ont ces hommes et tolu ces harnois 
a uous s an uangera que iai plus n i uiurois 
ce ueul ie  dit li dus   si m aist sainte fois 
miauz ueul morir as armes que de fain et de soi 
set ans ai ci geu et par chaut et par froit 
que puis n i fu saous de pain nes une fois 
hugues dex te confonde faus traites rauois  
cil le prit au cole leua le contre soi 
ors ne leua le chief por trestot orlenois 
por les maus qu ait eu et de fain et de sois 
et si fut ausi ses con une uiele sois 
ce cheuoil furent lonc s ou cueurent par defors 
li grenon de sa barbe ne sunt tranchié a droit 
home samble sauuage qui ait ieu an bois 
ysore an apele uns amirans grezois 
  sire  dit l amirans   cestui por c ocierois 
par mon deu mahommet iai profit n i auroiz 
li chatis est si flebes iai ne uerrai un mois 
remetez an la chartre iamais ne lou uerrois 
sire  dit li paiens   cil ne uaut une alie 
par mahon mon deu qui tot a an balie 
por mil besans d or fin dou millor de sulie 
ne uoudroe sor lui fut m espee sachie 
remetez le arieres an la chartre uoutie 
si n an isse iamais an trestoute sa uie 
si remandez paiens an secors an aie 
ains quinze iors passez resoit bile asegie 
se basile prenez que ci uous contralie 
ne ces francois qu il a ne l autre baronnie 
mahommes me confonde c il an portent la uie  
et respont ysorez   mal ait qui ne l otrie  
lors aualent orson an la chartre uoutie 
et li dus ce gamante et forment brait et crie 
si regrate biauuaiz et amiens et corbie 
et son chier fil milon et sa fane meismes 
souuant maudit hugon et trestoute sa uie 
  damedex sire peres ne m obliez uous mie 
ou de ci me gitez ou me tolez la uie 
serai ie toz iors ci an ceste desertie  
lors s acoda li dus si ne seit que il die 
et normans s an reuont an la cite de bile 
chacuns a son oteil s ont lor armes gerpies 
mout fu grans la richece que le ior ont gaingnie 
de chamois et de bugles de uitaille chargie 
de haubers et des heumes et d espees forbiez 
de l or et de l argent que paien ont lasie 
il n i a nul si poure que n ait grant menandie 
noblement s an reparent li nobile baron 
milon ont desarmé le fil au duc orson 
un pou fu charbonnez de l aubert fremilon 
et out les iauz plus uars c ostors n esmerillons 
n out plus bel bacheler iusqu a cafarnaon 
li rois l a apelé si l a mis a raison 
  miles uenez a moi la sus an cel donion 
desdure ou mes pucelles et ueoir mes barons 
sire  ce a dit miles   con uous plaira ferons  
atant s an sunt montei ou palais contremont 
oriante sa fille apela par son non 
  ma fille  dit li rois   or oez ma raison 
se lou louez ma bale sanpres aurez baron 
onques nulle pucale n out si beil compaignon  
quant l antant la pucelle si leua contremont 
onques mais n out teil ioe quant elle uit milon 
  sire uenez auant si orrez ma raison 
soez uous ioste moi iantis fis a baron 
sire  dit la pucelle   antendez mon samblant 
ie sui fille a cest roi cui uous estes aidant 
onques mais n amai homme mais or en ai talant 
donnez moi uostre amour franc cheualiers uallans 
et se uous m apousez sire por conuenant 
courone d or auroiz an uostre chief portant 
dame  ce a dit miles   ci a mout bel present 
qui ce ranfuseroit n auroit pas bon talant 
ie la preing uolantiers grant merci uous an rant 
un respit me donnez par itel conuenant 
tantque ueigne a biauuaiz la fort citei ualant 
que me soe uangiez d ugon le sodoant 
qui mon pere uandi a la gent mescreant 
et espousait ma mere sor mon conmandemant 
moi chaca il de france correcié et xxx 
amis  dit la pucelle   et ie le uous creant  
un basier an prent miles si s an torna atant 
milon a encontré ses matres guinemant 
il l auoit apelé par mout fier maltalant 
  miles  dit guinemans   uous errez folemant 
qui alez as pucelles parler ne deuisant 
ant con il uous souueigne d ugon le sodoant 
qui uandi uostre pere cui il per amoit tant 
et a pris uostre mere cui il ua malmenant 
et si tient uostre terre dont uous n auez neant 
ne deusiez a fane parler ne tant ne quant 
antre ci a celle hore qu eusiez fait itant 
qu eusiez mort hugon le felon soudoant 
sire  ce a dit miles   merci por deu le grant 
la m an mena li rois n i alasse autrement 
iamais n i irai sire sans uo conmandemans  
or sont an la cite li cheualier de pris 
et basiles lor donne et le uar et le grix 
et li dus de biauuaiz qui an la chartre gist 
dex si fort se gamente et se clame chetis 
  ai hugon conperes con as mal antrepris 
dex m an anuoit uaniance li rois de paradis  
li dus est an la chartre qui forment se gamente 
  ay hugon  dit il   deis te doint male atante 
tu m ais si mal bali par la toe consante 
que m as ici uandu ou ie n ai nulle antante 
que iamais n an irai an ma terre la iante 
he miles sire fiz quant de uous me remanbre 
pres uait que ne me part li cuers dedens le uantre  
et li rois ysorez de neant ne s alante 
dolans est de sa perde au cuer en a pesance 
iai a mandé basile que mar i ait atande 
que ia uers lui ait pais tant con soit an uiuance 
il remande les turs des uaus d outre oriante 
et les sarmaritans et les paiens d argente 
de perce et de turquaigne et des puis de bilante 
s irai bile aseigier et metre tot an cendre 
ysorez ne s atarde li fors roi de cunibre 
il iura mahommet teruagant de suzile 
se il bile puet prandre il destruira la uille 
et entor conquerra xxx 
  de cez de normandie 
iai n an ara un sol c a m espee n ocie 
et desor toz les autres celui qui biauuaiz crie 
car bien sai et antan que il ainme m amie 
oriente la belle qui tant est colorie 
por ce me conuanrait que ie samprez l ocie  
il ansamble ces oz si s an reuait a bile 
iamais ne finera ce dit ains l aura prise 
a mile turs la pute gent haie 
et li riches basiles ait ces granz oz banies 
cel iour s arma li rois s ala an l aatie 
s ait sa gent deuisé et ses granz oz rangiez 
li rois a a milon l oriflamble balie 
de toute la bataille ait la cheualerie 
et puis s an issent fors a bataille rangie 
oriente est montee an la grant tor antie 
damedeu reclama le fil sainte marie 
  garisiez moi mon pere et mon ami biau sire 
ie l uoi la fors armé deuant la baronnie 
ie l connois a la masse que li ai anuoiee 
bien li siet cil bruns yaumes et la targe florie 
dex con liee la dame de cui feroit s amie  
a la batalle uiegnent ne c i atardent mie 
a l asanbler des oz i out grant estormie 
la peussiez oir mout fiere crierie 
miles point toz premiers cui l anceigne est balie 
et fu mout bien armez ou uar de paenie 
ua ferir l amirant de la terre d orbie 
et fu frere ysore le signor de conibre 
la uantalle li frosse et perce la cuirie 
le cuer li a fandu le premon et le foie 
tant con hante li dure l abati mort san uie 
puis escrie biauuaiz et la cite de bile 
  par mon chief  dit li rois   mout se proue bien miles 
se ie puis reparier ie lo donrai ma fille 
ie ne sai roi ne prince ou miauz fu anploiee  
et forques point et broche ua ferir l augalie 
et guinemans ces matres lor fait fiere asalie 
lors peussiés ueor tante targe percie 
bronne ronpue fausee et desartie 
ez uous par la bataille poignant le roi basile 
a sa uoiz qu il ot clere hautement lor escrie 
  certes tuit estez mort mauuaise gent haie 
se dex garit milon et sa riche manie  
quant ysorez l antant de maltalant gramie 
il ambraca l escu s a la lance brandie 
au roi de bile uint poignant lance bassie 
et basiles uers lui li uns l autre desfie 
li dui s antreueignent par mout grant aramie 
si que de lor escus les bocles an delient 
anbedui s antrebatent ammi la praerie 
ou il ueulent ou non les sales ont ueudiez 
et resallent an pies les espees sachiez 
la i eust d ous deuz grant bataille anforcie 
quant la gent ysore dont la terre est uetie 
i sont uenu poignant dis mil an son aie 
ilec ont abatu le riche roi basile 
se li tolent c espee et les deus pons li lient 
cant li roi ce uoit pris a haute uois c escrie 
  he miles de biauuaiz forques de normandie 
guinemans li bons matres car m i fates aie 
se sarrazin m an moignent la teste aurai tranchie  
et quant miles l antant biauuaiz huche et escrie 
tot a la grennor presse ronpue et departie 
il anbraca l escu s a sa lance brandie 
uat ferir ysore le fort roi de cunibre 
celui qui tint son pere an la chartre uoutie 
set ans l i a tenu an grant anfermerie 
teil cop li a donné sor la targe florie 
desoz la bocle d or li a frate et brisie 
et la broigne dou dos ronpue et desartie 
en deus moities li part le premon et le foie 
tant con hante li dure l abati mort san uie 
puis repare au paien la presse a departie 
ia li trancha la teste droit par desus l oie 
adonc l a presanté au riche roi basile 
  tien riches rois  fait il   damedex te garisse 
ci la teste au roi qui ci uous contralie  
son destrier li randi remonter fait basile 
et quant li rois ce uoit duremant l an mercie 
  damoisiaus debonnares damedeis le uous mire 
se uous uolez molier ie uous donra ma fille 
et demi mon reaume en la uostre balie 
sire  ce a dit miles   ce ne refu ie mie  
lors escrient ansamble et bile et normandie 
et sarrazin desrangent desronpent et delient 
en fue sont tornei quant lor signor n ont mie 
antre ci a cunibre n i out regne sachie 
cant uirent si grans oz et si grant iant banie 
puisque lor signor perdent ne ualent une alie 
et normant les anchaucent tuit a une aculie 
qu il passent auec aus et les pons et les lices 
si que conmunemant antrerent an la uille 
lai les ont toz ocis et la cite garnie 
tantes belles paiennes i ueisiés marries 
qui se font baptizier si n es ocient mies 
teruagant ont gitié de la mahommerie 
autreci mahommet cui damedex maldie 
tres anmi la citei les lancent et les gitent 
si lor brise les cos a et a coingnies 
l or et l ariant an pregnent et a milon l anuoient 
et miles le depart a la cheualerie 
ce fu ou mois de mai que li tens renouualle 
que florissent cil bois et uerdissent ces herbes 
renouualent amors damoisiaul et pucelles 
tres anmi la cite ont fait une chapelle 
reliques i ont mis dou baron saint esteue 
li baron cheualier i oirent les uespres 
or redirons d orson qui gist an la citerne 
se miles le saut il l eust fait fors trare 
li dus gist an la chartre sa main a sa macelle 
or oez que il dit conment il se deraigne 
  oy dex qui fais uertuz an ciel et an terre 
sire ia te uig ie outre la mer requerre 
car me gitez biau sire de la prison de terre 
et secor cest chatif que si souuant t apelle 
ay miles biaus filz biauuaiz citez tant belle 
aceline la iante duchesse debonnare 
pourai ie or iamais de uous oir nouualles  
signour or escoutez dou riche duc orson 
qui se gist an la chartre a grant destrucion 
si regrate biauuaiz et sa fame et milon 
et mout souuant maldit le traitor hugon 
par cui il est liurez a grant destrucion 
miles et guinemans reparent d orison 
et basiles et forques et maint autre baron 
aus bones piaus de martre aus ermins pelicons 
delez la chartre ueignent s oent crier orson 
et regrater biauuaiz et sa fame et milon 
  he lais  ce a dit miles   ie oi mon pere orson 
au cri l ai antandu et a la fort rason  
lors corent an la chartre et uignent de randon 
et miles tot deuant si l a basié ou front 
et uoit le duc son pere que gist an la prison 
s a les bues as pies qui mout pesans li sont 
et lou charchant ou col antor et anuiron 
tant a ieu leans an la ruste prison 
qu il n ait cote uestue sorcot ne chaperon 
descharnez est et poures n a ce les os non 
la barbe longue et dure an guise de grifon 
iusque desous les pies li gisent li forcon 
li cheuoil de sa teste sont noé anuiron 
ilec se gist toz nus par delez un perron 
mauuaisemant resanble le riche duc orson 
qui siaut estre a biauuaiz an sa matre maison 
et cheuauchier par force auec le roi charlon 
aflubler mantiaus uars et hermins pelicons 
et tenir les granz routes des cheualiers barons 
et quant miles le uoit si baissa le manton 
ne le pout reconnestre a uix ne a facon 
  he lais ce n est il mie iamais ne lou uerron 
guinemans biaus dous matres iamais n on trouerons 
por amour de celui cestui an porterons 
si l an aler droit an sa region 
que dex face mon pere de ces pichiez pardon 
si l an menez lasus an cel matre donion 
si parlerai a lui et oirai sa rason 
de quel terre qu il soit tot puet estre haus hon  
et cil ont respondu   a deu beneison  
adonc s an torna miles et tint le chief anbronc 
et si plore son pere le riche duc orson 
forques et guinemans l ont tantot trait amont 
des bues ou il ierent briserent les boutons 
et le charchant li ostent li nobile baron 
deuant son fil l an moignent sus ou palais amont 
mais il n estuit sor pies por l auoir de cest mont 
et ci n ourit les iauz por tot l auoir charlon 
onques n on pout connostre ces iantis fiz milon 
ne guinemans ces matres ne ces amis forquons 
ors est deuant son fil sus ou palais menez 
tant a ieu leans et yuer et este 
qu il n i a cheualier que l peust rauiser 
nes miles li seins filz cui il out aniandré 
miles de son manteaul a son pere aflubé 
puis l acit iote lui ce li a demandé 
  sire don estez uous por deu n ou me celez 
amis  ce dit li dus   ia oirez uerite 
ie ne uous puis ueoir mais bien uous oi parler 
que bien me samblez iant qui sont de france nei 
ne uous celerai mie mon cuer et mon pansei 
mais tant sui besoignous qu a poignes me crerez 
certes ie sui hauz hon et de grant parantei 
ci sui ors par mon de biauuaiz apelez 
amiens tieg et cobie et anore delez 
batpasques et peronne et saint cointin delez 
rubemont et channun et noon la cite 
ham e roe et naalle et mondidier delez 
et brusteul et clermont et trestot le regne 
assez sui riches hon ne uous sai que conter 
outremer an alai le sepulcre aorer 
car nostre sire deis le m auoit conmandei 
ou moi mena hugon le traitor proué 
mes conperes estoit de mon anfant fronté 
ie me fioe an lui mais il m a anchantei 
dex l an rande merite par la soe bonte 
certes ce auroit il ce i astoe eschapez 
et cil qui m acheterent m an ont ci amené 
et puis ci me uandirent au fort roi ysore 
por ce que ne uou crore an la loi au malfe 
me fit tot maintenant an sa chartre giter 
or i a puis esté bien a set ans pasé 
la uostre grant merci or m an auez osté 
por amour deu me dites uos cuers et uos pansers 
uolez me uous ociere ou ce uif me lairez 
ancois m ociez uous qu arieres me metez 
sire  ce dit li dus   que ferez uous de mi 
larez m an uous aler ou ce demorrai ci 
eins me tolez la teste au branc d acier forbi 
que iamais a nul ior resoe an chartre mis 
sire  ce a dit miles   or oez mon auis 
ie ne sai qui uous estes mais ce sai ie de fi 
que hugues uos conperes droit an france reuint 
qu adont estoiens nous au roi de saint denis 
tant dona a charlon nostre roi et promit 
qu il li donna biauuaiz et uostre fame prit 
et si fit anerber milon le uostre fil 
piece a que il est mors par foi le uous afi 
et la dame fit hugues iusqu au ceint anfoir  
et quant li dus l antant por pou n anrage uis 
il destraint ces cheuous durement est marris 
li dus chiet sor le mabre et se pasme souuant 
miles ses filz le drece antre ces bras le prant 
  sire por deu merci qui fit le firmament 
laisiez ester cel duel et cest grant marriment 
ie sui li uostre sachiez ueraement 
ce fu toz uoirs d ugon que ie uous uois contant 
tant donna charlemaine et fin or et argent 
donna li uostre terre et tot le tenement 
et espousa ma mere sor mon defandement 
et moi chaca de france a duel et a torment 
si m an fui mes matres que ci est an torment 
iusque au por de mer n i out arestement 
lai trouuames forcon ou li cheualier cent 
qui a soudees fu a uous si longuemant 
cant eustes la gerre a richart le normant 
soudoiers par ces armes fu a uous longement 
por la uostre amitie le me fit iantement 
qu il deuindrent mi home de lor gre bonnement 
de moi fit son signor il et toute sa gent 
et uenimes a bile d ilecques droitement 
la nous retint basiles li rois mout richement 
ysore de cunibre li abati sanglant 
qui tant uous ait tenu an prison longuement  
mout par fu lies li dus quant il l oit et antant 
dou pouoir que il out antre ces bras le prant 
li peres et li filz s antrebaisent souuant 
  biaus filz  ce dit li dus   dis me tu uerite 
que hugues m a de ta mere honni et uergondé 
oil pere  dit il   por sainte cherite 
se deux n i a uertu ou miracles moutré 
maugre moi l espousai a biauuaiz la cite 
et moi uout il ociere et a honte liurer 
quant m an foi mes matres cui dex croisse bonte  
et quant l antant li dus s a parfont sopiré 
il regrate aceline au gent cors honoré 
  ay franche duchesse dex ait de uous pite 
qui honte uous a fait iamais ne uoe de 
c est hugues mes conperes ou tant a faucete 
or m an furai biaus filz outre la rouge mer 
an ci lontaigne terre c on n en ora parler 
ne pouroe la honte sofrir ne andurer 
miauz uoudroe estre mors que me fust reproué 
sire  ce a dit miles   ce deu plait non ferez 
ains an irons an france a biauuaiz la cite 
se nous trouons hugon bien iert gerredonné 
dire li couanrait et par uoir a montrer 
por quoi tient uostre terre et uos grans heritez 
an la cort a charlon li sera bien moutré 
et le reconnestra uers moi an chanp priué 
si lou randrai au roi con traitor proué 
biaus filz  ce dit li peres   dex uous croisse bonte 
mais iamais n anterra a biauuaiz la cite 
s or deuoe tot perdre et terre et herite 
tantque ie aie esté ou leu ou dex fu nez 
et basié le sepulcre ou iesus fu posez 
ie irai ce dex plait car ie n i uig por el  
dit forques li normans   mout auez bien parlé 
et nous irons o uous uolantiers et de gre 
cant aurons le sepulcre baisié et aoré 
et ueue la terre ou iesu cris fu nez 
par cai deuers brandit uous ferons bien sigler 
puis an irons d ilec an france le regne 
la trouerons hugon le traitor proué 
c il n i auoit que moi et celz que i ai menei 
se seroit il par moi anuers hugon montré 
que il uous a uandu par grant desleaute  
et quant miles l antant forcon a apelé 
et li dus de biauuaiz l an a mout mercié 
mout fu la ioie grans dou riche duc orson 
quant basiles le sout teil ioe n ot nus hon 
mout an fit lie chiere por amor de milon 
puis met li son auoir et son or a bandon 
  sire dus de biauuaiz or oez ma raison 
miles m a aquitee ma terre et mon reon 
et ie uous an randra per lui le gerrandon 
chargerai uous mes oz et trestoz mes barons 
si an iront an france au traitor hugon 
et li touront biauuaiz cui c an poit ne qui non 
sire  ce dit li dus   iai ne lou panserons 
ie ne ueul riens meffare sor mon signor charlon 
bien cuit droit nous fera quant nous illec uanrons 
car ie ai tant amis ou pais anuiron 
que droit nous fera charles ce deu plait et ces nons 
or ira au sepulcre a deu beneison 
puis irons droit an france le plus droit que pourons  
et basiles lor dit   et ie uous fais un don 
mon or et mon auoir uous met tout a bandon  
tant lor fit grans presans li riches rois basiles 
or et argent lor baillent a sextiers et a mines 
et cil ourent la nef ysore de cunibres 
et normant i font metre et lor pain et lor uiure 
lor escus et lor armes lor espeez forbies 
li dus antre an la nef forques et sa manie 
la ueisiés tel duel c onques teil ne ueites 
plorent cil de la terre et uauasor et prince 
por amor de milon le damoisiaul nobile 
qui lor a toz lor fiez et lor terres conquisez 
ez uous corant uenir oriante la riche 
la fille au roi basille la belle l escheuie 
uenue est au riuage ou li quinze meschines 
deuant toutes les autres sa pelice acorcie 
iriee et eschaufee et forment corecie 
ou elle uoit milon a haute uoiz li crie 
  conment irois an uous damoisiaus sire miles 
et moi lasiez arier dolante et esmarrie 
n ou larai por mon pere mon courage ne die 
iai uous ai ie donné et mes mars et mes liures 
et mes riches donions et mes grans menandies 
s ansi uous aliés ce seroit uilonnie 
ie uous donnai m amour se iour que sai uenistez 
et car me pleuissiez uoant la baronnie 
quant uous aurois conquis uos marches et uos uilles 
puis reuenez arieres si m espouserez sire 
et se uous ce ne fates par deu le fil marie 
sampres me noerai dedans l aingue d orbie 
belle  ce a dit miles   ce ne ferois uous mie 
se uostre peres uiaut et mes sires l otrie 
ie uous pleuirai iai uoant la baronnie 
miles  ce dit li rois   or uous soit otroie 
biaus filz  ce dist li dus   or uien sa si l otrie  
miles l a maintenant et iuree et pleuie 
qu il la panra a fame se dex li donne uie 
  miles uous an irez sauez de quoi uous prie 
se uous auez besoig mandez moi mon aie 
et ie uous trametrai de mes homes uint mile  
miles antra an la nef durement l an mercie 
puis s anpoignent an mer si ont terre gerpie 
oriante remet mout ioians et mout lie 
et cil nagent an mer coement a serie 
droit uers ierusalem ont lor uoe acolie 
or les condue deis li fis sainte marie 
mais iusqu a pou orez conment il se partirent 
or redirai d ugon et de sa conpaignie 
qui remet a biauuaiz si en out la balie 
si a fait une fosse et la dame anfoie 
por ce que il ne puet de li auoir balie 
  pute  ce a dit hugues   tant sauez de boidie 
ancharié m auez de ce ne dot ie mie 
morte estez par mon chief n an porterez la uie  
la dame li respont   que me uiaus tu traites 
iai es tu mes conperes de mon anfant meimes 
si ie mur an tormant m arme an sera garie 
tu m as ci iusqu au ceint an la terre anfoie 
mainiuent moi lasardres coleures et uermines 
onques mais ne fu dame a teil honte balie 
car me tranche la teste si iert fais mes iuises  
