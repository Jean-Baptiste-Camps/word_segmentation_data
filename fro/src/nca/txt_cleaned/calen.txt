n est fins amanz qui n est honiz 
se li hom est morz et feniz 
ne deuroit pas estre oubliez 
et por ice que uos oez 
dit calendre ce que lui sanble 
se dui home sont bien ansanble 
et l amours est fine et ueraie 
et la morz uient qui zz an raie 
et del siegle le desracine 
s onques l amorz fu anterine 
lors i deuroit bien aparoir 
s il a au siegle ami ne oir 
car ce dient li ancien 
et tuit li uerai crestien 
que la fins loe les ouriers 
ausi come li bons leuriers 
qui si bien cort que il ataint 
et qui au prendre ne se faint 
ainz seisist le lou et l aert 
tantque cil uient cui il an sert 
et que la proie li rescolt 
tot ausi au deable tolt 
et aumosnes et orisons 
les ames des bons compaignons 
qui par bien fere sont rescosses 
et des deables mains escosses 
li deables est li max lous 
qui tot ades est famellous 
ia sa gole ne iert saole 
et quant il trueue une ame sole 
qui n a garde ne compaignie 
si la tue de sa coingnie 
molt est li deables honteus 
quant pechierres deuient piteus 
et de ses pechiez se repant 
lors muert deables et se pant 
quant li pechierres se rauoie 
et li ange del ciel font ioie 
quant la meisons est escouee 
et que la perte est retrouee 
tot est neanz mesque biensfez 
et dex de trestoz ses meffez 
et de ses pechiez si deliure 
celui por cui ie faz cest liure 
iames n iert iorz que ie ne l plaigne 
ausi fet uoge et alemaigne 
si fet marlit si fet daubors 
ausi fet esse et salebors 
ausi fet aube c est la uoire 
or le plorent clerc et prouoire 
et la gent de religion 
et de la grant ocision 
de roosse que dirai gie 
a fort ore pristrent congie 
de lor ostex cil qui la furent 
qui tel martire recurent 
plus an i ot morz de trois cenz 
et de toz les meillors sergenz 
que li dux eust an sa terre 
qu an i poist trouer ne querre 
dux ferris sachiez sanz dotance 
encor uos plore an a asmance 
a nanci et a sathanai 
dex set bien con grant duel i en ai 
et con i en ai le cuer marri 
zz oir i a del duc ferri 
qui bien le deuroit amander 
mes ne li os rien comander 
qu an lui est biens si effaciez 
que ci ne doit estre anonciez 
ne ia n i ert ramanteuz 
qu antor n i est li biens ueuz 
por quant li doie ramantoiure 
ne que les fuelles d un genoiure 
ne ancor ior de son uiuant 
ne sai qu an iert dorenauant 
n a fete chose n asouie 
dont ia prodom li port anuie 
qu ancor se tient an l anbleure 
de sa premiere donteure 
et honiz soit qui le donta 
et qui premiers sor lui monta 
qu estaif le fist et onbrage 
si a loherainne domage 
en l enor le bon duc ferri 
qui tant dolcement me norri 
uuel zz romanz ancomancier 
et del latin enromancier 
cist est li liures qui anseigne 
comant hauz princes se conteigne 
tant faz ie les princes sauoir 
que nus n a tresor ne auoir 
s il n a iustise et uerite 
bien doit estre an autorite 
droituriers princes uoiremant 
qui garde foi et sairemant 
sauez qu il a en cest escrit 
des deuant le tans iesu crit 
des princes de rome briemant 
lor fin et lor comancement 
qualandre qui cest liure fist 
et de latin an romanz mist 
n an puet or plus rimer ne faire 
car il n a mes de l essanplaire 
et ce qu il en a translaté 
doit estre an tel autorite 
ne l doit auoir sorz ne muiax 
li empereres manuiax 
qui cest liure ot an compaignie 
la queronique reongnie 
clamoit cest liure et disoit tant 
ne l doit auoir qui ne l antant 
del grant auoir que il perdierent 
qui ainz ne fu esmez par home 
au tans thitus de deuant rome 
uoelent la perte restorer 
au siste an tot droit ensi ere 
que iulius fu emperere 
et lucius marcius cuens 
li emperere ama les suens 
con gentix hom de bone orine 
lors se descouri la haine 
qui estoit antre iulius 
et cathon et pompeius 
qui de longue main se hairent 
cel an meismes furent ueu 
signe del ciel et coneu 
s es uit an de nuiz et de ior 
desiqu an ynde la maior 
uit an zz cercle d or descendre 
et del ciel iusqu an terre estandre 
et auoec zz si grant escrois 
que puisque dex uint an la crois 
n orent gent tel peor de mort 
li cercles uint deuers le nort 
car de la mueuent les uertuz 
deables an fu abatuz 
quant il i uolt metre le pie 
bien l ot ueu et agaitié 
humelitez qui l a plaissié 
et iusqu an enfer abessié 
li nort se siet endroit midi 
an tel meniere con ie di 
furent les genz espoantees 
et les uertuz deu redotees 
qu ancor uit an altres meruoilles 
dedanz tarante a unes uoilles 
que quant ce auint que lan mania 
que li pains et li uins chania 
car tuit li pain coupé sainnierent 
don granz meruoilles anseignierent 
li ancien et li sage home 
si chei gresle dedanz rome 
yy iorz et yy nuiz sanz cesser 
ici pot an asez panser 
et an somnite s aouri 
la terre qu ele descouri 
qu an uit de par le roi hautisme 
des le haut ciel iusqu an l abisme 
et zz cercle d or qui atoche 
des le haut ciel iusqu a la coche 
qui tot conporte et tot sostient 
de par celui qui la maintient 
s an ont trestuit peors eues 
de ces choses qu il ont ueues 
lors fu iulius essauciez 
la li fu ses nons anforciez 
dedanz la terre baltasar 
fu premiers apelez cesar 
par zz uilain sor zz iumant 
sor une perche longue antiere 
une molt uilainne baniere 
une esclauine tote noire 
ensi le tesmoigne l estoire 
d iqui s an ua gent porchacier 
ponpeius le uet chacier 
de sa gent mainne zz grant tropel 
tantqu il se mist an zz chastel 
qui molt fu bons et delitables 
iluec l asist uns conestables 
qui auoit a non tarquatus 
quant el chastel fu anbatus 
si l asaut cil par d une part 
et pompeius cui fu tart 
qu il iulius puist domagier 
tote l ost mande a deslogier 
et la uenir isnelemant 
 conpainz conpainz que fetes uos 
la compaignie d antre nos 
deuriés uos ramanteuoir 
uos dites uoir 
compaignon fumes et ami 
or uos tien ge por anemi 
et haz tot quanque uos amez  
apres quant fu morz iulius 
si recut octauianus 
l empire malgre les romains 
car il fu ses cosins germains 
iulius l an ot chartre fete 
octeuiens l a auant trete 
por ce le couint creanter 
que nus ne l pot deseriter 
antonius ot sa seror 
se li eida de cele enor 
tantqu il fu emperere et sire 
et feaute ot de l empire 
et puis ala antonius 
sor le pois octauianus 
si prist aysie an son demainne 
et sa seror lessa germainne 
quant il ot sa fame lessie 
et le reaume tint d aysie 
si ala querre une altre dame 
cleopatra qui ia fu fame 
iulius et tenoit cesaire 
et an egypte ot grant doaire 
querre l ala dedanz egypte 
antonius ensi despite 
l empereor si fist que fos 
octauianus fu hontos 
quant il sot le fax mariage 
iames n iert liez an son corage 
se d antonius ne se uange 
grant ost amasse et si se range 
contre antonius por conbatre 
plus de yy iorz uoire de catre 
dura l estorz et la meslee 
tantqu a ce fu la chose alee 
que les genz octauianus 
desconfirent antonius 
ne tarda mie longuemant 
qu antonius grant mandemant 
a fet par mer o grant nauie 
et dit toz les iorz de sa uie 
iames guerre ne li faudra 
dedanz la mer se desfendra 
se cil est tex qu il s i ost metre 
et cil qui se uialt antremetre 
de lui trestot desraciner 
ne quiert iames nul ior finer 
tantqu il l ait mort et essillié 
ou dedanz la mer perillié 
lors fet nauie porchacier 
et ariuer et atachier 
tantqu eles soient bien garnies 
de bones genz et replenies 
molt i ot armes et despansses 
quant garni orent lor desfansses 
si uont droit uers lor anemis 
anthonius s estoit ia mis 
an ses dromonz atot sa gent 
armé furent et bel et gent 
an lor berfroiz an lor chastiax 
ont arbalestes et carriax 
et darz tranchanz haches d acier 
por la meslee comancier 
bien sont garni d anbedos parz 
et de costiax et de faussarz 
de gaueloz d espiez tranchanz 
sont tuit garni par la dedanz 
por desfandre ou por asaillir 
qu a ce ne pueent il faillir 
n an fet autre deuision 
mes molt i ot ocision 
a premerains quant aiosterent 
et les nes ansanble hurterent 
octauianus qui plus pot 
yy yy dromonz et yy i ot 
si ot tant gent et tel empire 
que nus ne l pot conter ne dire 
antonius rot tanz semonz 
qu il ot oitante forz dromonz 
nus n es poist de gent chargier 
ne de uitaille por mangier 
qu il n i eust yy piez de bort 
tant estoient li dromont fort 
yy iorz toz plains se conbatirent 
au chief de yy iorz se departirent 
car si con tesmoigne l estoire 
octauianus ot uictoire 
por uoir uos di ci ou nos somes 
qu il i perdi yy mil homes 
qui ainz ne furent anfoi 
et anthonius s anfoi 
antre lui et cleopatra 
plus tost qu il pot la mer oltra 
et de grant gent se reporchace 
octauianus tant le chace 
que tot son nauie conquiert 
li empereres plus ne quiert 
sa gent ariue a plainne terre 
anthonius ua secors querre 
plus tost qu il pot est repeiriez 
n est meruoille s il est iriez 
antre lui et cleopatra 
atot son pooir ancontra 
l empereor et son efforz 
qu ancor estoit logiez as porz 
tantost con il le sot uenant 
sa gent fist armer maintenant 
et ses batailles ordena 
et dex la uictoire dona 
l empereor octeuien 
por ce distrent li ancien 
la parole qu ancor est dite 
que cele gent fu desconfite 
le ior qu aouz estoit antrez 
par les tantes et par les trez 
apelerent grant et menor 
octeuien l empereor 
octauianus augustus 
cist nons ne fu puis abatuz 
ne li chei tant con dura 
n ancor ne fet ne ne fera 
cleopatras o son seignor 
desiqu an ynde la menor 
an sont foi grant aleure 
apres cele desconfiture 
la ramasserent molt grant ost 
an la roge mer mes si tost 
com il sorent et aparcurent 
an la roge mer ou il furent 
que li empereres uenoit 
et que tot son ost amenoit 
s an comancierent a bessier 
et antonius a lessier 
antonius tuit deguerpirent 
il et sa fame s an foirent 
an une uile pres d iqui 
triste et dolant et amati 
a molt petitet de mesnie 
son uuel seroit morte et fenie 
cleopatras tant a dolor 
et bien parut a sa color 
et s ele puet ne uiura guere 
une grant fosse a feite fere 
cleopatras dedanz s an antre 
et fist metre desor son uantre 
zz serpant antre ses memeles 
del serpant uos di tex noueles 
ne ia nus plus ne m an demant 
qu il ocist la gent an dormant 
ynalis a non cui il mort 
maintenant sent au cuer la mort 
cleopatras se fist ocirre 
onques n i ot ancens ne mirre 
ne basme ne autre oncion 
des morz prist ceste elecion 
con cele qui de soi n ot cure 
ne ne uolt auoir sepolture 
mialz uolt sofrir ceste haschie 
qu ele fust a rome eschernie 
deuant le curre de uictoire 
ne qu augustus an eust gloire 
antonius se desconforte 
quant a ueu s amie morte 
tantost s espee demanda 
a damedeu se comanda 
einzqu il se fust esboelez 
comanda il que de delez 
cleopatras fust mis ses cors 
lors giete zz bret plus halt c uns tors 
antonius an la fosse antre 
s espee fiert parmi son uantre 
si que la boele an espant 
delez cleopatras s estant 
an la fosse delez s amie 
qui an morant s est andormie 
quant ynalis li fu ostez 
qui la mort mist an ses costez 
et octauianus i uient 
d un altre serpant li souient 
qui retret uelin fors de mors 
maintenantqu il s i est amors 
a soi le suce tot et tire 
ne ia li cors n an sera pire 
s il i est a tans aportez 
s il n est feniz et amortez 
mes de la mort n est riens qui uiue 
qui feist ame santeiue 
se damedex ne le feisoit 
cil le feroit se lui pleisoit 
uisillus a non li serpens 
n i fu mie uenuz a tans 
car la dame quequ an an die 
estoit ia mort et anroidie 
et por itant fu chose uainne 
l empereres grant duel an mainne 
quant de tel mort ocis se sont 
d iluec se partent si s an uont 
an egypte tot droit alerent 
une cite i asegerent 
la mellor et la plus eslite 
de tote la terre d egypte 
tant i furent qu ii l orent prise 
et si grant richesce conquise 
que ia par home qui soit uis 
n iert reconté ce m est auis 
tant i ot or et dras de soie 
et pierres de tantes monoies 
que de l argent ne lor chaloit 
chascuns tant con il an uoloit 
an fist adonc prandre et chargier 
et des espices por mangier 
ont trouees a grant foison 
n i auoit si poure meison 
qui bien ne fust garnie et plainne 
de uiande nouele et sainne 
cleopatras tint an doaire 
cele cite iusqu an cesaire 
estoit tot suen an doelise 
or est morte de l inalise 
quant l empereres ot esté 
an egypte a sa uolante 
et tot li fu reconeu 
et li homage et li treu 
et tot ot fet ce qu il uolt fere 
tot droit a rome s an repere 
la uint a son mestre seior 
et si uos di bien que le ior 
qu an li fist sa possession 
i ot grant ueneracion 
toz li pueples i auna 
quant an le curre li mena 
n en i remaint iuenes ne uialz 
tuit qui ainz ainz et qui mialz mialz 
a grant barnage et a grant bruit 
encontre l ost an uienent tuit 
molt aportent argent et or 
n i a si poure n ait tresor 
d or et de pierres precieuses 
de dras a oeures gracieuses 
et si uos di que mainte genz 
les feisoient plus bien uaignenz 
por le lor dont ont couoitié 
qu il ne firent por amistie 
or est rome molt anrichie 
mes onques ne fu estanchie 
d auarice de couoitie 
lors i ot an a la mitie 
mellor marchie qu an n ot deuant 
ce uoit an auenir souant 
li uilains dit a sa rescosse 
bons marchiez tret argent de borsse 
molt fu rome planteureuse 
et de uiandes abondeuse 
de totes parz li biens acort 
n i a celui ne tiegne cort 
tant auoient richesce et bien 
n en i a iuesne n ancien 
ne face feste por l enor 
la uenue l empereor 
a meruoilles fu conioiz 
et enorez et obeiz 
augustus cesar l apelerent 
de yy sornons le renomerent 
qui furent a armes conquis 
de ce ai ie bien le uoir anquis 
le cesar conquist iulius 
et il desor antonius 
l augustus ensi ancontra 
le premier ior qu aouz antra 
ot de bataille a lui uictoire 
s ot non augustus an memoire 
cel ior meismes ne tarda plus 
comanda cesar augustus 
a clorre les portes iani 
que li romain erent garni 
et pes auoient par dehors 
si clooit an les portes lors 
car tant con rome an pes estoit 
et la porte close restoit 
et quant romain auoient guerre 
dont n i auoit ne clef ne serre 
einz estoit deliure l antree 
et nuit et ior bien ancontree 
et des alanz et des ueignanz 
et par defors et par dedans 
ci me reconte ceste estoire 
une meruoille tote uoire 
qu a rome auint tot en apert 
qu an uit zz signe a descouert 
le ior que cist fu empereres 
sordrent d uile fontainnes cleres 
a rome tot zz ior antier 
n i ot ne uoie ne santier 
qui n an corrust et n an fust plainne 
ausi con d eue de fontainne 
ice uirent tuit et le sorent 
cil qui onques sauoir lo uolrent 
ancor uit an plus grant meruoille 
a coi nule ne s aparoille 
de coi ie molt plus me meruoil 
car an uit antor le soloil 
a la reonde zz cercle d or 
qui descendi del haut tresor 
li cercles de sa grant clarte 
tint le soloil an oscurte 
et de sa biaute le mestroie 
et il li consant et otroie 
enor li porte et reuerance 
ci ot bele senefiance 
et de hautesce et de pitie 
et de iustise et d amistie 
li solauz au cercle obei 
quant ancontre lui s esbloi 
et li consanti la clarte 
dont il auoit a grant plante 
li cercles fist zz grant seior 
molt par fist bel et cler le ior 
quant augustus fu coronez 
qu a son tans fu li sires nez 
dont tant de bien dit li escriz 
ce fu li hauz rois iesu criz 
tuit cil qui estoient an rome 
li sage clerc et li haut home 
ont ueue la demostrance 
tant an cerchierent l esciance 
qu a la uerite s aresterent 
et qu a l empereor conterent 
chose dont il molt s esioi 
et que molt uolantiers oi 
que a son tans uns rois nestroit 
qui desor toz rois esteroit 
et qui de tot auroit puissance 
et sor toz saiges sapiance 
et tot seroit a son pleisir 
ce qu a son oes uoldroit seisir 
augustus cesar se consoille 
de ce qu il ot et se meruoille 
de ce seignor dont il nestra 
d une close fenestre istra 
ice li fet an antandant 
autresi con le cercle ardant 
qu il esgarderent sanz roture 
iert la fenestre sanz iointure 
tote iert et anterine et sainne 
augustus cesar molt se painne 
puisqu il la chose a coneue 
de lui doner sa bienuenue 
por auoir s amor et sa grace 
ne set qu il li doigne ne face 
qu il sera de si grant hautesce 
qu il n aura cure de richesce 
par son consoil mesmes li done 
sa reaute et sa corone 
iames coronez ne sera 
la corone li lessera 
et le non de roi li aquite 
si con i ai ci la chose dite 
fist l empereres comander 
toz ses seax a amander 
si fist crier par tote rome 
que il n i ait si hardi home 
qui le claint mesque iusticier 
ne se uialt de plus auancier 
apres uos conterai qu il fist 
par toz les regnes qu il porsist 
que chasc an parlemant eussent 
an lor pais et si seussent 
deuant les bailliz de la terre 
se il fust pes ou il fust guerre 
et chasc an paiassent lor some 
et le treu qu an doit a rome 
et si comanda altre chose 
que ia ne fust chartre si close 
que tuit ne fussent deslié 
et an lor terres ranuoié 
li iustisiers toz les desloie 
et an lor pais les ranuoie 
et cil qui le contrediroit 
manbres et uie perderoit 
de ces i ot qui contresturent 
bien yy yy qui ocis furent 
en l an apres uindrent noueles 
qui as romains ne sont pas beles 
cil d espaingne ont antr ax parlé 
a zz consoil et porparlé 
que iames sozgiet ne seront 
rome ne romain n aueront 
del lor ne rante ne asise 
puisque de roi s est ademise 
n iroient mes por lui an ost 
ne que por zz autre preost 
augustus cesar l oi dire 
qu il ot tel gent an son empire 
qui contre lui sont reuelé 
ne li pot pas estre celé 
tant fu la nouele espandue 
et quant cesar l a antandue 
il n ot an lui que correcier 
la guerre uialt recomancier 
et son coraige descourir 
les portes iani fet ourir 
anprandre uialt la chose a certes 
par les portes qui sont ouertes 
ist augustus cesar de rome 
et sont plus de yy yy mile home 
qui an sa compaignie furent 
iusqu an espaingne n aresturent 
quant augustus i fu antrez 
ses anemis a encontrez 
sauez comant il se proua 
de trestoz ces que il troua 
hors de forteresce as plains chans 
n an eschapa ne sers ne frans 
que tuit ne fussent detranchié 
li remenant se sont fichié 
an zz chastel il les asist 
a la reonde et tant i sist 
que tuit sont mort et afamé 
li uns a l autre anuenimé 
ensi leanz l uns l autre ocist 
que n i remest ne cil ne cist 
apres ceste desconfiture 
de maint reaume la droiture 
uoloit an rome retolir 
et augustus cesar faillir 
et contre lui sont reuelé 
si conestable i sont alé 
et sanz augustus lor seignor 
lor i fist dex molt grant enor 
de uictoire et de tel eur 
que par tot furent aseur 
n en ont an nul pais esté 
qu a force n aient conquesté 
et apres ce cesar anuoie 
parmi la terre de sauoie 
zz conte droit an germanie 
s an mainne haute conpaingie 
le treu li anuoie anquerre 
de germanie et d aingleterre 
mes trestuit cil furent ocis 
onques uns seus n an estort uis 
ne mesque solemant li cuens 
qui toz i ot perduz les suens 
quant cesar le uit reuenu 
ne l a pas por ami tenu 
si li fist la teste colper 
por ce qu il seus uolt eschaper 
apres ce que cesar ot fet 
trestoz li mondes antreset 
recoilli cesar a seignor 
et se mestent an sa tenor 
tuit s i acordent tuit le uuelent 
et tex costumes con il suelent 
auoir teles deguerpiront 
et a sa uolante seront 
ensi con il comandera 
et il meismes escriura 
cesar l otroie et uialt ensi 
a soi tot le mont acensi 
par zz denier qui fust donez 
chasc an ne ne fust pardonez 
a nul home petit ne grant 
ne a uellart ne a anfant 
cesar ensi le mont mestroie 
par tot fet corre une monoie 
et ensi comandee et dite 
qu el denier soit s ymage escrite 
et ce fu uoire demonstrance 
que cesar ot par tot puissance 
et soz lui toz li monz repose 
lors refu porte iani close 
et la gent sont par tot seures 
et tant que celes sarreures 
furent totes anreulliees 
et fermees et uerroies 
ensi ot cesar tot uaincu 
yy anz ot uescu 
atot ceste grant seignorie 
quant dex nasqui li filz marie 
bien sai qu il fu nez a son tans 
et por lui fu paiez li cens 
que cesar auoit establi 
nus ne l osoit metre an obli 
une meruoille aparut 
uns granz isles antre teram 
et par antre terasiam 
yy liues de le et de lonc 
ce dient cil qui uont selonc 
ne onques mes n i fu ueuz 
ne de nul home aparceuz 
et est si haut en cele mer 
que nus ne set le haut esmer 
par desor est molt biax et genz 
et les ames des bones genz 
an uont leissus por reposer 
et espurgier et doloser 
iluec atandent le iuise 
ne uos an faz autre deuise 
mes bien uos puis dire et conter 
leissus ne puet nus hom monter 
mes cil qui cel isle costoient 
molt souant auient que il oient 
leissus grant noise demener 
et dolereuses uoiz soner 
le bel manoir 
an plainne lune et an cressant 
qu an uoit ancor aparissant 
c est l eglise sainte sofie 
qui grant hautesce senefie 
iut an une meison 
de nouel anduite de chauz 
por le tans qui pas n ere chauz 
ainz ert molt froiz a desmesure 
a comandé grant aleure 
zz feu a fere l emperere 
an cele meison ou il ere 
quant la meisons fu eschaufee 
la chauz de nouel destranpee 
comenca molt fort a puir 
et la fumee a enuair 
l empereor et anz et fors 
tant l an antra la nuit el cors 
qu an dit que par cele acoison 
fu la nuit morz an la meison 
estoient uenu sermande 
por guerroier an paienime 
frimus fu preuz et ueziez 
quant crestiens fu et baptisiez 
le col estant contre l espee 
se li ont la teste colpee 
et fu martirs a damedeu 
et ot an paradis son leu 
lors estoit chose acostumee 
quant baron aloient colchier 
le boiure qu il auoit plus chier 
li aportoit an de deuant 
icist an but par tel couant 
que maintenant l ame rendi 
