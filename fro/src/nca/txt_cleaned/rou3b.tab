en sa chape s est enbuschié 
k il ne fust pris ne entercié 
li quens esteit alé chacier 
el bois s alout esbanier 
guilleame l a tant parsui 
par la forest k il descendi 
al pie li chai 
merci cria mult humblement 
richard demanda  ki es tu  
e deske il l a cuneu 
munter le fist si l en mena 
sun mal talent li pardona 
mult le tint honoreement 
ensemble od sei bien longement 
par conseil le conte raul 
n out al conseil ne mais li sul 
li dona ou e le conte 
e cil li iura fealte 
puis li duna une meschine 
fille turketil lieceline 
turketil fu de grant poeir 
riche de feu manant de aueir 
n aueit fors la fille nul eir 
e cele fu de grant saueir 
de grant pris e de grant bonte 
d amones faire e de amer de 
sur diue estora l abeie 
de ma dame sainte marie 
treis uadlez out de sun seignur 
robert clamerent le grainur 
cil fu quens de ou enpres sun pere 
iohan numerent l altre frere 
iohan fu clers e coronez 
et euesques fu ordenez 
de lisewis croce portant 
bien fu letrez e bien sauant 
a cel terme surst une guerre 
entre alred le rei de engleterre 
e le seignur de normendie 
ne sai par ire u par enuie 
ne remest pas pur sa sorur 
que alred aueit a ouxsur 
ke il ne uolist richard greuer 
e destruire e desbarater 
sun nauirie fist asembler 
baruns e cheualiers mander 
grant fu la flote a portesmue 
quant la gent fu tote uenue 
li reis apela ses baruns 
e les uasals k il out somuns 
 ceste mer  dist il  passerez 
e normendie destruirez 
pernez richard si uus poez 
pris e lié le m amenez  
sun comand ceo dient ferunt 
al mielz que faire le porrunt 
si cum li rei l out comandé 
desque il orent bon ore 
sunt es nefs ignelement entrez 
en costentin sunt ariuez 
la tut droit u sarre en mer chiet 
el riuage u barbeflie siet 
des nefs sunt ki ainz ainz issuz 
par la marine sunt cureuz 
pris unt la robe e la uitaille 
les berbiz pernent e l almaille 
les maisuns ardent e destruient 
femmes plurent uilains s en fuient 
fuiant sunt alé li plusour 
a nel de saint salueur 
ki esteit uns quens del pais 
cil manda homes e amis 
e cheualiers e paisanz 
burgeis e uilains e seruanz 
cil uindrent cum a tele bosoigne 
bien aparaillez senz ensoigne 
neis les ueilles i sunt curues 
od pels od tinels od maceus 
escorcies e rebracies 
de bier ferir aparaillies 
les engleis uunt mult manacant 
mar i uindrent ceo uunt disant 
si a terre les poent trouer 
mult i quident granz colps duner 
engleis esteient al terrain 
par le boscage e par le plain 
robes pernoent e portoent 
preie coilleient e chazoent 
uilains bateient e tuoent 
la terre tute aueir quidoent 
mais tost falt lon a sun espeir 
mult que lon quide aueir 
eis uus costentins atant 
qui n es uunt mie manecant 
fierement les unt enuaiz 
dunc oissez e colps e criz 
li un cuntre les altres crient 
meis ne seiuent que il s entredient 
a l assembler out grant criee 
ceo fu doleruse assemblee 
puisque il furent entremedlé 
ne peurent estre deseuré 
tuz les unt morz e detrenchiez 
tant cum engleis i out en piez 
unques un sul n en eschapa 
ne hom as nefs ne repaira 
fors un sul ki grant mal aueit 
ki sur un tertre se giseit 
pur la dolur que il aueit grant 
ne pout mie estre alé auant 
cil uit la grant mesauenture 
e la mortel descumfiture 
de marrement e de pour 
ubblia tote sa dolur 
fuiant s en est uenuz as nefs 
a cels ki esteient la remes 
ki deueient les nefs garder 
desque il pout a els parler 
de murir les mist en sospeis 
si cum il parlout en engleis 
  fuiez  dist il   fuiez fuiez 
tuit estes morz si un poi targez 
se ci poez estre trouez 
come mutuns serrez tuez 
se il n i aueit si femmes nun 
n i auereit hom ia rancun 
mort sunt cil ki uus atendez 
garisez uos meimes si uus poez 
trahez uos a la parfunde mer 
se uus uolez uos cors saluer  
cil furent tuit espoenté 
quant il sorent la uerite 
forment penserent d els guarir 
kar nuls ne uelt de gre murir 
des meillures nefs unt sis choisies 
des plus prestes des mielz garnies 
grant pour unt e mult s esmaient 
saillent as nefs lur ancre traient 
cordes desmedlent ueilles tendent 
de la terre esloigner entendent 
mult se uont souent regardant 
ke normant n es uiengent siwant 
tant unt que nuit que iur curu 
k en en engleterre sunt uenu 
al rei cunterent teles noueles 
ki furent ne bones ne beles 
  perdu as  funt il   tuz tes homes 
fors solement nus ki ci sumes 
a martire les enueias 
ia mais nul d els ne reuerras 
sunt il  dist il   en mer neez 
ainz sunt a glaiue detrenchiez 
coment  dist il   i out medlee 
unkes ne fu si effree 
bataille i out ueire mult dure 
sur nus uint la mesauenture 
quels genz i out bons cheualiers 
e bons e bons archiers 
e granz uielles descheuelees 
ki sembloent femmes desuees  
quant li reis sout ke ueir diseient 
cil e li autre ki ueneient 
grant duel out e grant marrement 
de ses baruns e de sa gent 
repenti sei de la folie 
en peis laissa puis normendie 
grant duel firent par le pais 
de filz de peres e de amis 
filz e filles plurent lur peres 
meres lur filz sorurs lur freres 
d iceo fu li ducs richard liez 
dunt li reis fu tuit coruciez 
a cel tens fu la felunie 
ne sai se uus l auez oie 
ke li engleis des daneis firent 
tant en ocistrent e murdrirent 
ke nul ne pout les morz esmer 
mult remest a enterrer 
en engleterre erent daneis 
comunement od les engleis 
des englesches femmes perneient 
filz e filles asez aueient 
tant i aueient demuré 
e tant i aueient ia esté 
que mult erent multiplié 
e mult esteient esforcié 
li engleis forment les haieent 
mais deliuerer ne se poeient 
ne se poeient deliuerer 
ne a els ne se osoent medler 
par felun conseil que il pristrent 
tuz a un terme les oscistrent 
le iur de cele ocissiun 
fu la feste de saint briceun 
si fu la parole menee 
e la traisun fu si celee 
tuit furent a un terme ocis 
u que il furent en pais 
od granz culteals e od cuignees 
lur unt les gargates trenchies 
les enfanz fors del berz traient 
as poz des maisuns les fereient 
ke les cerueles lur uolouent 
e asquanz esbueloent 
les dames e les damaiseles 
enfuieient iusque as mameles 
puis amenoent les guainuns 
hors en chaenes e brohuns 
ki lur traieent les cerueles 
e derumpeient les mameles 
n i laisserent daneis uiuant 
home ne femme ne enfant 
fors dous uadlez qui s en emblerent 
en danemarche passerent 
al rei swein alerent dire 
le tuiz e le martire 
ki auenuz iert de lur gent 
swein en out grant marrement 
swein fu reis poestis 
mult out terres mult out amis 
mult out richesces mult out aueir 
swein fu mult de grant poeir 
mult iriez fu mult li pesa 
iamais ceo dist ioie n auera 
si aura les engleiz huniz 
ki ses daneis li unt murdriz 
mult out grant gent e mult out nefs 
tant ad auiruns tant ad trefs 
el humbre uint suef siglant 
uers euerwic turna walerant 
li barun de euerwicschire 
ne se uoldrent laisser destruire 
uiles gaster maisuns ardeir 
ne de sucurs n orent espeir 
li reis aeilred esteit trop luing 
n i pout uenir a lur bosoing 
e ie quid bien se il i fust 
ke ia mestier ne lur eust 
tele pais firent cum il porent 
pais purchacerent e pais ourent 
tant premistrent e tant dunerent 
ke a sweis pais afierent 
des plus poissanz ostages prist 
en danemarche les tramist 
empres est del humbre turnez 
tant est de port en port alez 
od la flote uint en tamise 
sur cele ewe est lurdres asise 
deuers l ewe swein l asist 
e la terre enuirun purprist 
tuit le marche lur ad toleit 
ki par terre uenir soleit 
swein souent les asailli 
e la uitaille lur toli 
cil de lundres uirent la guerre 
que ueneit par mer e par terre 
ne aelred succure n es pout 
ki a wincestre seiornout 
lundres fu a swein liuree 
par pais ki fu entr els iuree 
alred ki esteit a wincestre 
uit ke en sa terre ne pout estre 
en normendie trespassa 
sa femme e ses dous filz mena 
li un aluered l altre aewardt 
tuit uindrent al cunte richard 
cil out pitie de sa sorur 
de ses filz e de sun seignur 
a honur les fist cunreer 
u que il uoldrent soiurner 
swein ala par engleterre 
ne fu mie grieue a conquerre 
n i out ki li cuntredeist 
ne ki a lui se combatist 
n i aueit gueres fortelesce 
ne tur de pieres ne bretesche 
se n esteit en uielle cite 
ki close fust d antiquite 
mais li barun de normendie 
quant il orent la seignurie 
firent chastels e fermetez 
turs de piere murs e fossez 
swein fist mal a mainte gent 
coueitus fu d or e d argent 
n aueit de nul home pitie 
ne de moigne ne de clergie 
les homes alout raemant 
e les eglises destruiant 
swein fist mal e plus feist 
se il plus lungement uesquist 
mais ueirs est que li uilain dit 
  chien esragiez lunges ne uit  
swein failli murir l estut 
a ceo uint ou uenir dut 
ceo dient cil de saint aedmund 
ke en lur liures escrit l unt 
ke saint aedmund le flaela 
pur sa terre que il greua 
le cors en unt daneis porté 
e en danemarche enterré 
li reis aelred quant il oi 
en engleterre reuerti 
emme sa femme en ad menee 
ki mult iert preisee e amee 
a richard laissa ses dous filz 
ki uolentiers les ad nurriz 
enpres swein regna cneut 
danemarche out nuls ne li nut 
de ses daneis prist les homages 
si lur rendi lur heritages 
quanque son pere swein tint 
l an e le iur ke sa fin uint 
uolt keut aueir e tenir 
ne uolt pur home rien guerpir 
kenut fu mult de grant corage 
par le conseil de sun barnage 
od sa maisnie ke il out grant 
en engleterre uint siglant 
amunt tamise sigla tant 
ke a lundres uint a flot muntant 
la cite ad defors asise 
n en uolt turner tresque il out prise 
li reis aelred ki ert dedenz 
od grant masse de ses parenz 
quida defendre la cite 
mais il chai en enfermete 
ne sai quels fu li mals mais tant crut 
morz fu li reis guaires ne iut 
pur ceo ke al terme morz esteit 
ke kenut la uile asailleit 
quident e dient li plusur 
ke il esteit mort de pour 
lundreis uirent lur seignur mort 
e kenut uirent fier e fort 
conseil pristrent que pais fereient 
e a seignur le receuereient 
einsi cum il distrent si firent 
kenut en lundres recoillirent 
que il n i out lancié ne trait 
ne a home dedenz mal fait 
aedmund filz le rei s en parti 
uers glouecestre s en fui 
ne uus puis ne ne uuil cunter 
ne ieo ne m i uuil demurer 
coment aedmund le gentil ber 
coste de fer le oi nomer 
kenut e sa gent guerrea 
e coment od lui se acorda 
e coment puis par traisun 
le ocist uns hom en sa maisun 
e coment le chief li colpa 
e a kenut le presenta 
e il en out tel gueredun 
cum lom dut rendre a felun 
kenut ad la reine amee 
sun pesant d or l ad achatee 
mult la tint chiere e mult li plout 
un filz e une fille en out 
hardekenut e puis gunnil 
une damaisele mult gentil 
gunnil fu dunee a mari 
al rei de alemaigne henri 
ne pout aler a plus halt home 
ke a l emperur de rome 
ore entende chascun e gart 
de la noblesce al uiel richart 
e come sa gentil lignee 
fu honuree e eshaucie 
emme sa fille fu reine 
a lui fu engleterre encline 
aedward sis nies reis des engleis 
e hardekenut des daneis 
gunnil fu a rome menee 
e a rome fu mariee 
femme fu a l empereur 
ne pout aueir plus halt seignur 
richard fu mult de grant afaire 
de bone gent out grant repaire 
giffrei li quens ert des bretuns 
plusurs od lui de ses baruns 
uint a richard en normendie 
prendre amistie e compaignie 
sa sorur li ad demandee 
kar bien i esteit alosee 
n i out mie lunges fermailles 
sempres furent les espusailles 
richard enueia par sa terre 
cheuals e dras e belez quere 
e uaissele d or e de argent 
a gieffrei fist de tuit present 
asez li dona beaus destriers 
or e argent dras e deniers 
puis dona a ses compaignuns 
cheuals e dras e altres duns 
sulunc ceo ke chascun esteit 
largement del suen duneit 
n i out nul si petit bretun 
esquier sergant ne garcun 
ki de richard sun dun n eust 
dras e deniers quelque ceo feust 
desque a corsnun les xxx 
a damnedeu les comanda 
gieffrei ala en sun pais 
sa muillier od lui hawis 
dous filz orent alein le ainzne 
iohan clamerent le puisne 
ensemble uesquirent maint iur 
a grant ioie e a grant honur 
richard out une altre soror 
ki n aueit pais encore seignur 
mahalt out nun gentil pucele 
en plusurs terres n out tant bele 
li quens de chartres la ruua 
e li ducs richard li dona 
e de drewes une partie 
ki apartient a normandie 
si cum l ewe arue deuise 
e odes l a uolentiers prise 
mult l ama e mult la cheri 
mais poi dura e poi uesqui 
ne fu mie od le cunte tant 
que ele peust aueir enfant 
de sa mort orent grant pesance 
cil de nomandie e de france 
li ducs richard se repenti 
de ceo qu il out odes saisi 
de ses chastels e de sa terre 
par plusurs feiz l a feit requerre 
que ceo li rende de sun gre 
que il out a sa sorur duné 
bien deit ceo dit sa terre aueir 
quant sa sorur est morte sanz eir 
odes n en uolt pur lui rien faire 
orguil respondi e contraire 
drewes ceo dit tendra e tient 
ses manaces ne lui ne crient 
e richard manda ses baruns 
e tuz ses homes ad somuns 
gent a cheual e gent a pie 
pres de drewes unt cheualchié 
iuste l ewe ki arue ad nun 
sist e ferma une maisun 
tant i ad fait e tant ouré 
ke de paliz que de fosse 
que de mortier que de quarel 
ke il i ad fait un fort chastel 
ne crient mangunel ne perrieres 
metre li fist cest nun tuillieres 
quant ricard dut d iloec partir 
e le chastel out fait guarnir 
de ble de char e de uin 
neel i mist de costentin 
raul de toeni ouec lui 
hardiz furent e pruz andui 
od raul fu sis filz rogiers 
gentil uassals noble guerriers 
e altres cheualiers plusurs 
des plus nobles e des meillurs 
li altre tuit unt pris congie 
a lur maisuns sunt repairé 
li quens odes fu mult engres 
trop li sembla tuilliers pres 
mult le hai mult li desplout 
uolt le destruire mais il ne pout 
la gent de sa terre asembla 
e tuz ses bons amis manda 
gallarin manda de uiuellent 
e huun manda ensement 
cil uindrent efforciement 
al iur ke il dist celeement 
tuilliers uolent asaillir 
mais mal lur dut auenir 
kar cil dedenz les aperceurent 
uenir les uirent si s coneurent 
conseil pristrent que fors istereient 
e fors al plein les atendreient 
hunte serreit e cuardie 
de tant noble cheualerie 
come li ducs mis i aueit 
que a tel bosoing n i apareit 
ia mais n i auereient pris ne los 
si cum en falde fussent enclos 
ke a descuuert s en issusent 
e que pruesce ne feissent 
esgardé unt quels remaindrunt 
e quels les portes garderunt 
e quels es kernels esterunt 
e les breteskes defenderunt 
e ki dedenz les receuerunt 
al repairer si mestier unt 
treis conestables establirent 
e treis compaignes d armez firent 
neel fu un des cheuetaines 
en garde out une des compaignes 
raul out l altre compaignie 
rogier sun filz la tierce guie 
cil trei orent treis gunfanuns 
a ralier lur compaignuns 
en treis conreis sunt fors issu 
en treis lieus se sunt tenu 
sur lur cheuals halmes laciez 
escuz es cols gleiues dreciez 
lez les seignurs les esquiers 
e par les haies les archiers 
deuant la porte del chastel 
s estut la compaignie neel 
raul condut sa gent sur destre 
e rogier turna sur senestre 
un petit auant cheualca 
liez une haie se aresta 
sun conrei fist iloec tenir 
lances reddes prez de ferir 
sique a trauers franceis uendreient 
quant a neel asemblereient 
eis uus manseis eis uus franceis 
cels de chartres e cels de blais 
cels de meulent od galerant 
ki en l estur unt grant haan 
cil de chartres siwent odun 
e li mansel uunt siwant huun 
e galerant sa gent conduit 
lances leuees ueneient tuit 
quant pres erent de cel endreit 
comme home pierre ieter porreit 
laschent les regnes si s eslaissent 
lieuent escuz lances beissent 
sur le conrei neel turnerent 
granz colps e granz buz lur dunerent 
ultre s en quiderent passer 
e les altres conreiz ultrer 
mais normant a estal s esturent 
es fers des lances les receurent 
n es ruserent ne tant ne quant 
ne il ne alerent mie auant 
aficheement as escuz 
unt colps e buz tuz receuz 
quant rogier uit franceis iuster 
e al cunrei neel hurter 
ne pout retenir ses compaignuns 
de bien ferir les ad somuns 
cil cheualchent communement 
tuit ensemble serreement 
a trauerse franceis surpristrent 
ius a la terre maint en mistrent 
cent ueire u plus en trebucherent 
ki unkes puis ne cheualcherent 
si cum il cheent e xxx 
e esquiers les xxx 
al returner que franceis firent 
quant il rogier e sa gent uirent 
repuinst raul de toeni 
cels de medlant perca parmi 
a rogier sun filz s asembla 
et as normanz k il mult ama 
dunt ueisseez dures medlees 
colps de lances e colps d espees 
freindre lances e pechier 
baruns chaer seeles uuidier 
mult ueissiez uaissals iuster 
les uns les altres entrecuntrer 
l un cheual a l altre hurter 
e trauerser e tresturner 
les trus de lances halt uoler 
feu des healmes estenceler 
homes a terre iambeter 
e cheuals rednes trainer 
tant i out franceis abatuz 
tanz morz tant pris tant retenuz 
tanz des cuardz si s en fuirent 
tanz des malueis ki s en partirent 
mult sunt li bon e li hardi 
amenusé e afiebli 
e normanz tut tens s esuertuent 
maint en ocient e maint en tuent 
franceis se quiderent retraire 
mais li plus pruz ne sout que faire 
kar normanz si de pres lur uienent 
e si pres d els serré se tienent 
ke cil ne se poent partir 
ne ne s i tenir 
eis uus atant une criee 
des paisanz de la cuntree 
qui furent acuru al cri 
qu il orent de bien luing oi 
e de cels ki dedenz esteient 
ki le chaster garder deueient 
pur le guain qu il unt ueu 
sunt a l estur fors eisseu 
a granz uoiz criant   deus aie  
l enseigne al duc de normandie 
pur la pudre que cil esmurent 
e pur la gent que tant i crurent 
e pur l enseigne ke il oirent 
duterent franceis e cremurent 
ke richard uenist od grant ost 
que pres d iloec eust repost 
as normanz unt turné le dos 
tuit descouert e desclos 
a cel turner asez en pristrent 
e el chastel asez en mistrent 
e franceis se mistrent as troz 
e puis entrerent es galopz 
puis s en uunt a col estenduz 
kar trop i ourent atendu 
e normant les uunt enchaucant 
  deus aie  souent criant 
de bien ferir ne se feinent 
u que il unques les ateinent 
li quens de chartres s en fui 
e galeran fist altresi 
en dreues se sunt abatu 
pur poi ke trop n unt atendu 
lur cues furent retaillees 
del mielz de tutes lur meisnees 
huge s en turne altre part 
ki de l estur turna plus tart 
e li mansel le uunt siwant 
e il s en uait auant fuiant 
cheual out bon e bien curant 
mais del cure le hasta tant 
ke il l a fait tut recreant 
ne pout ariere ne auant 
a un tertre iuste un ual 
creua le quer de sun cheual 
mort trebucha iuste un fosse 
e huge ad sun hauberc ieté 
de mole terre l ad cuuert 
ceo peise li que il le pert 
les esperuns des piez ieta 
a un pastur s acompaigna 
en sun cotin od lui entra 
des dras al pastur se afubla 
de poures fardres se uesti 
del chaperun sun chief cuueri 
pur saluer sun cors de prisun 
e pur pour de ranceun 
se mist en guise de pastur 
e se uesti de poure atur 
la chape el col prist le bastun 
as oailles alad enuirun 
deuan lui les alout chazant 
celes que chaient releuant 
tut en iur ad iloec esté 
quant cil qui chacent l unt truué 
demandent lui   u sunt u sunt  
e il lur dit   la uunt la uunt 
puignez puignez ia s trouereiz  
as mains lur mustre e as deiz 
ceo que n est mie ueirs ceo crei 
pur cels enueier luing de sei 
sa uoiz e sa parole mue 
e les berbiz chace e remue 
quant cil furent repairié 
ki cele part orent chacié 
al seir quant fu anuitié 
s en est li quens alé a pie 
nuz piez en guise de pastur 
s en eschapa a deshonur 
dolenz fu odes de la prise 
e de la hunte e de l ocise 
que normanz unt de franceis fait 
turné li est a grant deshait 
mais ia ne remaindra pur perte 
tant est la ire entr els descouerte 
ki ke seffre puis la barate 
que il tuilliers nen abate 
e richard iure e afiche 
ke ia pur poure ne pur riche 
ne pur perte ne pur manace 
que il ne altre pur lui face 
nen iert tuilliers abatu 
si li serra drewes rendu 
d ambes parz orent beles maignees 
ki souent firent cheualchees 
richard cheualcha en chartein 
e prent quanque il treue el plein 
maisuns abat uiles destruist 
li paisant s en fuient tuit 
en normandie ode repaire 
en plusurs lieus i fait contraire 
les uiles arst les homes prent 
a dolur met la poure gent 
forz sunt de la forz sunt de cea 
tuit le plus pruz grant perte i a 
richard fu mult forment pensis 
de trauaillier ses enemis 
pur uengier sei de odun de bleis 
e de mansels e de franceis 
e pur cels de chartres laidir 
fist de ultre mer dous reis uenir 
de norwegue le rei colan 
e de suaue le rei laman 
ki esteient uenu conquerre 
ensemble od kenut de engleterre 
uncore esteient tuit paien 
n esteient mie cristien 
par els e par lur adiutorie 
out des engleis kenut uictorie 
or e argent lur ad duné 
e altre aueir a grant plente 
uassals e bons combateurs 
de lur cuntrees les meillurs 
orent mené od grant nauie 
aler uoldrent en normandie 
mais un uenz les trauersa 
dreit en bretaigne les mena 
bretun orent d els grant pour 
n orent cure de lur soiur 
si distrent ke il se combaterunt 
e del pais les chacerunt 
de tutes parz se entresemblerent 
ueintre e destruire les quiderent 
cil ne se porent mie aler 
ne encuntre uent lur nefs mener 
par tuz les champs ki pres esteient 
par unt bretun uenir deueient 
firent fosses parfunt chauees 
desus estreites dedenz lees 
la terre que il fors getee 
unt tute as altres camps portee 
de uerge e de herbe que il cuillerent 
les fosses tutes recuurirent 
quant bretun uindrent cheualchant 
prez de ferir paens querant 
par les camps uindrent trebuchant 
de un fosse en altre cheant 
chaent as denz chaent enuers 
cheent sur coste e de trauers 
paen curent al releuer 
a maint en funt le chief uoler 
mult i out des bretuns ocis 
mult de nafrez mult de pris 
descumfiz furent malement 
e mult perdirent de lur gent 
salomon ki de dol iert sire 
out grant marrement e grant ire 
des paiens ki bretuns tuoent 
ki par les fosses trebuchoent 
a dol sun chastel s en fui 
e paens l unt enpres siwi 
la uile arstrent le chastel pristrent 
e salomon dedenz ocistrent 
robe pristrent preie acoillirent 
a lur nauirie tut xxx 
bretun remistrent deshatié 
de grant pose ne furent lie 
e li paen cum il ainz porent 
desque bel tens e bon uent orent 
siglerent uers soleil leuant 
terres e porz auironant 
en normendie en seigne uindrent 
lur eire amunt uers roem tindrent 
richard les ad mult honorez 
ki mult les aueit desirez 
des paens e de lur uenue 
fu tute france commeue 
n i a barun ne uauasur 
ki des paens n ait pour 
ki chastel out bien le ferma 
ki aueir out le tresturna 
robert li reis de france sout 
dire l oi mult li desplout 
que dui rei a roem ueneient 
ki en france uenir deueient 
e tute la destruereient 
od les normanz qui s conduereient 
parler oi de salomon 
e de la grant destructiun 
que paen a dol orent fait 
se il en france uenir les lait 
altresi ferunt ceo crient 
ou encore noauz se deuient 
li reis uit le mal ki uendreit 
e que la terre a duel irreit 
s il ne faseit a richard pais 
des torz que odes li out faiz 
les baruns de france manda 
e les euesques asembla 
richard e odun acorda 
sique chascun le granta 
par couenant e par esguard 
remist tuilliers a richard 
issi firent le acordement 
ne pout estre fait altrement 
que odes drewes retenist 
e le rei de france en seruist 
e richard tuilliers eust 
e tuz tens mais a ses eirs feust 
od la terre qu il out purprise 
si fist entr els certe diuise 
issi remest en pais la terre 
de grant pose n i out plus guerre 
richard out les dous reis mout chiers 
mult lur dona dras e deniers 
tuz les a lur gre paiez 
e aler les en fist tut leiez 
robert ki arceuesque fu 
ad le peple paen ueu 
mult se pena d els conuertir 
e de aturner a deu seruir 
tant a dit e tant a sermoné 
ke il ad colan crestiené 
il meimes le baptiza 
sun nun li mist e si l leua 
baptizé fud en deu crei 
e en norwegue reuerti 
puis l unt martirié et oscis 
pur amur deu cil del pais 
richard prist mullier e compaigne 
sorur al conte del maigne 
iuete out nun suer fu gieffrei 
richard l ama par dreite fei 
treiz filz out de li li ainznez 
out nun sun pere par chiertez 
richard fu apelé sur funz 
e robert out nun li secunz 
willeame li tierz nomé fu 
a fescamp a l ordre tenu 
treis filles out od les treis filz 
la premiere out nun aeliz 
en burgoigne fu mariee 
e al cunte rainald dunee 
li premier filz ki d els nasqui 
fu willeame puis fu gui 
baldewin ki flandres teneit 
ki par lignage quens esteit 
out a femme l altre sorur 
ki mult la tint a grant honur 
la tierce suer fu la plus bele 
mais morte fu ioefne pucele 
iuete en sa bone uigur 
murut el uiuant sun seignur 
la ueie ala que tuit irrunt 
cil ki sunt né e ki nasterunt 
e puisque ele fu trespassee 
ad richard pauie espusee 
si en out willealme e malgier 
l un fist clerc l altre cheualier 
willealm fu quens de taillou 
entre chauz e le cunte d ou 
malgier ki fu clers ordenez 
en l arceuesquiez fu sacrez 
pur l amur sun uncle robert 
mult feit ke saiue ki deu sert 
a baieus iert a suiur 
ne sai mie dire a quel iur 
li ducs fu al disner asis 
asez i out homes e amis 
ne sai quei orent a mangier 
mais de cuilliers orent mestier 
un chamberlanc out les cuilliers 
uint en liura as cheualiers 
un cheualier noble uaillant 
sis al disner suuent gabant 
pose out esté en la maisun 
si serueit pur sa garisun 
cil prist les cuilliers e bailla 
en sa manche l une buta 
a cel tens aueient granz manches 
e uesteient chemises blanches 
par les flancs a laz s estreneient 
e dras bien trainanz feseient 
cil ki la cuillier out emblee 
desuz ses dras l out tost butee 
nul for le duc ne l ad ueu 
mais il l out bien aparceu 
bien l aparceut mais mot n en dist 
ne unkes nul semblant n en fist 
cil ki out les cuilliers liuerees 
al recoillir les ad cuntees 
les coilliers par numbre coilli 
e quant il a l une failli 
asez la quist e demanda 
e cil ki l out mot ne suna 
e li ducs ad dit   lai ester 
lieus est de tere e de parler 
tais tei ia mar en parleras 
ieo sai bien que tu mescuntas  
cil n en osa nient plus faire 
desque li ducs le roua taire 
la nuit quant il fu auespré 
ke cheualier orent supé 
un chamberlang ad apelé 
le cheualier li ad numé 
ki la coillier out tresturnee 
ki encore esteit celee 
  ua tost  dist il   ne te targier 
a l ostel a cel cheualier 
ua a l ostel celeement 
e ueez sun cuntenement  
le chamberlang ala errant 
le cheualier troua beuant 
bien menioent e bien beueient 
e liement se cunteneient 
maint od lui de ses compaignuns 
ki il aueit al super sumuns 
lur afaire a cil esgardé 
mais n i ad gueires demuré 
a sun seignur ad reconté 
tut ceo ke il out la truué 
  pren  di li ducs   de mes deniers 
si conseille a ses esquiers 
fai tei a ses guages mener 
si di que tu uelz aquiter 
celeement si t en cuntien 
que lur sire n en sace rien  
le chamberlang mult quintement 
fist al duc sun comandement 
as seruanz uint a els parla 
les guages prist si s porta 
entre les guages ad ueue 
la coillier que il ad perdue 
le chamberlang s en merueilla 
de la coillier que il troua 
al duc uint si li cunta 
cument les guages aquita 
puis ad dit al duc en l oreille 
ke il ad ueu grant merueille 
de la coillier ke il ad trouee 
ki il out al mangier adiree 
  ne te chaut  dist li ducs   teis tei 
n en parlez unkes fors a mei  
li esquier furent mult lie 
a lur seignur unt conseillé 
ke lur guages sunt aquité 
e a l ostel sunt aporté 
  fu la coilliere  dist il   trouee 
ne pout  dist il   estre celee 
huniz m as  dist li cheualiers 
  ia mais nul iur cist reprouiers 
ne me charra quel part irrai 
ia mais al duc ne reuerterai 
o unkes mais n oi si grant hunte 
iamais n irai deuant le cunte  
li cheualier se dementa 
petit dormi matin leua 
cungie prist a cels k il ama 
a chascun dist k il s en irra 
unkes n out si bon compaignun 
k il uolsist dire la achaisun 
pur nule rien ne remainsist 
ke home ne femme li deist 
issi s esmut si s en alout 
li quels richard mult tost le sout 
cheual demanda si munta 
si l ateinst e returna 
si il meismes ne i alast 
ia pur altre ne retornast 
en la sale le ramena 
ueiant ses homes li dona 
tant dunt puis se pout bien garir 
senz l altrui prendre ne tolir 
puis fu mult bien de sun seignur 
mult out entr es dous grant amur 
ne li fu puis cele folie 
reprocé par uilaignie 
