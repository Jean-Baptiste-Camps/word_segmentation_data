cele qui m a en sa baillie 
cui ia d amors sans trecerie 
m a doné sens de cancon faire 
por li ueul un roumant estraire 
d un molt biel conte d auenture 
por celi c aim outre mesure 
uos uel l istoire comencier 
en poi d eure puet dius aidier 
por cho n en prenc trop grant esmai 
mais mostrer uel que faire sai 
a charlion qui siet sor mer 
se faissoit li rois cororner 
a une cort qu il ot mandee 
a un aost fu l asanllee 
molt fu la cors qu artus tint grans 
et la cites bonne et uaillains 
quant uenus fu tos li barnes 
qui a la cort fu asanblés 
grans fu la cors qui fu mandee 
quant fu asanblee la cors 
la ueisiés grant ioie faire 
as iogleors uieles traire 
harpes soner et estiuer 
as canteors cancons canter 
li canteor metent lor cures 
en dires beles auentures 
molt ot en la cort bieles gens 
mains cheualiers d armes uaillains 
ot en la cort ie ne menc mie 
si con la letre dist la uie 
li rois aguillars i estoit 
cui li rois artus molt amoit 
ses freres los et uriens 
li rois horels et floriens 
bries de gonefort et tristrans 
gerins de cartre et eriaans 
gauains i fu et beduiers 
rois enauder et quens riciers 
erec i estoit li fius lac 
et s i fu lansselos dou lac 
gales li caus et caraes 
et tors li fius le roi ares 
dinaus et li cuens oduins 
et carados et carentins 
mordres i fu et segures 
de baladingan li ualles 
rois amangons et li rois mars 
et si i fu li biaus coars 
cil a la cote mautaillie 
et qes d estraus aquins d orbrie 
guinlains i fu de tintaguel 
qui onques n ot ire ne deull 
kes li senescals i estoit 
qui por lauer crier faisoit 
tant en i ot n es puis conter 
ne la dame ne puis nommer 
a la cort ont l auge criee 
et li uallet l ont aportee 
quant ont laué si sont asis 
detriers a table ce m est uis 
beduiers a la cope prise 
deuant le roi fait son seruisse 
et kes reseruoit dou mangier 
co aferoit a son mestier 
par les tables fait mes porter 
il uait deuant por le donner 
molt i auoit de biaus seruans 
et de bons cheualiers uaillans 
maint en i ot de mainte guisse 
si con la letre le deuisse 
atant es uos un mesagier 
qui uient auant sor son destrier 
et ses escus d asur estoit 
d ermine un lion i auoit 
deuant le roi en uint tot droit 
bien sanbla cheualier a droit 
le roi salua maintenant 
et puis les autres ensemant 
li rois li rendi ses salus 
qui de respondre ne fu mus 
et se li a dit  descendés  
et cil li dist  ains m escoutés 
hartu uenus sui a ta cort 
car n i faura comentqu il tort 
del premier don que ie querrai 
aurai le ie u ie i faurai 
donne le moi et n i penser 
tant es preudon ne l dois ueer 
ie le uos doins  ce dist li rois 
cil l en merchie con cortois 
uallet le corent desarmer 
bien li font ses armes garder 
gauains li cortois li porta 
un chier mantiel qu i afubla 
uestu ot cote por armer 
molt i auoit biel baceler 
ce dist li rois  quel cheualier 
bien sanble qu il se sace aidier  
tot cil qui uoient redisoient 
que si biel homme ne sauoient 
ses mains laua puis si s assist 
gauains les lui seoir le fist 
en lui n auoit que ensignier 
aueucques lui le fist mangier 
li rois apiela beduier 
 alés a cel cheualier 
a celui qui me quist le don 
demandés lui coment a non 
bien li dirai  dist beduier 
il est uenus au cheualier 
 sire  fait il  li rois uos mande 
et si le uos prie et comande 
que uos me dites uostre non 
uos n i aurés ia se preu non  
cil li respont  certes ne sai 
maisque tant dire uos en sai 
que biel fil m apieloit ma mere 
ne ie ne soi se ie oi pere  
beduiers est au roi torné 
li rois li dist  est soi nonmés 
nenil sire qu il ne sot mie 
ne troue qui son non li die 
forsque sa mere le nomoit 
bel fil quant ele l apieloit  
ce dist li rois  non li metrai 
puisqu il ne l set ne io ne l sai 
por ce que nature i ot mise 
trestoute biaute a deuisse 
si k en lui se remire et luist 
et por ce qu il ne se conuist 
li biaus descouneus ait non 
si l nonmeront tot mi baron  
quant l auenture ert auenue 
ainsque la table fust meue 
uint a la cort une pucele 
gente de cors et de uis biele 
d un samist estoit bien uestue 
si biele riens ne fu ueue 
face ot blance con flors d este 
come rose ot uis coloré 
le iouls ot uairs bouce riant 
les mains blances cors auenant 
bel cief auoit si estoit blonde 
n ot plus bel cief feme ne home 
en son cief ot un cercle d or 
les pieres ualent u tresor 
un uair palefroi ceuaucoit 
ne rois ne quens plus bel n auoit 
la sele fu de mainte guisse 
mainte iagonse i ot asise 
a esmaus fu tote ouree 
molt par fu bonne et bien ouuree 
couerte fu d un drap de soie 
de lorain por coi uos diroie 
a fin or fu a cieres pieres 
et li frains et les estriuieres 
ensanble li aloit uns nains 
ki n ert pas ne fols ne uilains 
ains ert cortois et bien apris 
gent ot le cors et biel le uis 
plus male tece en lui n auoit 
fors seul tantque petis estoit 
roube ot de uair et d eskerlate 
molt ert li nains de grant barate 
sa robe estoit a sa mesure 
molt i ot bele creature 
li nains une corgie auoit 
de coi le palefroi cacoit 
que ceuaucoit la damoissele 
deuant le roi uint la pucele 
molt le salua sinplement 
et ses conpaignons ensement 
et li rois son salu li rent 
molt li respondi bonnement 
co disoit la pucele au roi 
 artus  fait ele  entent a moi 
la fille au roi gringras te mande 
salus si te prie et demande 
secors qu ele en a grant mestier 
ne li estuet c un cheualier 
uns cheualiers le secora 
por diu gentis rois secor la 
molt a painne molt a dolor 
molt est entree en grant tristor 
enuoie li tel cheualier 
qui bien li puisse auoir mestier 
trestot le millor que tu as 
por diu te pri ne ne targe pas 
lasse con ma dame a dolor 
certes molt auroit grant honnor 
icil qui de mal l estordroit 
et qui le fier baissier feroit 
mais pros que il li a mestier 
onques n ot tel a cheualier 
ia mauuais hom le don ne quiere 
tost en giroit enuers en biere  
la pucele auoit non helie 
qui por sa dame quiert aie 
li rois esgarde et atendoit 
qui le don li demanderoit 
mais n i troue demandeor 
car n i ot nul qui n ot paor 
que il aler ne li comant 
n i a celui qui n ait talent 
ne mais li biaus descouneus 
quant il s en est aperceus 
isnelement en pie leua 
et deuant le roi s en ala 
 sire  fait il  mon don uos quier 
ie uel aler ma dame aidier 
mon don uel ore demander 
au secors faire ueul aler  
ce dist li rois  el me quesis 
trop estes iouenes biaus amis 
trop t i esteueroit pener 
mius te uient ci en pais ester  
cil li respont eneslespas 
 par le couent que tu m en as 
te quier le don que m as promis 
raisson feras ce m est auis 
rois es si ne dois pas mentir 
ne couuent a nului faillir  
ce dist li rois  dont i alés 
puisqu estes si entalentés 
ie uos redoins un autre don 
ie uos retieg a conpaignon 
et met en la table reonde  
ne pot muer que ne responde 
la pucele et dist  non fera 
ia par mon cief o moi n ira 
io t auoie quis le millor 
et tu m as donné le pior 
que tu ne ses se uaut nient 
io n ai cure de tel present 
trop est iouenes li cheualiers 
des millors uel et des plus fiers 
que de cestui ne uel ie mie 
tel qui soit de cheualerie 
esproués et de millor los 
si laissiés cestui a repos  
ce dist li rois  suer biele amie 
couent li ot n i faura mie 
io li a proumis uraiement 
se li tenrai sans fausement 
rois sui si ne doi pas mentir 
ne couuet a nului faillir  
et la pucele en haut s escrie 
 de cort m en uois come faillie 
dehe ait la table reonde 
et cil qui sient a l esponde 
qui le secors ne ueulent faire 
ha doce dame debonaire 
de secors point ne uos amain 
n est meruelle se ie me plain 
qu artus ne uos secorra mie 
ains i sui de tot faillie 
nains ralons ent  dist la pucele 
de cort s en part la damoisele 
molt s en ua tost ele et li nains 
qui auoit non tidogolains 
quant de cort aler l a ueue 
n a mie la parole mue 
que ses armes porter comande 
et si tost con il les demande 
gauains lor li fist aporter 
isnelement se fait armer 
ses cauces lace l auberc uest 
et en son cief son el trest 
puis est montés en son destrier 
gauains li baille un escuier 
son escu li porte et sa lance 
dius li ait par sa puissance 
quant del roi a le congie pris 
et des autres ce m est auis 
de la cort ist molt tost s en uait 
del don qu il a grant ioie fait 
li escuiers ot non robers 
molt estoit sages et apers 
poignant s en uont par la uacele 
qu ataindre ueulent la pucele 
li descouneus se hasta 
tant acorut qu atainte l a 
ele retorne si le uit 
 u alés uos  ce li a dit 
 io uel aueuques uos aler 
tant ne me deussiés blamer 
desque tant que seussiés por coi 
aiés merchi biele de moi  
et la pucele li respont 
 par celui qui forma le mont 
ia par mon gre o moi n irés 
sor mon pois uenir i poés 
trop uos uoi ione baceler 
por ce ne uos i uel mener 
que uos ne l poriés soufrir 
ne tant durs estors maintenir 
con uos i couuerroit a faire 
uos n en poriés a cief traire 
mius uos en uient torner ariere 
car le faites par ma proiere  
et cil maintenant li respont 
 damoissele por rien del mont 
ie ne retorneroie mie 
tant qu ens el cors aie la uie 
desque cest secors aie fait 
n en torneroie por nul plait  
ce dist li nains  car le menés 
damoissele se uos uolés 
on ne doit blamer mie 
dusc on sace sa coardie 
tel tient on uil que c est folor 
que dius donne puis grant honnor 
en cestui a biel cheualier 
se dius lli en donne aidier 
bien porroit estre de ualor 
au de par diu le creator  
mais la pucele ancois li prie 
qu il s en retorne cil ne l croit mie 
ains ueut adies auant aler 
coardie ne uelt penser 
or ceuaucent grant oirre uont 
tant ont alé qu a un gue sont 
c on claimme le gue perilleus 
li pasages est dolereus 
sor la riue uinrent del gue 
de l autre part enmi le pre 
une biele loge galesce 
qui fu fait de rainme fresse 
un escu ot a l uis deuant 
li cies fu d or li pies d argent 
en la loge ot un cheualier 
qui se faisoit esbanoier 
a dous ualles a iu d eskas 
entr els demainnent grans esgas 
ensi atendoit s auenture 
maint cheualier l ont troué dure 
que il auoit ocis al gue 
molt estoit plains de cruaute 
bliblerieris auoit non 
molt ot le cuer fier et felon 
millor cheualier ne uit nus 
as ualles a dit  leués sus 
amenés moi tost mon destrier 
c or uoi uenir un cheualier 
et mes armes si m armerai 
au cheualier me conbatrai 
qui mainne cele damoissele 
ia li ferai widier la siele  
li doi uallet le uont armer 
a son talent sans plus parler 
cauces de fer li ont caucies 
a cordieles li ont loiies 
sainne son uis si se leua 
isnelement et tost s arma 
son hauberc uest son elme lace 
molt l arment bien enmi la place 
sor son hauberc uest a armer 
zz cote de soie d outremer 
en la place est trais ses destriers 
montés li est li cheualiers 
ceual ot couert de ses armes 
l escu a pris par les enarmes 
et la lance a el fautre misse 
deuers lui a l eue porprisse 
nus ne pooit al gue passer 
qu a lui ne couenist ioster 
quant l a perceu la pucele 
le cheualier par ire apiele 
 uasal esgardés que ie uoi 
or ne uenés plus apres moi 
ie uoi la outre un cheualier 
trestot armé sor un destrier 
se plus uolés uenir sans faille 
ia uos rendra dure bataille 
se tu plus uiens co ert folie 
ia serra ta uie fenie 
se ne uels en auant aler 
ie te di bien n en pues torner 
que tu ia ne soies ocis 
io te di bien tot a deuis  
li biaus descouneus respont 
 damoiselle por tot le mont 
ie ne retorneroie mie 
tant con i aie ens el cors la uie 
et s aurai la uoie furnie 
car trop serroit grand couardie 
mais passés outre s en irons 
s il ueut ioster nos iosterons 
et s il desire la bataille 
ia le porra auoir sans faille  
puis apiele son escuier 
qu il li estraigne son destrier 
quant cil ot fait son escu prent 
et apres sa lance ensement 
l augue passent outre s en uont 
mais molt tost aresté i sont 
et li cheualiers lor escrie 
 uos aués fait grande folie 
cheualier  fait il  mar passates 
et la pucele mar guiastes 
folie fu del gue passer 
ie uos ferai cier conperer 
ie uos desfi et gardés uos 
car ie uos ferrai a estros 
par ci ne passerés uos mie 
que bataille n en soit furnie  
li biaus descouneus l entent 
se li respont molt docement 
 biaus sire laissiés nos aler 
nos n auons cure d arer 
trop longement en uoie 
li rois artus cha nos enuoie 
por secors faire a une dame 
et si m i mainne ceste dame 
si dist que c est sa damoissele 
au roi artus dist la nouuiele 
por coi ie uois en cest afaire 
dius le me doist a bon cief traiere  
et cil li dist  sans nule faille 
auant n irés uos sans bataille 
del gue passer est tels l usages 
ensi l a tenu mes usages lingnages 
et ie certes plus de set ans 
maintes gens i ai fais dolens 
et maint bon cheualier de pris 
i ai abatu e ocis  
cil li respont  c est roberie 
tant con porrai garrai ma uie 
quant ie n i puis merchi trouer 
hui mais ne l uos quier demander  
li uns de l autre s eslonga 
au mius que il pot s atorna 
quant il se sont bien atorné 
li uns a l autre regardé 
les ceuals poingnent molt forment 
or uerrés ia le plus dolent 
blioblieris al ioster 
l escu li fait del col uoler 
sa lance pecoie et astele 
si que bien le uoit la pucele 
li biaus descouneus ne faut 
desous le boucle le fiert haut 
l ecu perca l auberc desront 
le fer trencant li mist parfont 
les arcons li a fait gerpir 
li estrier ne l porent tenir 
que ne l abatist del destrier 
as paumes l a fait apoier 
cil se relieue uistemant 
de mauuaistie ne uaut noient 
il a mis la main a l espee 
quant a s alaine recouuree 
molt durement le uait ferir 
de l espee par tel air 
qu a un cop ocist le ceual 
or furent a pie paringal 
en lor mains tiennent les espees 
dont il se donnent grans colees 
sor les elmes sor les escus 
molt bien se fierent des brans nus 
de l elmes font le feu uoler 
les esticeles alumer 
molt se rendoient grant bataille 
ancoisque fust la definaille 
ua blioblieris lassant 
por le sanc qu il aloit perdant 
de la plaie qu il auoit prisse 
ne puet mains faire en nule guisse 
li biaus descouneus le fiert 
et souuentes fois le requiert 
amont sor l elme de l espee 
li a donnee grant colee 
qu a genillons le fait uenir 
cil ne le puet longes soufrir 
trop fu naurés molt li escrie 
que por diu laist que ne l ocie 
et il fera tot son talent 
ia ne passera son comant 
 se tu uels prison m aueros 
et de par moi pris auerois 
ens en la cort artus le roi 
a lui en irés de par moi  
atant li fiance prisson 
qu il en ira sans okison 
ens en la cort artus le roi 
ico li afia par foi 
quant fu uencue la bataille 
li nains en fu ioians sans faille 
ce dist li nains a la pucele 
 grant tort auiés ma damoissele 
qui blamiés le cheualier 
n est a blamer qui st a proissier 
bien nos a deliuré le pas 
bele trop l aués tenu bas 
il est preudon portons l onnor 
dius li maintiene sa ualor 
qu i le nos puisse longes faire  
molt estoit li nains debonaire 
dist la pucele  il a bien fait 
mais ce saciés bien entresait 
que se il ueut o nos aler 
noiens serra del retorner 
ocis serra s ert grans damages 
que molt est buens li siens corages  
mais il tantost con il l entent 
li a respondu maintenent 
qu il n en torneroit por nul plait 
iusque il ait le cors fait 
dist la pucele  don alons 
la nuis aproce trop tardons  
robers auoit pris le destrier 
qui ert a l autre cheualier 
a son signor tantost le mainne 
cil i monta de tere plainne 
robers prist l escu et lance 
or cheuaucent sans redoutance 
grant oirre cort et cil remaint 
qui de sa plaie molt se plaint 
li doi uallet l en ont mené 
en sa loge l ont desarmé 
puis l ont coucié en un biel lit 
mais molt i ot poi de delit 
blioblieris est plaiés 
si dolans et si esmaiés 
li souuient des trois conpaignons 
dont bien uos sai dire les nons 
elins li blans sires de saies 
et li bons cheualiers de graies 
et willaume de salebrant 
cil sont molt preu et molt uaillant 
si estoient si conpaignon 
son comant fisent sans tencon 
cist trois que ie uos ai conté 
querre auenture sont alé 
sauoir se ia le troueroient 
et cele nuit uenir deuoient 
le ior uont querrant auenture 
quant doit uenir la nuis oscure 
si tornent au gue perillous 
dont li pasage est dolerous 
blioblieris le atent 
molt furent fier et conbatant 
ne li couient auoir esmaie 
se auenture n es delaie 
que le soir ne uiegne al gue 
cil cheualier que i ai nomé 
li iors faut et la nuis reuient 
la nuis oscure lor soruient 
es uos uenant les cheualiers 
tos trois armés sor lor destriers 
si uienent lor signor deuant 
que il trouerent molt dolant 
et molt greué d estrange guisse 
de la plaie qu il auoit prisse 
molt font grant dol de lor singnor 
et il lor dist  n aiés dolor 
mais or pensés de moi uengier 
or m a uostre secors mestier 
uns cheualiers est ci passés 
ia millor de lui ne uerrés 
a lui iostai si m a conquis 
ses prisons sui tot a deuis 
molt l ai troué bon cheualier 
aueuc lui mainne un escuier 
et une biele damoisele 
un nains conduissoit la pucele 
il m abati molt malement 
puis s en passa par chi deuant 
ie uos dirai coment a non 
cil a cui fiancai prison 
bel descouneu se nonma 
certes si grant cop me donna 
qu a painnes entendi son non 
alés apres mi conpaignon 
si l ociés u le prendés 
s a uos se rent si l amenés 
si m aquitera de prison  
molt auoit cil le cuer felon 
cil respondent  n en puet aler 
se nos ia le poons trouer 
que il ne soit u mors u pris 
uos l arés a uostre deuis  
atant monterent tot armé 
del uengier molt entalenté 
or s en uont li trois conpaignon 
qui de cuer sont fier et felon 
molt uolentiers le uengeroient 
se il ia faire le pooient 
or penst dius de celui garder 
car se il le puent trouer 
en auenture est de sa uie 
il ceuauce si ne l set mie 
le ior ont faite grant iornee 
et quant ce uint a la uespree 
uirent en la forest un pre 
dont molt flairoit l erbe soue 
la pucele se porpensa 
et le cheualier apiela 
 sire  fait ele  remanons 
en cest bel pre nos herbergons 
noiens serroit d auant aler 
ne poriens uile trouer 
ne maisson en ceste contree 
enuiron nos d une iornee  
et cil uolentiers otria 
co que la pucele loa 
el pre descendent si herbergent 
or les gart dius que il ne perdent 
n ont que mangier a cel souper 
la nuit lor couint endurer 
molt fu robers bons escuiers 
il uint a son signor premiers 
dessarmé l a isnelement 
puis ua a son ceual corent 
entre robert et le preu nain 
cui ie ne tien pas a uilain 
cist doi garderent les ceuals 
molt robers preus et loiaus 
gentius fu et molt bien apris 
uait s ent li iors uient li seris 
de la nuit ert grant masse alee 
si ert ia la lune leuee 
li descouneus le dormoit 
sor l erbe fresce u il dormoit 
dales lui gist la damoissele 
deseur son brac gist la pucele 
li uns dales l autre dormoit 
li lousignols sor els cantoit 
quant li cheualiers s esuilla 
sor la fresce herbe s acota 
en la forest oi un brait 
lonc a quatre arcies de trait 
molt est doce la uois qui crie 
ce sanble mestier ait d aie 
molt forment crie et pleure et brait 
come la riens qui painne trait 
et demenoit molt grant dolor 
diu reclamait le creator 
quant cil l oi si l escouta 
la uos adies merchi cria 
la pucele qui dort s esuelle 
et cil del dire s aparelle 
 ha pucele oés uos crier 
ne sai cui plaindre et souspirer 
co est fantome al mien espoir 
laissiés crier ne puet caloir 
io ne pris de rien son crier 
dormés uos si laissiés ester  
cil respondi a la pucele 
 iceste uois diu molt apiele 
ce sanble mestier ait d aie 
por ce reclaime diu et prie 
io uel aler por li aidier 
se ie uoi qu ele en ait mestier 
haiderai li a mon pooir 
gentius cose est a mon espoir  
cele li dist  uos n irés mie  
del remanoir forment li prie 
et dist  quiers tu dont auentures 
en ton cemin en a de dures 
ia de co ne t estuet penser 
ne fors de ton cemin aler 
car ainsque ma dame trouois 
cui ie que uos tant en arois 
troué que uos plus n en uauriés 
ne uos plus soufrir n en poriés 
molt uos conuerra a soufrir 
se dius de mort uos ueut garir 
plus que cheualier qui soit nés  
cil li a dit  or me soufrés 
damoissele que io i uoisse 
io n en donroe une puiioisse 
uasal de quanques uos ferois 
bien uoi por moi rien n en ferois 
uos ne me crés ne tant ne quant 
encor uos en uerrai dolant 
tu uenis ci otre mon gre 
or ne feras ma uolente  
et cil li dist  ne lairai mie 
n aille ueoior ce qu est qui crie  
robert apiele l escuier 
qu il li amainne son destrier 
cil s esuelle isnellement 
se li amainne l auferrant 
li descouneus se sainna 
et puis en son ceual monta 
son escu a pris et sa lance 
ses corages adies s auance 
la pucele ne remaint mie 
pense que ce serroit folie 
se seule ilucques remanoit 
ne set ele le troueroit 
ele monta et puis li nains 
qui fu ne faus ni uilains 
or en uont tuit robers les guie 
deuers le liu u la uois crie 
par le forest uont ceuaucant 
isnelement robers deuant 
uenu sont uers la uois qui crie 
tant sont pres que bien l ont oie 
un fu uirent meruelles grant 
si s aresturent maintenent 
robers lor a le feu mostré 
or seuent co qu est qu ot crié 
au feu auoit dous grans gaians 
lais et hisdels et mescreans 
li uns tenoit une pucele 
ia nus hon ne demant plus biele 
se ele n eust tel paor 
mais molt demenoit grant dolor 
molt se coplaint et plore et brait 
come la riens qui painne trait 
car uns gaians molt la pressoit 
a force foutre le uoloit 
mais cele ne l pooit soufrir 
mius se uoloit laissier morir 
de l autre part le feu seoit 
l autres gaians qui rostissoit 
et aueuc son poiure faisoit 
mangier uoloient erranment 
se l autre eust fait son talent 
de la pucele qu il tenoit 
et quant li cheualier le uoit 
s apiele damoissele helie 
qu il menoit en sa conpaignie 
se li a mostré la pucele 
que li gaians tenoit si biele 
se li a dit qu il lor taura 
et qu as gaians se conbatra 
ce li dist  tu uels morir 
ocis serras n i pues faillir 
se tu te conbas as iaians 
tant les sai fels et conbatans 
il ont tot cest pais gasté 
por ce auons ieu el pre 
qu enuirons nos d une iornee 
n a maisson n aient deuoree 
tot ont destruit la gent ocise 
tote ont la terre a lor deuise 
de mort est fis cil qui s atent 
ne t i conbat pas mes fuions 
ia ces dyables n atendons  
mais cil ne l en uaut croire mie 
en auenture met sa uie 
hardimens l aloit destraignant 
il point le ceual duremant 
as iaians uient si lor escrie 
 a uos n afiert pas amie  
il laisse corre l auferrant 
et fiert celui premieremant 
qui esforcoit la damoisele 
si l a feru les la mamiele 
le fer li fist el cuer serrer 
les ioils del cief li fist torbler 
mort le trebuce el feu ardant 
li autres le uint a itant 
macue au col se l uaut ferir 
cil sot desous l escu guencir 
point le ceual ne l ataint mie 
que il enporte son escu 
et son ceual a si feru 
que de petit l eust ocis 
et le cheualier tot malmis 
cui dius de honte ueut garder 
nule riens ne le puet greuer 
a cele fois a dius gari 
le cheualier par sa merchi 
li iaians cort a sa macue 
de son conpaignon li anuie 
dales le feu ocis le uoit 
s en uengier ne l puet orendroit 
il ne prisoit un bouton 
de mellier auoit un baston 
mais li cheualiers uint poingnant 
le iaiant fiert en ataingnant 
de la lance par les costes 
li iaians est uers lui tornés 
prendre le cuide maintenant 
et cil s eslonge tot errant 
qu il n a soig de sa conpaignie 
ne de sa luite n ainme il mie 
li iaians sa macue prist 
nauré se sent tost en fremist 
uengier se cuide maintenant 
si est uenus uers lui corant 
si entoisse por lui ferir 
cil uit le cop uers lui uenir 
le ceual guencist d autre part 
ce ne fu pas fait de musart 
fuirs uaut mius de fol atendre 
puisqu il n i a mestier desfendre 
car li iaians a si feru 
en un arbre par tel uertu 
que il fist tot l arbre croller 
et les brances ius aualer 
des puins li uole la macue 
aincoisque il l ait receue 
aura ie cuic perte encontree 
car cil li cort atot l espee 
si feri molt bien le iaiant 
un cop li donne molt pesant 
sus en la teste en la ceruele 
desi es dens met l alimele 
se li a tolue la uie 
