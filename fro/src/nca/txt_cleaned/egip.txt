ne puet uenir trop tart a oeure 
bons ouuriers qui sanz lasser oeure 
quar bons ouuriers sachiez regarde 
quant il uient tart se il se tarde 
et lors n i a ne plus ne mains 
ainz met en oeure les deus mains 
et d ouurer est si coustumiers 
que il ataint toz les premiers 
d une ouuriere uous uueil retrere 
qui en la fin de son afere 
ouura si bien qu il i parut 
que la ioie li apparut 
de paradis a porte ouuerte 
por s ouuraingne et por sa deserte 
d egypte fu la crestiene 
por ce ot non egypciene 
son droit non si fu de marie 
malade fu puis fu garie 
malade fu uoire de l ame 
qu ainz n oistes parler de fame 
qui tant fust a s ame uilaine 
nes marie la magdelaine 
fole uie mena et orde 
la dame de misericorde 
la rapela puis uint arriere 
et fu a dieu bone et entiere 
ceste dame dont ie uous conte 
ne sai s ele fu fille a conte 
a roi ou a empereor 
corouca molt son sauueor 
quant douze anz ot moult par fu bele 
moult i ot gente damoiselle 
plesant de cors gente de uis 
ie ne sai que plus uous deuis 
moult fu bien fete par defors 
de quanqu il apartint au cors 
mes li cuers fu et uains et uoles 
et chanioit a pou de paroles 
a douze anz lessa pere et mere 
por sa uie dure et amere 
por sa uie en fol us despandre 
ala d egypte en alixandre 
de trois manieres de pechiez 
i fu li siens cors entechiez 
li uns fu de li enyurer 
li autres de son cors liurer 
du tout en tout a la luxure 
n i auoit bone ne mesure 
en geus en boules et en ueilles 
entendoit si qu a granz merueilles 
deuoit a toute gent uenir 
comment ce pooit soustenir 
dis et set anz mena tel uie 
mes de l autrui n auoit enuie 
robes deniers ne autre auoir 
ne uoloit de l autrui auoir 
por gaaing tenoit bordelage 
et por proesce tel outrage 
son tresor estoit de mal fere 
por plus d amis a li atrere 
se fesoit riche et comble et plaine 
ez uous sa uie et son couuaine 
n i gardoit ne cousin ne frere 
ne refusoit ne filz ne pere 
toute l autre uilaine uie 
passoit la seue lecherie 
ainsi com tesmoingne la lettre 
sanz riens oster et sanz plus metre 
ot la dame ou pais esté 
mes or auint en un este 
c une torbe d egypciens 
de preudommes bons crestiens 
uoudrent le sepulcre requerre 
si se partirent de la terre 
por aler en iherusalem 
qu en cele seson i ua len 
au mains la gent de la contree 
marie a la gent encontree 
uenue s en est au passage 
cele qui lors n estoit pas sage 
qui ainsi demenoit sa uie 
uit un homme lez la nauie 
qui atendoit la gent d egypte 
que ie uous ai ci deuant dite 
lor compains fu si uint auant 
cele li uint au de deuant 
proié li a que il li die 
de lui et de sa compaignie 
quel part il uoudront cheminer 
cil li respont sanz deuiner 
por aler la ou i ai conté 
uoudroient estre en mer monté 
 amis dites moi une chose 
ueritez est que ie propose 
a aler la ou uous irez 
ne sai se uous m escondirez 
d auoec uous en uostre nef estre 
m amie sachiez que li mestre 
ne l uous porront par droit desfendre 
se uous lor auez riens que tendre 
mes uous oez dire a la gent 
a l uis a l uis qui n a argent 
amis ie uous faz a sauoir 
ie n ai argent ne autre auoir 
ne chose dont ie puisse uiure 
mes se leenz mon cors lor liure 
il me soufferront bien atant  
ne dist plus aincois les atant 
s entencion fu toute pure 
a plus ouurer de la luxure 
li preudom oi la parole 
et la pensee de la fole 
preudom fu por ce li greua 
la fole lest si se leua 
cele ne fu pas esperdue 
a la naue s en est uenue 
deux iouenciaus troua au port 
ou mener soloit son deport 
proie lor qu en mer la meissent 
par tel couuent que il feissent 
toute lor uolente de li 
celui et celui abeli 
qui lor compaignons atendoient 
sor le port ou il s esbatoient 
ne s i sont c un petit tenu 
que lor compaignon sont uenu 
li marinier les uoiles tendent 
en mer s empaignent plus n atendent 
l egypciene est mise en mer 
or sont li mot dur et amer 
de raconter sa uie amere 
qu en la nef ne fu nez de mere 
s il fust de li auoir temptez 
qu il n en feist ses uolentez 
fornicacions aduoltire 
et pis assez que ne sai dire 
fist en la nef ce fu sa feste 
por orage ne por tempeste 
ne lessa son uoloir a fere 
ne pechie qui li peust plere 
ne li souffissoit sanz plus mie 
des iouenciaus la compaignie 
des uiex et des iones ensamble 
et des chastes si com moi samble 
se metoit en itele guise 
qu ele en auoit a sa deuise 
ce qu ele estoit si bele fame 
fesoit a dieu perdre mainte ame 
qu ele estoit laz de deceuance 
de ce me merueil sanz doutance 
quant la mer qui est nete et pure 
souffroit son pechie et s ordure 
et qu enfers ne la sorbissoit 
ou terre quant de mer issoit 
mes diex atent et por atendre 
se fist les braz en croiz estendre 
ne ueut pas que pechierres muire 
ainz conuertisse a sa droiture 
sanz grant anui uindrent au port 
moult i orent ioie et deport 
grant feste firent cele nuit 
mes cele ou tant ot de deduit 
de geu et de ioliuete 
s en ala parmi la cite 
ne sambla pas estre recluse 
par tout regarde par tout muse 
por connoistre li quel sont fol 
ne li couient sonete a col 
bien fist samblant qu ele estoit fole 
que par samblant que par parole 
quar son abit et sa samblance 
demoustroient sa connoissance 
s ele ot fet mal deuant assez 
son mesfet ne fu pas passez 
pis fist que deuant fet n auoit 
quar du pis fist qu ele sauoit 
a l eglise s aloit moustrer 
por les iouenciaus encontrer 
et les siuoit iusqu a la porte 
si com ses anemis la porte 
li iors uint de l acenssion 
la gent a grant porcession 
aloit aorer la croiz sainte 
qui du sanc ihesu crist fu tainte 
cele penssa en son corage 
cel ior leroit son laborage 
et por celui saintisme ior 
seroit de pechier a seior 
uenue s en est en la presse 
la ou ele fu plus espesse 
por aler la croiz aorer 
que n i uoloit plus demorer 
uenue en est iusqu a l eglise 
ele ne pot en nule guise 
metre le pie sor le degre 
mes tout aussi com de son gre 
et uolentiers uenist arriere 
se troua a la gent premiere 
dont se resmuet et uient auant 
mes ne ualut ne que deuant 
la dame uoit bien et entent 
que c est noient a qu ele tent 
com plus d entrer leenz s engresse 
et plus la recule la presse 
or dist la dame a soi meisme 
 lasse moi com petit daisme 
com fol treu com fier paiage 
ai rendu dieu de mon aage 
onques nul ior dieu ne serui 
aincois ai le cors asserui 
a pechier por l ame confondre 
terre deuroit desouz moi fondre 
biaus douz diex bien uoi par tes signes 
que li miens cors n est pas si dignes 
que il entre en si digne place 
por mon pechie qui si m enlace 
ha diex sire du firmament 
quant c ert au ior du iugement 
que tu iugeras mors et uis 
par mon cors qui est ors et uils 
sera en enfer m ame mise 
et mon cors apres le iuise 
mon pechie m ert el front escriz 
comment puet cesser brais ne cris 
comment puet cesser plors ne lermes 
lasse ia est petiz li termes 
li iustes n osera mot dire 
et cil qui est en aduoltire 
quel part se porra il repondre 
qu a dieu ne l estuise respondre  
ainsi se complaint et demente 
et se claimme lasse dolente 
 lasse  fet ele  que ferai 
lasse moi comment oserai 
merci crier au roi de gloire 
qui tant ai mis le cors en foire 
mes por ce que diex uint en terre 
non mie por les iustes querre 
mes por pecheors apeler 
mon mesfet ne li doi celer  
lors garde a l entrer de l eglise 
une ymage par grant deuise 
en l onor de la dame fete 
par qui tenebror fu desfete 
ce fu la glorieuse dame 
adonc se mist la bone fame 
a nuz genouz et a nuz coutes 
le pauement moille de goutes 
qui des iex li chieent aual 
qui li moillent tout contreual 
le uis et la face uermeille 
ausi raconte sa merueille 
et son pechie a cele ymage 
comme a un saint preudomme sage 
en plorant dist  uirge pucele 
qui de dieu fus mere et ancele 
qui portas ton fil et ton pere 
et tu fus sa fille et sa mere 
se ta porteure ne fust 
qui fu mise en la croiz de fust 
en enfer fussons sanz retor 
ci eust pereilleuse tor 
dame qui por ton douz salu 
nous a geté de la palu 
d enfer qui est uils et obscure 
uirge pucele nete et pure 
si com la rose ist de l espine 
issis glorieuse roine 
de iuerie qu est poingnanz 
et tu es souef et oingnanz 
tu es rose et ton fils fruis 
enfer fu par ton fruit destruis 
dame tu amas ton ami 
et i ai amé mon anemi 
chastee amas et ie luxure 
bien sons de diuerse nature 
ie et tu qui auons un non 
le tien est de si douz renon 
que nus ne l ot ne s i deduie 
li miens est plus amers que suie 
nostre sires ton cors ama 
bien i pert que cors et ame a 
mis o soi en son habitacle 
por toi a fet maint biau miracle 
por toi honore il toute fame 
por toi a il sauué mainte ame 
por toi portiere et por toi porte 
por toi brisa d enfer la porte 
por toi et por t umilite 
por toi por ta benignite 
se fist serianz qui sires iere 
por toi estoile et lumiere 
a cels qui sont en toz perilz 
daigna li tiens gloriex filz 
a nous fere ceste bonte 
et plus assez que n ai conté 
quant ce ot fet li rois du monde 
li rois par qui toz biens habonde 
monta es ciex auoec son pere 
dame or te pri que a moi pere 
ce qu il a pecheors promist 
quant le saint espir lor tramist 
il dist que ia de nul pechie 
dont pechierres fust entechié 
puisque de ce se repentist 
et dolor au cuer en sentist 
ia ne les recorderoit puis 
dame ie qui sui mise el puis 
d enfer par ma grant mesprison 
getez moi de ceste prison 
souiegne uous de ceste lasse 
qui de pechier toute autre passe 
quant uous lez uostre fil serez 
que uous toute gent iugerez 
ne uous souiegne de mes fez 
ne des granz pechiez que i ai fez 
mes si com uous le poez fere 
prenez en cure mon afere 
que sanz uous sui en fort berele 
sanz uous ai perdu ma querele 
si com c est uoirs et ie le sai 
et par espoir et par essai 
si aiez uous de moi merci 
trop ai le cuer pale et noirci 
de mes pechiez dont ne sai nombre 
se ta douceur ne m en descombre  
adonc s est leuee marie 
pres li samble que fu garie 
si ala la croiz aorer 
que toz li mons doit honorer 
quant ot oi le dieu seruise 
si s est partie de l eglise 
deuant l ymage est reuenue 
derechief dist sa couuenue 
comment ele se contendra 
si demande que deuendra 
ne en quel leu porra ganchir 
mestier a de l ame franchir 
trop a esté a pechie serue 
des or ueut que li cors deserue 
par quoi l ame n ait dampnement 
quant c ert au ior du iugement 
et dist  dame en pleges uous met 
et si uous creant et promet 
iames en pechie n encharrai 
entrez i ie uous en garrai 
et m enseigniez quel part ie fuie 
le monde qui put et anuie 
a cels qui uuelent chaste uiure  
une uoiz oi a deliure 
qui li dist  de ci partiras 
au moustier saint iehan iras 
puis passeras le flun iordain 
et en penitance t enioin 
qu auant soies confesse fete 
de ce qu a dieu t es si mesfete 
quant tu auras l eue passee 
une forest espesse et lee 
dela le flueue troueras 
en cele forest enterras 
iluec feras ta penitance 
de tes pechiez de t ingnorance 
ilueques feniras ta uie 
tantqu es sainz ciex seras rauie  
quant la dame ot la uoiz oie 
durement en fu esioie 
leua sa main si se seigna 
ce fist que la uoiz enseigna 
qu a dieu ot le cuer enterin 
lors encontra un pelerin 
trois maailles ce dist l estoire 
li dona por le roi de gloire 
trois petiz pains en acheta 
de cels uesqui plus n enporta 
ce fu toute sa soustenance 
tant comme el fu en penitance 
au flun iordain en uint marie 
la nuit i prist herbregerie 
du moustier saint iehan fu pres 
sor la riue dont doit apres 
passer le flun a l endemain 
menia la moitie d un sien pain 
de l eue but saintefiee 
quant beu l ot moult en fu liee 
de l eue a lauee sa teste 
moult en fist grant ioie et grant feste 
lasse se sent et trauaillie 
n ot point de couche appareillie 
ne dras de lin ne oreillier 
a terre l estut sommeillier 
s ele dormi ce ne fu gaires 
n ot pas toz iorz geu en aires 
par matin la dame se lieue 
au moustier uient et ne li grieue 
la recut le cors ihesu crist 
si com nous trouons en escrit 
quant ele ot receu le cors 
celui qui d enfer nous mist fors 
lors se part de iherusalam 
puis s en entra en un chalan 
le flun passa el bois en uint 
souent de cele li souuint 
que ele auoit mise en ostage 
a l eglise deuant l ymage 
souent prie qu el la garisse 
que par temptement ne guerpisse 
ceste uie iusqu a la mort 
quar l autre l ame e le cors mort 
or n a que deus pains et demi 
mestier est dieu ait a ami 
de cels ne uiura ele mie 
se diex ne li fet autre aie 
parmi le bois s en ua la dame 
en dieu a mis son cors et s ame 
toute ior ua toute ior uient 
tantque la nuit uenir couient 
en lieu de biaus palais de marbre 
s est couchie desouz un arbre 
un petit menia de son pain 
puis s endormi iusqu au demain 
l endemain au chemin se met 
et du cheminer s entremet 
uers oriant la droite uoie 
tant chemina que uous diroie 
toute deuint el bois sauuage 
souent reclaime son ostage 
qu ele ot deuant l ymage mis 
mestier est diex li soit amis 
la dame fu en la forest 
mesque de nuit ne prent arest 
sa robe deront et despiece 
chascuns rains emporte une piece 
quar tant ot en son dos esté 
et par yuer et par este 
de pluie de chaut et de uant 
toute est deroute par deuant 
n i remest mes cousture entiere 
ne par deuant ne par derriere 
si cheueil sont par ses epaules 
lors n ot talent de mener baules 
a peine deist ce fust ele 
qui l eust ueu damoisele 
quar ne paroit en li nul signe 
char ot noire com pie de cigne 
sa poitrine deuint mossue 
tant fu de pluie debatue 
les braz les lons dois et les mains 
auoit plus noirs et c ert du mains 
que n estoit pois ne arremenz 
ses ongles rooingnoit aus denz 
ne samble qu ele ait point de uentre 
por ce que uiande n i entre 
les piez auoit creuez desus 
desous naurez que ne pot plus 
quant une espine la poingnoit 
en dieu priant les mains ioingnoit 
ceste regle a tant maintenue 
plus de quarante anz ala nue 
deus petiz pains non gueres granz 
de cels uesqui par plusors anz 
le premier an deuindrent dur 
com se fussent pierres de mur 
chascun ior en menia marie 
mes ce fu petite partie 
si pain sont failli et mengié 
ne por ce n a pas estrangié 
le bois por faute de uiande 
autres delices ne demande 
fors que l erbe du pre menue 
si comme une autre beste mue 
de l eue beuoit au ruissel 
qu ele n auoit point de uessel 
ne fet a plaindre li pechiez 
puisque li cors s est atachiez 
a fere si fort penitance 
d erbes estoit sa soustenance 
deables tempter la uenoit 
et les fez li ramenteuoit 
qu ele auoit fet en sa iouente 
li uns apres l autre la tempte 
 marie qu es tu deuenue 
qui en cest bois es toute nue 
lesse le bois et si t en is 
fole fu quant tu i uenis 
tenir le doit a grant folie 
cil qui uoit ta melancolie  
la dame entent bien le deable 
bien set que c est menconge et fable 
tant a apris l oneste uie 
que toute la mauuese oublie 
ne l en souient ne ne l en chaut 
de temptacion ne de assaut 
quar tant a le boscage apris 
et tant de repas i a pris 
et ses pleges qui bien la garde 
et la uisite et la regarde 
qu ele n a garde qu ele enchiee 
ne que desormes li meschiee 
toz les dis et set anz premiers 
fu li deables coustumiers 
de li tempter en itel guise 
mes quant il uoit que petit prise 
son dit son amonestement 
son geu et son esbatement 
si la lessa plus ne li nuit 
ne l en souint ne la connuit 
or uous lerai ester la dame 
qui le cors pert por garder l ame 
si uous dirai d une gent sainte 
qui fesoit penitance mainte 
en l eglise de palestine 
estoit la gent de bone orine 
entre ces genz ot un preudomme 
que zozimas l estoire nomme 
preudom fu et de sainte uie 
n auoit des richeces enuie 
fors d oneste uie mener 
et bien i sauoit assener 
quar des le bercuel commenca 
des le bercuel et puis enca 
iusqu en la fin de son eage 
iusques mors en prist le paage 
uns autres zozimas estoit 
a ce tens qui gueres n amoit 
ne ihesu crist ne sa creance 
ainz estoit plains de mescreance 
por ce c on ne doit menteuoir 
homme ou il n a point de sauoir 
ne de leaute ne de foi 
por ce le lais et ie si doi 
cil zozimas li bien creanz 
qui onques ne fu recreanz 
de dieu seruir entirement 
cil troua tout premierement 
regle de moine et toute l ordre 
que de riens n en fist a remordre 
la conuersacion des freres 
procuroit comme abes et peres 
et par parole et par ouuraingne 
si que la gent de par le raine 
uenoient tuit a sa doctrine 
en l eglise de palestine 
por aprendre a chastement uiure 
par les enseignemenz qu il liure 
cinquante trois anz demora 
en l eglise et labora 
tel labor com moines labeure 
c est dieu proier a chascune eure 
un ior en grant elaction 
de cuer en sa relegion 
chei et dist en tel maniere 
 ie ne sai auant ne arriere 
qui de m ordre me puist reprendre 
ne qui noient m en puist aprendre 
philosophe n autre homme sage 
tant aient apris moniage 
n a il es desers qui me uaille 
ie sui li grains il sont la paille  
zozimas a ainsi parlé 
lui loé par lonc et par le 
si com temptez de uaine gloire 
ihesu criz le prist en memoire 
un saint esperit li enuoie 
en haut li dist si que il l oie 
zozimas moult as estriué 
et moult as ton cuer fors riué 
quand tu dis que tu es parfez 
et par paroles et par fez 
uoirs est ta regle a moult ualu 
mes autre uoie est de salu 
et se l autre uoie ueus querre 
lais ta meson is de ta terre 
lais l elacion de ton cuer 
qu ele n est preus qu a geter puer 
fai ausi com fist abraham 
qui por dieu soufri maint ahan 
qui s enfui en un moustier 
por aprendre le dieu mestier 
deiouste le flun iordain droit 
et tu fai issi orendroit 
biaus sire diex  dist zozimas 
 gloriex pere tu qui m as 
par ton esperit uisité 
lai moi fere ta uolente  
adonc issi de sa meson 
c onques n i ot autre reson 
le lieu lest ou tant ot esté 
et par yuer et par este 
au flun iordain tantost en uint 
quar le commandement retint 
que diex li auoit commandé 
droit a l eglise qui de de 
estoit iluec fete et fondee 
le mena cil sanz demoree 
uenuz s en est droit a la porte 
si com sainz esperiz le porte 
le portier apele il respont 
que de noient ne se repont 
ainz ala querre son abe 
ne l a escharni ne gabé 
li abes uient celui regarde 
de son abit s est bien pris garde 
puis s i est mis a oroison 
apres orer dist sa reson 
dist l abes  dont estes uous frere 
de palestine biaus douz pere 
por l ame de moi miex ualoir 
ai mis mon cors en non chaloir 
por plus d edification 
uieng en uostre religion  
et dist li abes  biaus amis 
en poure lieu uous estes mis 
sire ie ui par plusors signes 
que cist lieus est du mien plus dignes  
dist l abes par humilite 
 diex set nostre fragilite 
et il si nous ensaint a fere 
tel chose qui li doie plere 
quar ie uous puis bien afier 
nus ne puet autre edefier 
s il meismes a lui n aprent 
les biens et il ne se reprent 
des maus de qoi il est temptez 
quar tels sont les dieu uolentez 
et puisque la grace deuine 
uous amaine a nostre doctrine 
prenez autel com nous auons 
que miex dire ne uous sauons 
puisque diex nous a mis ensamble 
bien en penssera ce me samble 
et nous l en lesson couuenir 
quar bien set les siens soustenir  
zozimas le preudomme entent 
qui ne se ua mie uantant 
les freres uit de moult saint estre 
bien seruanz dieu le roi celestre 
en geunes en penitances 
et en autres granz abstinances 
en uigiles en saumoier 
ne s i sauoient amoier 
n auoient pas rentes a uiure 
chascune de centaine liure 
ne uendoient pas ble a terme 
il finaissent miex d une lerme 
que d une mine ou d un sestier 
de forment s il lor fust mestier 
quant zozimas uit ceste gent 
qu a dieu sont si saint et si gent 
et que de la deuine grace 
resplendissoit toute lor face 
et il uit qu il n auoient cure 
d auarice ne de luxure 
ainz erent en leu solitaire 
por plus de penitance faire 
moult li fist grant bien ce sachiez 
quar moult en fu plus atachiez 
a dieu seruir de bon corage 
et bien se pensse qu il sont sage 
des secrez a leur creator 
deuant pasques font lor ator 
de la purificacion 
et prenent absolucion 
de lor abe si com moi samble 
et puis s en issent tuit ensamble 
por souffrir et trauail et paine 
par les desers la quarantaine 
li un portent pain ou leun 
li autre s en uont tuit geun 
se deuient il n ont tant d auoir 
qu il en puissent du pain auoir 
en lieu de potage et de pain 
pessent de l erbe par le plain 
et des racines que il trueuent 
ainsinc en quaresme s esprueuent 
graces rendent et si saumoient 
et quant li un les autres uoient 
sanz aresnier et sanz mot dire 
s en passent outre tout a tire 
et a l issir de lor moustier 
dient ceste siaume du sautier 
 sire mes enluminemenz 
mes saluz et mes sauuemenz  
et les autres uers de ce siaume 
issi uont toute la quaresme 
nule foiz n ueurent il la porte 
se n est issi com diex aporte 
aucun moine par auenture 
quar li lieus est a desmesure 
si sauuages si solitaires 
que trespassanz n i passe gaires 
por ce i mena diex son preudomme 
et bien le percut c est la somme 
que por ce l i amena diex 
que moult estoit humbles li lieus 
quant il partoient de l eglise 
qu el ne remainsist sanz seruise 
un frere ou deus il i lessoient 
et tout ainsinques s en issoient 
et lors restoient clos li huis 
que ia ne fussent ouuert puis 
deuant a la pasque florie 
qu arriers en lor herbregerie 
reperoient de cel boscage 
et raportoit en son corage 
son fruit sanz l un a l autre dire 
quar bien peussent desconfire 
lor penssee par gloire uaine 
se chascuns deist son couuaine 
auoec els ala zozimas 
qu ainz de dieu seruir ne fu las 
icil por son cors soustenir 
por l aler et por le uenir 
porta aucune garison 
ici n ot point de mesprison 
un ior aloit parmi le bois 
ne troua pas uoie a son chois 
nequedent si fist grant iornee 
et ala tant sanz demoree 
que uint entre nonne en midi 
lors a crié a dieu merci 
ses eures dist de chief en chief 
que bien en sot uenir a chief 
puis se reprent a cheminer 
et bien uous di sanz deuiner 
qu il i cuidoit trouer hermites 
por amender par lor merites 
issi chemina les deus iors 
que petiz li fu li seiors 
n en troua nus si se demeure 
a miedi commenca s eure 
quant il ot s oroison fenie 
si se torna d autre partie 
et regarda uers orient 
une ombre uit son escient 
une ombre uit d omme ou de fame 
mes c estoit de la bone dame 
diex l auoit iluec amenee 
ne uoloit que plus fust celee 
descouurir li uout le tresor 
et bien estoit reson des or 
quant li preudom uit la figure 
uers li s en ua grant aleure 
moult fu cele de ioie plaine 
quant ele ot ueu forme humaine 
nequedent ele fu honteuse 
de fuir ne fu pereceuse 
moult s en fui isnelement 
et cil la suit apertement 
cui n aparoit point de uiellece 
de faintise ne de perece 
celui coroit tant a esfors 
et si n estoit il gueres fors 
souent l apele et dist  amie 
por dieu quar ne me fetes mie 
corre apres uous ne moi lasser 
quar foibles sui ne puis passer 
ie te coniur de dieu le roi 
que en ton cors metes aroi 
briefment te coniur par celui 
qui refuser ne set nului 
par qui li tiens cors est desers 
et si brullez par ces desers 
de qui tu le pardon atens 
que tu m escoute et si m entens  
quant marie ot parler de dieu 
por qui ele uint en cel lieu 
en plorant uers le ciel tendi 
ses mains et celui atendi 
mes un ruissel par maintes foiz 
auoit coru par les destroiz 
si a departi l un de l autre 
cele qui n ot lange ne fautre 
ne linge n autre couuerture 
n osa pas monstrer sa figure 
ainz li dist  pere zozimas 
por qoi tant enchacie m as 
une fame sui toute nue 
ci a moult grant desconuenue 
gete moi aucun garnement 
si me uerras apertement 
et lors m orras a toi parler 
que ne me uueil a toi celer  
quant zozimas nommer s oi 
moult durement s en esbahi 
nequedent bien set et entent 
que c est de dieu omnipotent 
un de ses garnemenz li done 
et puis apres l en aresone 
et quant marie fu couuerte 
si a parlé a bouche ouuerte 
 sire  fet ele  biaus amis 
ie uoi bien que diex uous a mis 
ci iluec por parler ensamble 
ie ne sai que de moi te samble 
mes ie sui une pecherresse 
et de m ame murtrisserresse 
por mes pechiez por mes mesfez 
et por les granz maus que i ai fez 
uing ci fere ma penitance  
