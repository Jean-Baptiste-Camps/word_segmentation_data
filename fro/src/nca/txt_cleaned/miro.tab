ki est ki toutdis bale 
et de l estuet stribale 
nait a le fois tristecce 
a celui cose est male 
ki monte et puis auale 
et kiet si k il se blecce 
lucifer fu iadis 
angeles en paradis 
sor tous uolt estre sire 
de si haut k iert salis 
kei o ses eslis 
en infer a martire 
de tant k il ert plus haus 
des autres et plus baus 
est keus el plus bas 
sor tous est fel et faus 
rachine de tous maus 
entre les sathanas 
ki cest escrit oés 
humelment uous tenés 
si monterés amont 
ki d ire est enflammés 
ses sens li est mués 
s arme et son cors confont 
ki d autrui ait enuie 
trop a mauuaise uie 
s arme a soffrir en a 
auarisce n est xxx 
au caritable amie 
cui sert poures sera 
accide est uns pechies 
ki est a l arme gries 
c est de dieu adosser 
tels en luxure est liés 
ki en infier iriés 
se uerra tormenter 
ki quiert tout son delit 
en gloutenie uit 
son auoir waste et s arme 
cil ki sont endormit 
es pechies k ai chi dit 
pueent dire wagherme 
dieus dist en l euangile 
ou n a fable ne ghile 
ki querre uolt il troeue 
en tous lieus par saint gille 
en cans en bos en uile 
on trueue s on lui rueue 
dont li uoel ie rouer 
cose me doinst trouuer 
dont damage ait infers 
a poureture aler 
hons conuient c est tout cler 
et gesir o les uiers 
certes mout se dechoit 
ki a le fin ne uoit 
u feme ua et hom 
bien y penser cuidoit 
car a mout grant destroit 
on uient et reua on 
quant iou a celi pense 
uers qui nus ne se tense 
por or ne por argent 
bien uoi n i ai deffense 
car tout a pris a cense 
moi et tout autre gent 
toute cose trouuee 
ne doit estre celee 
s a tous est couuegnable 
ceste c ai ordenee 
se souuent est miree 
a l arme est profitable 
mais ore ai oi dire 
de la tiere li sire 
le truene doit auoir 
miroir ou il se mire 
ne li uoel encondire 
bien l ait a son uoloir 
fantosme semble a uir 
et meruelle a oir 
ki entente i uolt metre 
coi ken doie auenir 
tout li uoel descouurir 
par figure et par lettre 
en cest prologhe del miroir 
cinquante et dis uers doit auoir 
mais en celui de deus et d as 
quarante et deus conter poras 
li arbres ke uous chi ueés 
en yy serpens enrachinés 
li arbres de pechies dis est 
ki de yy serpens uient et naist 
pechies serpens dire puet on 
ki sont felon plus ke lion 
serpens beste est espoentable 
car en figure est del diable 
par serpent uint primiers pecies 
dont tous li mons fu engingniés 
en qui s estoit li anemis 
pour nons decheuoir atapis 
serpens est beste decheuans 
et sor tous autres deuorans 
le cors dechoit l arme deuore 
quant en infier le puet enclore 
dont nons dechoit quant nons pechons 
deuore s en pecchies morrons 
cascuns se monstre par painture 
deriere en humaine figure 
des yy pechies le contenanche 
noter puet on et lor samblance 
sor l arbre tous monter nons plaist 
ki de lour gheules ist et naist 
car adont sor l arbre montons 
quant les delis del cors querons 
onques no cuer saoul ne sont 
toudis uolons monter amont 
la ou nos quidons en pais uiure 
cele qui partout fait grant cuiure 
c est li mors orghoilleuse et fiere 
en terre nons tresbuce ariere 
de terre issons en terre alons 
et nonpourquant peu i pensons 
escrit trouuons en l euangille 
ke parmi le treu d une aiguille 
porroit miex uns cameaus passer 
ke nus rikes hom puist entrer 
auoec dieu el regne des ciols 
car en rikoise gist orghiols 
deus fois se point s ai oi dire 
ki contre aguillon escaucire 
deus fies muert ki enuis muert 
car le mort d infier en aquert 
cil muert enuis ki lait ariere 
rikoises grans maisons de piere 
k il a toute sa uie aquis 
peu pense d autre paradis 
se diex ne l fait pour nons tous 
espandi son sanc precious 
sire ert de tout le mont et rois 
et pour nons uolt morir en crois 
et uenqui l orgoillous serpent 
ki dont regnoit sor toute gent 
de lui nons deuroit souuenir 
quant il daigna pour nons morir 
et nons deuriens humeliier 
et pour soie amour tout laissier 
et pour auoir remission 
de nos maus morir en son non 
li miroirs de uie et de mort 
ki met a terre foieble et fort 
et c est li arbres de pechies 
dont tous li mons est entechiés 
entendés cha soit hon soit femme 
ke uaut ke on met rike lame 
sor cors qui tost porrist en tiere 
quant dedens un sarcu de pirre 
de simple oeure fait uolt gesir 
cils ki tout fist a son plaisir 
entre nons humelment nasqui 
entre nons humelment uescui 
or n est nus hon s il a deniers 
ki ne soit orguelleus et fiers 
s il muert on li fait une lame 
com se tous iors i fust li ame 
cascuns cascune sor chu beie 
et dient tout   bien est ouree  
et puis de la endroit s en uont 
pour l arme autre orison ne font 
de l arme quident mout de gens 
ke che ne soit el ke uens 
ca se bien le uoir en sauoient 
ie croi ke autre cose en feroient 
et mout en sont se il seusent 
le iour ke il morir deusent 
ia puissedi bon iour n aroient 
car a le mort adies penseroient 
et nonpourquant onkes ne fine 
seur nons uient a mout grant rauine 
he las bon i feroit penseir 
et de tous maus faire cesser 
se c on n en fust mie soupris 
ki garnis est n est desconfis 
par celui dieu ki fist le trosne 
plus seure est che croi l aumosne 
faite quant a uie le cors 
k ele ne fait quant il est mors 
quant mors est ki me dire 
en quel point l a pris nostre sire 
bienfais c on fait en uie plaine 
homme et femme a bone fin maine 
un songe uous uolrai conteir 
proi uous ke l uoilliés escouter 
car tel cose oir i porreis 
dont a le fois i pensereis 
en fables oir et entendre 
peut on souent exemple prendre 
une eure auint ke ie pensoie 
entruesk ens el penser estoie 
mout meruellous si m endormi 
et en mon dormant si ui 
un arbre uert grant et ramu 
et a meruelle bien foillu 
mais une foille n i ot mie 
c aucun pechiet ne senefie 
sor l arbre une dame seoit 
ki mout bien aornee estoit 
si comme fust une empeerris 
des osillons ooit les cris 
et le soulas et le deduit 
de quantke uoloit ior et nuit 
deuant li faisoit uieller 
et pour li esbaudir tromper 
mais a la senestre partie 
estoit une eskielle drechie 
desus une feme montoit 
auoec lui un linssuel portoit 
la face auoit laide et oscure 
li maufes en laide figure 
l eskiele a une main soustient 
en l autre main un grauwet tient 
et disoit   mors mort tos le uie 
car de pechies est techie 
ua ie te pri uigreusement 
l esciele tieng segurement  
la uie n ot de tout che mie 
car de tous delis ot partie 
des pechies ert si auulie 
c a chu elle ne gardoit mie 
car li arbres sor quoi seoit 
de yy uisces mortex naissoit 
siet rachines de siet serpens 
issoient mout bien m en apens 
d orgoil ki en estoit roine 
enmi naissoit une rachine 
parmi le geule d un serpent 
adiestree estoit fierement 
des yy deables mout tres lais 
car cascuns ert mout contrefais 
courone et sceptre li donoient 
auoec tout chu li commandoient 
ke tant con li siecles durast 
par tout le mont elle regnast 
elle respont   tant con uiurai 
plain piet de terre n en perderai 
ains aqcuerrai de plus en plus 
car plus de moi n est puissans nus 
es ciels fui ia dame clamee 
et i demenai grant posneie 
mais ciex ki dont sor moi regna 
mout laidement ius me bouta 
mi et tous chiax ki me seruoient 
et ki de me partie estoient 
puissedi ai regné cha ius 
uers moi ne pot onques puis plus 
prince chiualier et borgois 
maintienent bien toutes mes lois 
meement en religion 
ai iou sergans a grant fuison 
ki tout sont ia a moi aclin 
et seront iuskes en le fin 
canonne clerc prestre et dyake 
tout ont de moi aucune take 
mie ne le tenés a gas 
tout ai conquis et haut et bas 
et damoiseles et grans dames 
et mout d autres communes femes 
ki sont cointes et achemans 
et ki demainent grans boubans 
mais me tolent de mes lois 
et iacopin et cordelois 
et nonpourquant tels me werrie 
ki asses est de me maisnie 
si ai desous moi yy princesses 
ki sont duchoises et contesses 
et si me sont apertenans 
et de moi lor tierres tenans 
c est ire enuie et auarisce 
luxure accide auoec une uisce 
ke on apelle gloutenie 
de cascune ai se foit pleiuie 
certes trop me merueilleroie 
se ie par tout pooir n auoie 
uenés conter a moi dame ire 
ki maint home fait aués ochire 
a moi deués uenir primiere 
car portee aueis me baniere 
tres dont c ochist cayns abel 
son freire dont mout me fu bel 
iou ai encontré zz homme a faire 
ki nons fait toutes grant contraire 
il regne en paradis la sus 
car il n ose uenir cha ius 
dites moi quel pooir aués 
et qu aués fait ne l me celés 
tresdontk adam mangua le pomme 
dame tuer ai fait maint homme 
tierres ardoir et escillier 
dieus ai fait souent renoier 
desesperer et pariurer 
et de cha le mer et de la le mer 
et s ai deuisét maint torment 
par quoi perisent mout de gent 
si faic souent princes de tiere 
pour peu de cose entrer en guerre 
par quoi poure gent sont honit 
et il misme desconfit 
iou ai par tout mout grant pooir 
soit par folie ou par sauoir 
dame ke uous diroie plus 
en tout cest monde n est clers nus 
ki peust descrire ne lire 
ne le torment ne le martire 
ke i ai fait soffrir mainte gent 
par corous et par maltalent 
iou ai me nature de mart 
ki d ire et de maltalent art 
contre celui ki lasus est 
porrons mout bien s il uous plaist 
de me part ie uous aiderai 
dusc a le mort ne uous faudrai 
rachine sui de mout des rains 
uers et foillus entiers et sains 
cha uenés auant dame enuie 
si me contés de uostre uie 
et quele ensenge uous portés 
pieche a a moi conté n aués 
grant besong ai de uostre aie 
contre ihesum le fil marie 
m ensegne dame une flour a 
ki desous un serpent esta 
le flour uoit on apertement 
le serpent tieng couertement 
ke on ne le conoisse mie 
pour miex courir la trescherie 
la flours biau samblant senefie 
li serpens du cuer le boesdie 
entre moi et ma sereur ire 
auons fait mainte gent ochire 
et esau cacier iacob 
mais onques ne l atainst a cop 
puis fis ioseph estre en peril 
par ces freres si cum cil 
ki fu en mout grant auenture 
en desers fis mainte murmure 
encontre moisen mouoir 
mais onques sor lui n oc pooir 
puis fis saul dauid cachier 
nekedent ne l puet damagier 
car diex ses sires lui aidoit 
en cui seruice adies estoit 
ou fust a droit ou fust a tort 
puis fis ihesum iugier a mort 
a ses apostles maint martire 
fesimes entre moi et dame ire 
en religion sui plantee 
et par tout si enrachinee 
ke nus ne me puet essorber 
fors seulement par confesser 
et nonpourquant reuieng apres 
ia ne sera on si confies 
ke uolés ke ie uous plus die 
ades a mal faire estudie 
iamais ne seroit dis mes uisces 
ne racontés tous mes malisces 
gent conduiroie a ost banie 
contre le soudan de persie 
onques point ne uous esmaiés 
mais ades auant cheuauchiés 
car iou ai en moi une uaine 
ki de consel est toute plaine 
dame auarisce ou estes uous 
pieche a ne contastes a nons 
uous aués bien sai maint denier 
c aués waingniét a l espargnier 
a usure et a terminer 
uos escrins desfermer 
car ne puet estre sans denier 
nus hom ki uoille weriier 
dame au besoing uoit on l ami 
deniers ai pour uous et pour mi 
mais uous ne m en sariés ia grei 
se faisoie tant de bonte 
ke pour noient le uous prestasse 
car de chu ne uient nule xxx 
mais ensi cun iou usei l ai 
onze pour douze presterai 
ensi ai iou cachiét maint homme 
a pouretei chu est la somme 
arras a mies en lorraine 
ai ie presté mainte semaine 
en romenie en lombardie 
ai usuré toute ma uie 
en mainte uile en picardie 
par terminer sui essauchie 
et si uous di c al commenchier 
le sai mout bel aplainier 
si c om aplanie le cat 
tantke li die eskiec et mat 
nule cose doner ne uoel 
car onques faire ne le soel 
che che n estoit   tien chu pour chu  
autrement ne l feroie iou 
caritei fu si escachie 
et se compaingne cortoisie 
ke on ne le saroit ou querre 
pour nul pooir en nule terre 
bien la sachiés cascune est morte 
quant li lazres fu a le porte 
du rike homme g estoie od lui 
et mout bien de son consel fui 
en tout le monde n a uillete 
ke iou n i aie rachinete 
et par tous les lieus ou ie uois 
dist on a moi a cleire uois 
  dame bien uenue soiés 
chi s i uous plaist uous herbregiés 
et me fille est si bien prouee 
c a l apostoile l ai donee 
c est couuoitise ki as iuges 
or et argent fait metre en huges 
car bien s entent en rethorike 
et en toute l art de physike 
pour chu ke l une est lucratiue 
et li autre mout bursatiue 
et fait chiuallier biax cheuax 
as prelas et as cardenaus 
car en tout cest monde n est nus 
tant soit hermites ou renclus 
a cui me fille ne puist plaire 
et k il n en ait souent afaire 
ie uous di bien tout a deliure 
sans me fille ne puet on uiure 
il n est princes dus cuens ne rois 
ne fache brisier drois et lois 
ia droiture n aprocera 
le lieu ou me fille sera 
mais fausetes et fois mentie 
mainte fois li font conpangnie 
eskeuin ne baillieu ne maire 
ne li osent faire contraire 
ains sont obeisant a li 
dame pour ueritei uous di 
  nus poures ne puet auoir droit 
en quel lieu ki me fille soit 
elle done consel d embler 
et de tollir et de reber 
quant bien toutes nos acordons 
par tout mout grant pooir auons 
ke uous feroie plus lonc conte 
mainte gent uont par nons a honte 
dame uo gens est bien prouee 
et par tout maine grant posnee 
tout le siecle poons destrure 
nus n osera ruire ne muire 
oés il conuient dame accide 
ke uous a moi faichiés aide 
mais ie me criem de traison 
car il a en uo gonfanon 
ensenge de mon anemi 
cui ainc ne ne tuing a ami 
dame ia ne doutés de mi 
ie n ai talent de faire issi 
ains me larroie les dens traire 
si me gart diex de tous biens faire 
sachiés g i fis paindre son non 
pour lui faire derision 
male pensee getés puer 
ie ne le feroie a nul fuer 
car tes amis est mes amis 
tes anemis mes anemis 
le pule israel fis errer 
souuent et ideles aourer 
dont moyses se coreschoit 
ou autres ki les gouuernoit 
dont diex lor enuoioit tempies 
ki les perissoit c estoit pies 
et ke le roi salemon 
ki par estoit tant sages hom 
donai ie tel puison a boire 
par coi il le couint mescroire 
et autresi firent autre roi 
car il trespassoient lour loi 
et lassoient lor droit chemin 
dont il prendoient pute fin 
maeement or as crestiens 
destorne iou a faire biens 
car quant deuroient messe oir 
dont les faic en lor lis gesir 
et quant il en uont al monstier 
l un a l autre faic consellier 
iuer border iangler et rire 
u asses tos d autrui mesdire 
maint i uont dont lor orison 
certes ne uaut mie un boton 
ie l os bien dire et bien m afice 
ke loiaus sui en ton seruice 
uenés auant dame luxure 
acuités uous de uo droiture 
encontre celui ai afaire 
ki mout peu prise no affaire 
wardés ke bien soiés warnie 
et bien maintenés uo maisnie 
de tous chiax c aués pris a trape 
gardés ke nus ne uous escape 
dame ades fai uo uolentei 
et en yuer et en estei 
mais armures deués prester 
de quoi ie me puisse adouber 
orgoillous dras riches iuaus 
aumoniere chainture aniaus 
boire et mangier en licherie 
adont ferai cheualerie 
nonpourquant ie uous ai seruie 
mout loialment toute ma uie 
car sans raison et sans droiture 
i ai fait pechier contre nature 
les yy cites des sodomites 
par mon engien furent destruites 
dont diex de lasus grant ire ot 
en ses filles fis pecier loth 
par le consel de glotenie 
et dauid en le femme urie 
ammon en le suer de absalon 
qui puissedi ocist ammon 
absalon es femes dauid 
apertement fist son delit 
salemons dames ke meschines 
en se uie ot yy roines 
et yy amies ensi 
par quoi dieu de lasus guerpi 
et serui les mahommeries 
de ses femes de ses amies 
par tout le mont ai en mon non 
plantee fornication 
sachiés c a mainte damoisele 
faic perdre le non de puchele 
coiement les faic acoler 
baisier luitier pinsier taster 
carolles danses et espringhes 
faic esbaudir pour les mescines 
tabours et muses et uielles 
ausi pour decheuoir puceles 
sachiés c est fine uerites 
par moi perist uirginites 
ke mes papelars et beghines 
souent doins de mes disciplines 
ke uolés ke ie uous plus die 
tant ai fet faire puterie 
adultere et ribauderie 
en gens mondains et en clergie 
ke nus dire le poroit 
se yy ans uiure deuoit 
uoilliés deuant uoilliés deriere 
mout arai gent a ma baniere 
entendés a moi gloutenie 
tres dont aués estei m amie 
ke fesistes le primier homme 
et sa feme mangier la pomme 
grant besong ai de uostre aie 
et de uostre cheualerie 
quant uo baniere sus leués 
en mout des lieus pooir aueis 
un hanap i a et un pot 
paier en faites maint escot 
en tous les liex ou ie porrai 
dame a uo grei uous seruirai 
par uo consel et le sathan 
fis la pomme mangier adan 
si tost c ot fait le primier mors 
regna cha ius pechies et mors 
sour lui sour toute sa lignie 
dont en infer a grant partie 
noe mangier fis le roisin 
iures en fu comme de uin 
et com iures se descouri 
et deshonestement dormi 
l un de ses fiex l en escarni 
mais li autres le recouri 
li tiers de chu engemissoit 
et en son cuer pensiex estoit 
quant s esueilla si benei 
de dieu celui qui le couuri 
mais a l autre ki l escarnist 
mout ireement le maudist 
de lui nasquirent che dist on 
uilain ribaut serf et glouton 
or est ie uous di se lignie 
par tout le mont multipliie 
c a paines n i trouroit on mie 
de sobre gent une puingnie 
au uin uont tout petit et grant 
et tant en boiuent li auquant 
dont par els naist tele meslee 
ki ne puet estre deseuree 
ou soit a droit ou soit a tort 
k il n i ait aucun homme mort 
ie sui dame de mainte tiere 
winse plantai en engleterre 
galois tiois et aualois 
maintienent bien toutes mes lois 
en flandres ai maint preu seriant 
a ypre a bruges et a gant 
li poure uont a le ceruoise 
s ille est bone il i font grant noise 
et li plus rike uont a uin 
u a mies ou au leuekin 
li enfanchon tempre l aprendent 
pour la doucour apres coi tendent 
et tant i uont mi gloutonciel 
k i en deuienent laronchiel 
car quant il n ont plus ke despendre 
si emblent tant ke il uont pendre 
ensi a tel fin sont uenu 
plusour iouuene uiell et kenu 
ke uous feroie plus lonc conte 
ki me maintient ua tost a honte 
par tout on conoist bien m ensenge 
d irlande dusqu en allemaigne 
toutes sommes enrachinees 
par tout et fermement plantees 
en tous les tans aidier uous uoell 
fors qu en quaresme malade suell 
estre cascun an une fois 
quarantes iours chen est li drois 
toutes en auons a soffrir 
et de no gent mout perir 
mais apres reuieng en uirtu 
ausi grande con deuant fu 
pour dieu dame ne doutés rien 
il n est nus homme ie l sai bien 
tant soit enuers dieu papelars 
tant soit enuieus u escars 
perecheus glous luxurieus 
ou d ire plains ou orgoilleus 
certes ie n en sai nul par fait 
ke de nos l une auoec lui n ait 
dame soiés fiere et estoute 
nes li pasteur ne uoient goute 
ki sont enmi l arbre rampé 
car lor oell sont si aombré 
des foilles et de uiers rainchiax 
ke puet atoucier solaus 
car s il apertement ueoient 
tout chu k il dient il siuroient 
que cose est chu che dist orghiols 
ke tu as dit et dire uiols 
coment dame ne l saués mie 
n entendés point d alleghorie 
il racontent ke ihesucris 
quant il ala par le pais 
pour preechier et sermoner 
son pule k il uoloit sauuer 
si desciple apres lui aloient 
de simple dras uestu estoient 
n auoient mie dras roiaus 
a piet aloit cascuns descaus 
ne chiuauchoient a nul destrier 
ne estoient orgoilleus ne fier 
souent les seruoit li plus sire 
sans enuie erent et sans ire 
sans gloutenie et sans luxure 
car en eaus n auoit nule ordure 
quant faim auoient li pains d orge 
souef aualoit en lor gorge 
mout ert lor uie nette et pure 
d or ne d argent n auoient cure 
ne de palais ne de castiaus 
car entre aus luisoit li solaus 
ki lor ueue enluminoit 
si ke nus d aus ne canceloit 
fors seulement li fel iudas 
en cui se mist li sathanas 
et no suer couoitise ausi 
quant il as iuis le uendi 
meement sains iehans baptistes 
uiuoit si com uns sains hermites 
ki de peus de camel uiesture 
uestoit a se car aspre et dure 
quant il ot auques grant famine 
dont mangoit aucune rachine 
u laoustes ou miel saluage 
ensi uiuoit en l ermitage 
quant dut ihesum el flun iordain 
baptizier il n osoit se main 
metre sor lui s a doute non 
kar bien sot qu il ert diex et hon 
ore uns prestres messe dira 
en ses mains le cors dieu tenra 
et usera cel sacrement 
quant ara fait asses briement 
uolra aler boire et mangier 
sans contredit et sans dangier 
de yy mes de yy ou de quatre 
asses de l un et plus de l autre 
s il a bon uin ki li talente 
a son compangnon le presente 
  tieng ie t en doins apres m en done 
cis crut sor une uinge bone  
de teus i a ne puent uiure 
s il n en sont cascun iour pres iure 
longement bien sai en tel lieu 
ne puet on mie tenir dieu 
apres couoitent rikes dras 
rikes hostiax d argent hanas 
rikes dou rike a cortesie 
pour plus monter en siengnorie 
ensi rampent toutdis amont 
tantke il enmi l arbre sont 
ou des pechies lor delis ont 
tele est la uie de cest mont 
de teus i a ki pour lor uies 
sauuer entrent en abies 
ki ia ne deuenissent moine 
s il peusent estre canonne 
aucun dient cui uie plaist 
dont delis de car uient et naist 
ke iadis fu forte nature 
plus c ore asses et mout plus dure 
petit uaut c om ensi se coeure 
et ne dist on   li cuers fait l oeure 
plus ke ne fachent li lonc iour  
on uoit poure gent en langour 
ki mout ont trauaill et torment 
et ont grant famine souent 
s asses eussent pain a mesture 
che lor seroit rike pasture 
et autretant uiuent ou plus 
ke teus fait ki d aus est plus drus 
ki d ardant cuer dieu seruiroit 
de quantk i li demanderoit 
porroit asses estre asseur 
quant cascune ot bien escoutee 
cele ki sor l arbre ert montee 
ki dite estoit du mont la uie 
de grant leeche en haut s escrie 
  humaine mors ie sui roine 
ne soiés iamais me uoisine 
se tu es pres de moi te fui 
garde ne me fai nul anui  
li mors respont   mout as orguel 
uois chi ie te porte un linsuel 
auoec moi aras compangnie 
ne te uoel plus soffrir en uie 
ie te sui uenue taper 
cuidoies tu toutdis regner 
mout tost seras noire et oscure 
car tu es cendre et poreture 
toute ta car mangeront uier 
soit en este ou en yuer 
autelle con tu chi me uois 
seras entre chi et un mois 
  pour dieu merchi  chu dist la uie 
  ne me fai ceste felonie 
un iour entier n ai pas uescu 
et ia uiens taper mon escu 
dedens tiere ne sai manoir 
prent tant ke uiels de men auoir 
si me done encore respit  
li mors respont   i ai en despit 
chu ke t as dite tel parole 
car tu l as parlee mout fole 
se tu uiuoies yy ans 
petis te sambleroit li tans 
ie ne demanc nul autre auoir 
forske ton cors che uoel ie auoir 
dont ne seroit nule droiture 
en moi trouee n en nature 
se tout a fait enmi me uoie 
et poure et rike ne prendoie 
pour dieu lai moi mander le prestre 
se li conterai tout mon estre 
et pechies dont sui entechie 
si comme feme courechie 
ke uiels mander ne pues parler 
a paines pues tu langheter 
s encor eres en plaine uie 
encore ne l manderoies mie 
et si t estoit amonesté 
souent par ceste autorite 
ceste cose sone en latin 
ueilliés ausi duskes le fin 
car l eure et le iour ne saués 
ke de cest siecle partirés 
ueilliers est bones oeures faire 
teilles ki a dieu doiuent plaire 
or uois k il te couient morir 
ne de mes mains ne pues fuir 
mil m atendent ore en cest eure 
ie ne puis chi faire demeure 
atendu as trop longuement  
le paume hauce ireement 
si li dona un si grant clap 
ke li et l arbre ius abat 
de la noise c adont oi 
en mon dormant entresali 
grant peur en oi et nonpourquant 
l arbre fis paindre maintenant 
ke ie ne l mesisse en obli 
chu ke i en ui et ke i oi 
tout ensi con ueu l auoie 
plus en froie se la sauoie 
le miroir de uie appellai 
et de mort chu ke fait en ai 
car ki en un miroir se mire 
de chu k en sa face a a dire 
puet conoistre et aperceuoir 
tout autresi sachiés pour uoir 
k en uir et oir ches pochies 
est aucuns des siens adreciés 
et puet de le mort remembrance 
auoir par ceste demonstrance 
uie en cest siecle est mors 
et s est poreture li cors 
che sachent tout a le parclose 
ke parfaite fu ceste cose 
si con nons dist ciels ki l escrist 
l an nostre siengneur ihesucrist 
mil deus cens et sietante et sis 
le iour saint marcel de paris 
c est au commencement d este 
tier iour apres le trinite 
pour chu le uolt en romans faire 
ke lai i prengnent exemplaire 
yy quatre uins huit uiers 
tant escrist et en fist robiers 
pour chu k on l apeloit de l omme 
fist chi d un oulme naistre un homme 
priant oeures li doinst diex faire 
dont on se puist de maus retraire 
yy yy uiers fist en latin 
mais or uous pri tous en la fin 
s il a en aucun lieu mespris 
uilainement ne soit repris 
car il n est nus s il mout parole 
soit homme soit feme soit clers d escole 
ne die tel cose a le fois 
dont aucun en font lor bufois 
