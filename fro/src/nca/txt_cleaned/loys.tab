marote  la fille freessent d arraz  femme symon flandrin  bourgois de saint denis en france  la quele marote estoit enfant de trois anz et demi ou enuiron  eu iour de mardi de quareme prenant l an mil  c est a sauoir en l an deuant celui el quel an l inquision fu fete de cest miracle  apres disner entour midi issi cel enfant de la court de la meson en la quele la dite freessent manoit et abitoit  en la court de cele meson . 
la quele court est apres la meson deuant dite  outre un ruissel qui court entre cele meson et cele court . 
et ce ruissel est apelé communement ruillon . 
et cel enfant se ioua auecques un sien frere qui auoit non symonet  et i estoit present symon flandrin  mari de la mere de cele marote . 
et a la parfin  comme le dit symon s en repera de la dite court  la dite marote demoura ilec  et le dit symonnet s en uint auec le dit symon . 
adonques la dite marote prist un poconnet et uint a ce ruissel et uolt puisier de l iaue . 
mes ele chei en ce ruissel et fu portee par l iaue aual cel ruissel par greigneur espace que la longueur de l eglise de saint denis  c est a sauoir de la grant porte iusques au grant autel . 
car entre la meson de la dite freessent et le lieu ou la dite marote fu trouuee et traite hors de l iaue sont maintes mesons . 
et entre meson a pluseurs parois et pluseurs clostures . 
et sus le ruissel  es mesons qui entre la meson de la dite freessent et le lieu ou la dite marote fu trouuee  a pluseurs planches  bien iusques a huit ou nuef . 
et ce ruissel estoit adonques si parfont et si haut que il ateignoit iusques a pluseurs de ces planches  et aloit l eue par desus pluseurs d eles . 
et estoit l iaue si parfonde que  se l enfant fust en son estant  si li alast l iaue par desus la teste ou par desus la teste greigneur de li . 
et encore quant le ruissel est onques  si ne porroit nul homme passer par desous les dites planches a qui ne couuenist moillier son cors  tout son cors et son chief en l iaue  pour ce que l iaue ateint a pluseurs de ces planches . 
et pour ce que la dite marote ne reuint de la court a sa meson  ne par meson ne par rue apres son pere  ala au lieu ou ele fu trouuee et traite hors de l iaue  si comme certains tesmoins iurez ont tesmoignié  donc il apert apertement que cel enfant marote par son droit non fu naiee et par le ruissel portee au lieu ou ele fu trouuee et traite hors de l iaue . 
et en cele maniere en cel meesmes iour apres disner  puisque len ot sonné la cloche que len sonne apres ce que le couuent de saint denis a mengié  une femme qui auoit non aueline du plessie  chamberiere marie de uillers  einsi com ele estoit sus une de ces planches de ce ruissel qui est nommé ruillon  regarda en l iaue en la partie du ruissel qui estoit par desus li  et uit autresi com une cote ou drap courant par cel ruissel loing de li bien par trois toises . 
et por ce que ele creoit que ce fust une cote ou autre drap qui fust proufitable  ele atendi seur la planche  et quant ce drap fu aualé iusqu a li aual le ruissel  icele aueline s abessa et estendi sa main iusqu a l iaue et prist ce drap . 
et quant ele le cuida leuer  ele senti une grant pesanteur et uit lors un pelicon auecques le drap . 
et quant ele ne pot leuer le fes a une main  ele mist les deus mains a celui meesme drap  et einsi comme ele leua ce fes  ele uit que c estoit un enfant naié  quand ele apercut la teste . 
et ne pot leuer ce fes par soi seur la planche  por ce que il pesoit trop et por ce que ele estoit forment esbahie  ele s escria adonc hautement et dist ces paroles   harou  
harou  
uez ci un enfant mort  
uenez ca  
aidiez moi a traire cest enfant de ci  
 et ce disoit ele a aucuns hommes qui desous li en ce meesme ruissel apareilloient dras . 
et quant cele aueline tenoit einsi cel enfant sus le dos  un de ces hommes qui apareilloient ces dras  raou l englois par son droit non  uint acourant a la planche sus la quele cele aueline estoit . 
et lors il s abessa auecques la femme ensemble et prist la robe du dit enfant  et le trestrent hors de l iaue et le leuerent et mistrent sus la planche . 
et quant il orent ce fet  le dit raou reuint arriere a ses dras  et les autres i seuruindrent . 
et la dite aueline reuint a son hostel qui estoit pres de ce ruissel a deus toises  et regardoit mout esbahie que cil feroient . 
et la dite marote sembloit morte  et le creoient tuit cil qui la ueoient qui ilecques estoient et qui la seuruindrent  si com il disoient . 
car ele estoit noire comme terre  toute froide  si defformee et si lede que  se ele eust esté quinze iours sus terre  ele ne deust pas estre plus lede que ele estoit adonques . 
et estoit merueilleusement enflee  ne ne remuoit nul de ses membres ne ses mains  ne ne gemissoit ne ne n alenoit  et auoit l escume a la bouche  ne n auoit en soi nul signe de uie . 
et a la parfin uint ilecques iehan le peletier  englois  qui coupa a un coutel la robe a cel enfant et la despoilla  car ele estoit si enflee par tout le cors que ses manches estoient si estroites que cil qui la tenoient ne la pooient despoillier . 
et en apres ele fu portee en la riue du dit ruissel  et richart le cousturier la prist par un pie et une femme qui auoit a non alarge par l autre  et la tenoient pendue . 
et mabile de la fontaine li ouuroit la bouche as mains . 
mes ele ne uomi onques a cele fois riens . 
et adonques cil qui estoient enuiron leur disoient   ne la tenez la pendue  car ele est morte . 
 et adonques s en ala courant emmeline  la chamberiere de la dite freessent  et dist a sa dame que marote sa fille a esté trouuee naiee et morte . 
et quant la mere oi ces paroles  ele issi de sa meson tremblant et soi apuiant sus une femme qui estoit apelee richeut  et uenoit disant  oiant pluseurs   saint louis  
rent moi ma fille et ie la contrepeserai de froment  
 et ces paroles dist souuent la mere en uenant au lieu ou la pucelete estoit . 
et comme la dite marote fust tenue pendue par les piez au riuage du dit ruissel  lors apparurent en li aucuns signes de uie  de quoi cil qui la estoient distrent   ele est uiue . 
 et adonques emmeline  la chambriere de la mere de la dite marote  aporta la iaue chaude de la meson adam de mitri . 
et comme cele iaue fust mise en une chaudiere  iehan le clerc et la femme adam de mitri mistrent cel enfant en l iaue chaude en cele chaudiere . 
et lors apercut iehan le clerc que aucun pou de uie estoit en li . 
car la coleur li commenca un pou a reuenir  et quant ele fu en cele iaue chaude  elle ouuri plus un des oilz  les quels ele auoit tenuz ouuers par deuant  mes non pas pleinnement  et mouuoit les cuisses  et uomi en cele iaue meesmes  et sembloit que son piz eust aucun petit de pouls . 
en apres fressent sa mere uint et fist ueu au benoiet saint loys ausi comme ele auoit fet deuant  et dist   mon seigneur saint loys  rendez moi ma fille et ie la contrepeserai de froument . 
 et disoit ce que ele auoit uoué par cele meesme maniere quant ele uenoit au lieu ou len disoit que sa fille auoit esté trouee naiee . 
et adonques despoilla la mere son secot et enuelopa l enfant dedenz  et entra en la meson marie de uillers sa uoisine  et mout de genz auecques li . 
et comme sa mere l eust ilec tenue une piece encline  la dite marote uomi adonques mout . 
et apres ce uomissement ele commenca a gemir mout lentement et feblement  si comme seulent fere genz malades . 
apres ces choses l enfant fut portee en la meson de la dite freessent sa mere par iehan le clerc . 
et la mere les siuoit en apelant sainte marie de pontaise et le benoiet saint loys que il li rendissent sa fille . 
et ameline  la chamberiere de la dite freessent  par le commandement sa dame aluma lors grant feu . 
et la mere mist sa fille en un drap de lin et l enuolepa en une pelice et la tint au feu  l enfant uomi aucune foiz yaue et aucunes autres humeurs mout lentement  et gemissoit aucune foiz . 
et donques fist apareillier la mere son lit  et en ce meesmes lit ele tint sa fille enuelopee iusques en la nuit . 
et aucune foiz ele prioit la benoiete uirge marie et apeloit le benoiet saint loys que il li rendist sa fille . 
et quant il fu soir  en l eure que chandeles doiuent alumer  la dite marote commenca premierement a parler et a dire   haymi  ma dame  
haymi  
 et des lors que ele ot recouuré sa parole  ele parla en la presence emmeline  la chamberiere de la dite freessent  et iehan le clerc  et en la presence du dit iehan ele demanda des poires . 
et einsi la dite marote fu restablie a uie et deliuree du dit perill a l inuocacion du benoiet saint loys et ses merites  en tele maniere que ele fu puis alant et parlant ausi comme les autres enfanz de son aage  alant auant et arriere . 
et cel enfant meesmement uint auecques sa mere en la presence des enquesteurs deuant notaires d iceus ordenez a escrire l enqueste des glorieus miracles du benoiet saint loys . 
et meemes les enquesteurs demanderent proprement a cele marote se ele estoit cheue en l iaue  et ele dist   oil . 
 et quant len li demanda pour quoi ele aloit a l iaue  ele respondi que ele i aloit pour ce que ele puisast de l iaue a un poconnet . 
en l an nostre seigneur mil et yy  enuiron la feste de la purificacion de la benoiete uirge marie  fu einsi que une femme de l aage de uint e huit anz ou enuiron qui auoit non emmelot de chaumont  si comme ele disoit  uint a la uile de saint denis en france auecques deus autres femmes . 
et quant ele passoit par la rue saint iaque qui est en la uile saint denis  ele demanda a marguerite de rocigni  iadis femme mile poucin  se ele la uodroit herbegier . 
et la dite marguerite dist que ele ne pooit  mes ele li enseigna que ele alast a la meson emmeline la charonne  qui est en cele meeme rue . 
et la dite amelot uint a l uis de la dite emmeline et li demanda se ele la uodroit herbergier  et ele respondi   oil . 
 adonques la dite emmelot auecques ces deus femmes entra en la meson de la dite emmeline un iour de dyemenche a l eure de uespres  et furent cele nuit leenz herbegiees . 
et eu iour ensiuant la dite emmelot demora en la meson de la dite emmeline saine et hetiee  et aloit toute droite sus ses piez ausi comme font autres femmes saines  et ala a l iaue et en aporta du puis ou de la fontaine qui est assez loing de la dite meson  et aporta du pain et du feu en la meson et fist les liz et autres seruises de meson ausi comme autres femmes saines font . 
et fu einsi saine ce lundi ensiuant et fist ces choses desus dites  et tout ausi fist ele le mardi ensiuant en cele propre meson . 
et en la nuit qui fu entre le mardi et le mecredi ensiuant  comme la dite emmelot se geust en la meson de la dite emmeline en un lit auecques une femme qui estoit uenue auecques li et auoit ilec demouré  si com il est dit desus  une maladie prist a la dite emmelot en la cuisse  en la iambe et el pie destres  entour mienuit  si comme la dite emmelot disoit que a cele heure li estoit auenue cele maladie . 
et u matin la dite emmeline uint a li et la trouua plorant  et li demanda que ele auoit . 
et la dite emmelot li respondi que ele auoit einsi perdu l us de la cuisse  de la iambe et du pie que ele ne s en pooit aidier . 
et lors la descouuri icele emmeline et regarda les membres de la dite emmelot desus nommez plus pers que les autres membres  et les toucha et mania auecques la dite femme qui auoit geu auecques la dite emmelot . 
et tout fust il einsi que les dites femmes touchassent ses membres et maniassent et estreinsissent forment  la dite emmelot disoit que ele n en sentoit rien . 
et quant len poignoit la dite emmelot a une aguille asprement es membres desus diz  ele disoit que ele n en sentoit rien . 
et ele apeloit saint loys que il li aidast . 
et pour ce que cil qui ilecques estoient seussent miex se la dite emmelot auoit perdu le sentement des membres desus diz  il mistrent le pie malade au feu  et li demandoient cil qui ilecques estoient se ele sentoit la chaleur du feu . 
mes ele respondoit que ele n en sentoit rien . 
et adonques la dite emmelot proia ceus qui la furent que il la portassent au tombel du de qui ele apeloit souuente foiz l aide . 
et se uoua a lui et dist que ele seroit touz iours sa pelerine et que ele ne mengeroit que une foiz le iour de sa uegile . 
pour la quele chose emmeline la charronne et eudeline de chaumont  qui adonc demoroit en la meson de la dite emmeline  et iuliote dite la douce  sa uoisine  et marie la flamenge mistrent la dite emmelot en une ciuiere et la porterent en l eglise saint denis et la mistrent apres le tombel du benoiet saint loys pour ce que ele fust ilec curee par ses merites . 
en ce iour meesmes que ele fu portee au dit tombel  uers heure de uespres  la dite emmelot reuint a la meson de la dite emmeline atout deus potences sous ses deus esseles  traiant apres soi son pie enuers einsi que la plante du pie estoit tornee par desus et le col du pie uers terre  si que les potences auecques l autre pie la soustenoient toute . 
et sembloit que ele apres la cuisse  la iambe  ausi com s il fussent liez et non pas conioinz a l autre cors . 
et la dite emmeline la recut cele nuit a son hostel  ia soit ce que ele la pot a grant poine conduire en sa meson pour le descendement de quatre degrez par les queux len descent en icele meson . 
en apres la dite emmelot uisita mout de foiz et souuent le dit tombel iusques au ior de dyemenche de la passion lors prochainement ensiuant  et aloit a deus potences et a grant poine et a grant trauail  en traiant apres soi sa cuisse  sa iambe et son pie  les queux membres  quant ele aloit einsi  sembloient miex estre liez a son cors que ce que il fussent conioinz naturelment . 
et auoit mout de trauail en passant le guichet pour la maladie et pour la feblesce de li meesme  por ce que il estoit haut un pie  tant que ceus qui passoient la uoie et les macons qui ilecques ouuroient la maudisoient pour ce que ele empeechoit la uoie . 
et quant ele uenoit einsi au tombel du glorieus saint loys  ou ele se gesoit ilecques ou ele se seoit en grant froidure eu tens desus dit . 
et adonques icele deuant nommee emmelot uint le iour du dyemenche en la passion nostre seigneur au matin au tombel deuant dit a toutes ses potences  malade ausi com ele auoit acoustumé  en traiant a li son pie  et ploroit apuié au tombel  et paroit a son semblant que ele eust mout d angoisse . 
et en l eure de prime de cel meesme iour  entre la messe matinel et la grant messe  endementres que la dite emmelot se gesoit apres le dit tombel malade einsi com ele auoit acoustumé a estre  ele se commenca mout a dementer  a pleindre et a doulouser et auoit mout d angoisse si com il aparoit a sa face  si com il est dit desus . 
et marguerite de rocigni et s ostesse li demandarent se nul l auoit ferue  et ele respondi que nenil . 
 mes nostre sire diex   dist ele   et la uirge marie et le benoiet saint loys me deliuerront tost  car i ai grant doleur es membres malades . 
 lors s assist la dite marguerite apres icele et la conforta . 
et adonques la dite emmelot commenca a mouuoir le pie et la cuisse  et entrehurter ensemble et freindre et froier l un a l autre  en la maniere comme quant aucun tient noiz en sa main et les froie l une a l autre  si comme cil qui la estoient adonques le disoient . 
et un petit apres ce  ele commenca a estendre ses membres et a esdrecier et a tenir les dreciez  en tenant soi as mains as aniax pendanz au couuercle du dit tombel de fust  et s i tenoit a deus mains . 
et lors ele se leua droite sus ses piez sanz potences et sanz aucune autre ayde . 
et apres ce  tantost que ele fu esdreciee  ele uint au grant autel qui est par trois toises loing du tombel et plus  par soi  sanz potences et sanz autre ayde  et reuint de l autel au tombel  loant dieu et beneissant le benoiet saint loys qui l auoit deliuree . 
et apres la dite emmelot monta les degrez par les queux len ua as reliques  ensement sanz potences et sanz aucune ayde  et les besa et offri un denier . 
et ensement ele descendi arriere par soi sanz ayde et reuint au tombel deuant dit  ou ele fu longuement a genouz  et fesoit ilecques ses oroisons . 
en ce meesme iour ele ala par l eglise de saint denis deuant dite saine et deliure et droite par soi  sanz potences et sanz ayde . 
et en ce meesme iour  quant la messe fu dite  la dite emmelot ala en la rue ou ele demouroit quant ele estoit malade  saine et haitiee de la dite maladie  par soi  sanz potences et sanz ayde  ausi com une autre femme saine et hetiee  et uenoit souuent a l eglise de saint denis au dit tombel et prioit ilecques  et aloit droite par soi  sanz potences et sanz aide  ausi com une autre femme saine . 
en apres la dite emmelot dit que ele uoloit aler en pelerignage et uisiter l eglise de nostre dame de bouloigne sus la mer  et einsi ele se departi de la uille saint denis  et fu une piece du tens passé aincois que la dite emmelot reuenist  et en apres ele reuint et fu herbegiee en la meson de la dite marguerite . 
et puisque ele fu reuenue  ele demoura a saint denis et fu chamberiere en la meson iehan augier du saugier  bourgois de saint denis  et chamberiere sa femme pres de deus ans  saine et hetiee  et portoit granz fez . 
et adonques meesmement ele uisitoit souuent le tombel et fesoit ilecques ses proieres . 
et a la parfin la dite emmelot fu malade en la meson du dit iehan et fu portee en la meson dieu de saint denis  et ilecques ele mourut . 
gile de saint denis  fille girart elout  bourgois de saint denis  bouchier  fu espousee el quinzieme an de son aage de estiene phelipe  bouchier  bourgois de saint denis . 
du mois de iuignet de cel meesme an  l endemain de la feste de la benoiete marie magdaleine  icele meesme gile fu enceinte  si tost que ele enfanta dedenz l an une fille morte . 
et aincois que ele enfantast  elle commenca en un iour de lundi entre pasques et penthecouste a trauaillier en cel enfantement et a auoir grieues doleurs . 
et el iour de iuesdi ensiuant ele enfanta une fille morte . 
et com ele trauaillast einsi  ele dist as femmes qui ilecques estoient que eles li aidassent  car ele ne se pooit soustenir sus ses cuisses . 
et adonques marie  femme oede de saint denis  uoisine de la dite gile  et bouriot  la chamberiere de la dite gile  la soustindrent et la mistrent en un lit . 
et adonques ses cuisses et ses piez furent si noires et si perses  et fu si non puissanz  que ele ne se pooit soustenir sus les cuisses ne sus les piez  et par le nombril en aual el perdi tout l us de ses membres  einsi que len li estreignoit les diz membres forment as ongles  et fesoient cil qui la estoient degouter sus ses piez chandoiles de sieu alumees et metoit len desus auec tout ce les charbons ardanz  et nonpourquant la dite gile disoit que de tout ce ele ne sentoit rien qui fust  ne ne moustroit par nul signe que len la blecast . 
et neis le pie de la dite gile sembloit desloué  et fu en tel estat an et demi sanz metre nule medecine en la dite maladie . 
et eu dit tens bourgot  adonques chamberiere de la dite gile  et iehenne  la femme iehan uaus  et aucune autre foiz une autre femme portoient la dite gile d un lieu en autre  aucune foiz a l uis et ailleurs la ou fere le couuenoit . 
et comme en cel iour meemement que les os du benoiet saint loys  iadis roi de france  fussent portez a l eglise saint denis  c est sauoir en la feste saint berthelemi  la dite gile eust entendu que cil qui auoient les escroeles souz la gueule estoient gueriz du seul atouchement de la chasse en la quele les os du benoiet saint loys reposoient  et un homme né de saint denis qui auoit defaute de ueue par deuant auoit par ce recouuré sa ueue  en ce meemes iour la dite gile se uoua au benoiet saint loys que  se il la deliuroit de cele enfermete  ele seroit chascun an a la messe de son anniuersaire  et que nule oeure ele ne feroit cel iour  et que ele seroit sa pelerine . 
et la dite gile se fist porter einsi malade au dit tombel du benoiet saint loys et se fist metre delez lui et en an que les os du dit benoiet saint loys furent portez en france et enseueliz en l eglise mon seigneur saint denis  et metoit la dite gile sa main sus le lieu ou il estoit enseueli et i atouchoit ses membres malades  et besoit la chasse et le tombel  et gisoit ilecques souuent au tombel par iour . 
et comme ele estoit delez le tombel  ele prioit et apeloit souuent le benoiet saint loys que il la deliurast . 
en apres  el nouieme iour  il fu auis a la dite gile que il li estoit miex et plus souef de la maladie deuant dite et que les os s entrehurtassent en ses membres . 
et adonques eu disieme iour la dite gile fu delez le dit tombel et senti en ses membres tant d assouagement que ele essaia a soi leuer  et se leua par soi sanz aide et ses piez . 
et ele tenant un baston en sa main ala au grant autel apuiee de cel baston  et ala entour l autel et le besa  et lors ele s en reuint au tombel . 
et en ce meemes iour ele ala au grant autel sans baston et sanz autre ayde  mout feblement  nonporquant y aloit ele . 
et par pluseurs foiz ala enuiron l autel  ses mains iointes  au moins par trois foiz . 
et en apres ele reuint au tombel et fu ilecques iusques a tant que uespres furent chantees . 
et apres ce  en cele heure que les portes de l eglise doiuent estre closes  la dite gile se leua par soi du lieu ou ele estoit apres le tombel  et prist son baston en sa main  et s acompaignierent a li aucunes femmes  c est a sauoir guymar  la femme giraut de louures  et sa mere et la chamberiere de la dite gile et aucunes autres persones qui de riens ne li aidierent ne li n atouchierent  si com ele disoit  et s en ala a sa meson sanz autre ayde que du dit baston . 
et en apres  en l onzieme iour ensiuant  la dite gile ala a la dite eglise et au dit tombel par soi et sus ses piez atout son baston en sa main et sanz autre ayde  pour ce que ele recouurast pleine sante  et reuint ensement  et ausi fist ele es trois iours ensiuanz  ainsi que eu tresieme iour ele se senti pleinnement deliuree  et lessa son baston en l eglise que ele souloit porter  et s en ala en sa meson par soi  sanz baston et sanz autre ayde  saine et deliure . 
et ala apres a l eglise par soi et as autres lieus  et fist ce que ele auoit a besoignier  saine et hetiee  et estoit encore quant l enqueste de cest miracle fut fete  c est a sauoir en l an mil deus cens quatre uinz eu mois de may . 
et disoit len communement eu tens deuant dit par la uile de saint denis que la dite gile fut deliuree de la maladie deuant dite par les merites du benoiet saint loys et par ce que ele apela s ayde . 
et les genz  quant il ueoient la dite gile  disoient communement ces paroles   ueez ci cele qui fu deliuree par le benoiet saint loys . 
 tyfaine  iadis femme de adam rance de chastelet  de la paroisse saint marcel en la uile de saint denis  de l aage de sexante anz  com ele fust pieca de l aage de seze ans ou enuiron et gardast ses brebiz et les berbiz ses freres as chans  ele se seoit enuiron penthecouste  mes pas ne se recorde du mois ne du iour  une grief maladie la prist entre nonne et uespre  par quoi ele fu tremblant par touz les membres de soi  en tele maniere que quant cele maladie la tenoit  tant comme ele fu ioene  son chief  a metre hors sa langue  retrere  aucune foiz hurter ses denz ensemble  aucune foiz ses doiz et ses mains par force clorre et ouurir souuent  et neis ses piez demener la terre . 
quant la dite tyfaine fu ioene  la dite enfermete la greuoit plus chascun mois el tens de la nouuele lune par huit iours ou par nuef  non pas ensemble en touz les membres  aincois sailloit la maladie de l un membre a l autre et la tenoit toz iours en aucun de ses membres desus diz . 
et quant la dite tyfaine enuilli  ele estoit plus forment greuee de la deuant dite maladie  et ausi comme continueument la tenoit en aucun de ses membres . 
et son uentre estoit aucune foiz si de la dite maladie que il sembloit que il fust conioint auecques les costes au dos . 
et quant la dite maladie la tenoit es denz ou en la langue  ele ne pooit mengier ne ne mengoit point . 
et quant ele cessoit des denz et de la langue  combien que cele maladie la tenist es autres membres  ele mengoit . 
et cele maladie tint la dite tyfanie par uint e huit anz  et de ce tens que ele estoit de l aage de seze anz iusques au tens que les os du benoiet saint loys furent portez en france . 
adonques comme la dite tyfaine eust oi dire  onze anz ia passez  que une femme qui auoit non emmelot  qui aloit si courbe que ele s apuioit a un baston qui n auoit pas plus de pie et demi de longueur  auoit esté de tele maladie deliuree au tombel du benoiet saint loys et aloit toute droite  et comme iehan  fiuz d icele dite tyfaine  li eust dit que il uoloit que cele tyfaine sa mere alast au tombel pour sa deliurance et pour sa guerison et apelast l ayde du benoiet saint loys  neis se ele deuoit hanter le dit tombel par l espace d un an  et  si com il disoit  que sa mere seroit ilecques deliuree  lors ala la dite tyfaine et uint au dit tombel eu iour ensiuant . 
et si comme la dite tyfaine aloit un iour au dit tombel  iehanne la charetiere demanda a la dite tyfaine ou ele aloit . 
et la dite tyfaine respondi que ele aloit au dit tombel  car ele auoit esperance que ele seroit ilecques deliuree de sa maladie ausi comme la dite emmelot auoit esté . 
lors li dist la dite iehenne   tu es trop uielle  tu ne seras ia guerie de ceste maladie fors quant tu morras . 
 et la dite tyfaine li respondi   si serai  car i ai ma fiance que le benoiet saint loys me deliuerra . 
 et la dite tyfainne uint par nuef iours au dit tombel tres bien matin et fu ilecques iusques au soir  et ce disoit ele quant ele reuenoit a sa meson . 
et en ces deuant diz iours ele estoit plus greuee que ele ne souloit de la deuant dit maladie . 
et la dite tyfaine fu es diz iours toute iour delez le dit tombel  que ele ne mengoit iusques au soir que ele reuenoit a sa meson . 
et eu nouieme iour  entre nonne et uespres  ele fu si greuee de la maladie deuant dite  quant ele estoit delez le dit tombel  que ele creoit adonques morir . 
de quoi ele commenca mout forment a plorer et a apeler l ayde de dieu et du benoiet saint loys que il la deliurassent . 
et adonques il fu auis que une grant mote de glace li montast du cors au chief et issist de li par la bouche et par les oilz et par son chief  et des icele heure ele se senti mout durement alegiee de la grant doleur auoit esté . 
et en la nuit ensiuant la dite tyfaine soufri griement cele maladie . 
et le iour ensiuant ele uint au dit tombel toute tremblant et fu ilecques  et demenoit son chief et ses membres mout souuent . 
et en ce meesme iour deuant complie et ancois que ele issist de l eglise  ele fu si deliure de cele trembloison et de cel demenement desus dit de ses membres que apres ce ele n en senti riens  et en cel propre iour ele s en reuint a sa meson si parfetement deliure que apres ce de cele maladie deuant dite ele n en senti riens . 
et communement len dit en la dite parroisse et entre ses connoissanz d icele que ele fu deliuree de la dite maladie par les merites et par l inuocacion saint loys . 
a une femme qui auoit non amelot  qui disoit que ele estoit de chambli le haubergier  de trente anz et plus  aloit par la uile de saint denis si courbe  par trois anz ou la entour aincois que les os du benoiet saint loys fussent portez en france  que ses naches estoient plus hautes que son chief . 
et quant ele aloit  ele portoit son chief pres de terre pie et demi  apuiee d un baston que ele tenoit en sa main de pie et demi de longueur ou enuiron . 
et si aloit la dite amelot a ses piez par terre et non mie as ienouz  et sembloit un mostre  si que  quant les enfanz la ueoient  il s enfuioient . 
et quant ele uouloit regarder le ciel ou aucune persone quant ele aloit  il li couuenoit tourner son col de trauers pour ce que ele peust ueoir les choses deuant dites . 
et quant la dite amelot uouloit descendre degrez  ele ne pouoit pour sa courbete  ele les descendoit en tourniant soi par les degrez . 
et comme les os du benoiet saint loys fussent aportez a saint denis et les malades eussent commencié a uenir au tombel du benoiet saint loys pour sante recouurer  la dite amelot uint ensement au dit tombel et gesoit ilecques par pluseurs iours . 
et du commencement  comme la dite amelot uousist uenir au dit tombel  la dite amelot ala a la meson thoumas de hystoire qui estoit ordené a la garde de ceus qui uenoient au tombel du benoiet saint que il ne fussent empressez  et le pria maintenant mout efforcieement que il la meist delez le tombel en bon lieu . 
et disoit que ele auoit en soi foi et esperance que ele peust estre deliuree par le benoiet saint loys desus nommé . 
et comme ele estoit einsi malade et se gesoit delez le tombel du glorieus saint loys  ele apeloit s ayde par ces paroles   mon seigneur saint loys  ayde moi et me rent sante  
 et lors uint un iour que la dite amelot se gesoit malade delez le tombel ausi com ele auoit acoustumé  si se commenca petit et petit a esdrecier et mist ses mains a un tabernacle de fust qui adonc estoit sus le tombel . 
et lors en apres ele s esdreca  et donc len ooit ses os hurter l un a l autre et defroissier  et ala par soi sus piez sanz autre soustenement toute droite au grant autel qui est loing d ilecques par trois toises ou enuiron  et reuint ensement au tombel . 
et en ce meesme iour la dite amelot ala droite seur ses piez par soi par l eglise sanz baston et sanz autre ayde . 
et pluseurs genz corurent ueoir cel miracle et maudisoient les moines qui ne sonnoient les cloches pour le miracle . 
et en cel meesme iour la dite amelot reuint par soi sus ses piez a l ostel ace le feure  eu quel hostel ele estoit herbegiee  et y ala saine et droite sanz baston et sanz ayde  et fu apres ce en l ostel du dit ace saine et droite un an et plus  et aloit par la uile de saint denis  et portoit souuent un seel plein d iaue sus son chief et les dras a lauer  et fesoit autres choses ausi comme autres femmes  et mout souuent uenoit a l eglise de saint denis et fesoit ses prieres au dit tombel  sainne et droite . 
et disoit len communement par la uile  hommes et femmes  clers et lais et moines  que la dite amelot par les merites et a l inuocacion du benoiet saint loys auoit esté deliuree de la maladie et de la courbete desus dite . 
a iehan le bouchier de grollei fu nee une fille de marguerite sa femme  qui auoit non marote  en uendenges . 
nostre pucelete ot dis anz en l an nostre seigneur mil deus cens quatre uinz et yy  et el secont iour ou eu tierz de la natiuite de cele pucele  souz le destre oil de cele fillete aparut une tache rouge ausi comme se une puce l eust ilecques morse . 
en apres  cele bubete et cel signe crut petit et petit  un iour apres autre  ausi com un oef moien de geline . 
et puis crut ce signe en la partie de l ueil deuers la temple et monta au sourcill et couuri l ueil  si que la pucele ne pooit ueoir que du trauers de celui oil  se cele bocete ne fust esloigniee as doiz et fust sousleuee de l ueil . 
et estoit cele piece de char rouge et mole a maniere de char ne ne metoit hors nule pourreture . 
et einsi dura cele maladie par l espace de un an et nuef mois ou enuiron . 
et le dit iehan  pere de la pucelete  et marguerite  sa femme et mere de cel enfant  l aporterent a paris et la mostrerent as mires et as cyrurgiens et demanderent conseil de cele maladie  les quex mires leur distrent que se cele piece de char estoit coupee  que l enfant mourroit ou perdroit cel oil . 
et furent fetes aucunes medecines a la dite maladie  et herbes i furent mises  qui en riens du monde n i proufitierent  aincois i nurent  et crut plus fort la maladie . 
apres ces choses  comme les diz iehan et marguerite eussent entendu que pluseurs miracles estoient fez au tombel du benoiet saint loys  iehan  le pere d icele pucelete  la uoua a dieu et au benoiet saint loys en disant ces paroles   biau sire diex et le benoiet saint loys  ie uos ueu ma fille et la uous doins  et uous promet que des or en auant ele n aura autre mire que uous . 
 et donques la porta la dite marguerite sa femme au dit tombel par le commandement du dit iehan iusques a seze iours continuez  escepté le secont iour . 
et comme la dite marguerite portast de rechief la dite pucelete au dit tombel  ele uoua et dist einsi   mon seigneur saint loys  priez nostre seigneur que il deliure ceste moie fille de ceste maladie et ie uous promet que ie ia mes en tout le tens de ma uie au iour de uendredi ie ne uestirai de chemise  que moi souiegne . 
et se ie l oublie par aucune auenture et ie m en recorde apres  tout maintenant ie la despoillerai . 
 et la mere garda mout bien son ueu iusques a l inquisicion de cest miracle . 
de rechief  une autre foiz aincois que la pucele fust deliuree  endementieres que la dite marguerite sa mere uenoit au tombel et aloit  ele uouoit icele pucele au benoiet saint loys et disoit que se diex et le benoiet saint loys la deliuroient de cele maladie  que tant comme la dite pucele seroit en sa compaignie ele seroit sa pelerine  et chascun an ele offerroit une chandele de la longueur de la pucele  et se il auenoit en aucun an que ele ne la peust fere a la longueur de la pucele  que ele la peust a deus foiz aemplir . 
et la seconde foiz  c est a sauoir eu secont iour que la dite pucele fu portee au dit tombel  la dite piece de char se commenca aucun pou a desseurer de l autre char . 
et quant iehan  le pere de la pucele  l apercut  il dist a marguerite sa femme deuant dite ces moz   il m est auis   dist il   que le benoiet saint loys deliuerra nostre enfant . 
alez chascun iour et portez le dit enfant au dit tombel . 
 et einsi le fist la mere de la dite pucele  et estoit ilecques iusques au soir . 
a la parfin  comme les diz iehan et marguerite uenissent au dit tombel eu sezieme iour et icelui iehan tenist la dite pucele par derriere souz ses aisseles  il mist la bouche de l enfant et la maladie sus le tombel  et la pucele cria ausi comme se ele fust pointe d un grefe . 
et les diz iehan et marguerite se regarderent et uirent cele piece de char qui estoit cheue a terre  et lors i regarderent la pucelete eu uisage et la uirent deliuree  et ilecques estoit remese une trace rouge  mes nonpourquant ele ne seignoit pas en maniere que sanc en corust  ausi comme il fet quant une piece de char est coupee de char morte . 
et quant len disoit a la dite marguerite qu ele se conseillast as mires et que ele i meist oignemenz a guerir cele trace  ele respondi que non feroit ia  aincois atendroit que dieu et le benoiet saint loys  qui l auoit deliuree de greigneur chose  la deliuerroient de ce ramanant . 
apres ce  la dite marguerite la porta au dit tombel par tantes foiz que il leua sus la trace une crostelete et puis secha . 
et lors la dite pucele fu de la dite maladie et de la dite trace dedenz un mois ou ilecques entour de tout en tout deliuree  et touz iours apres ce ele fu saine de la maladie deuant dite iusques a l inquisicion du miracle deuant dit . 
et la dite piece de char fu pendue et demora sus le tombel du benoiet saint loys . 
et disoient les genz   c est la boce de l enfant de grollai que le benoiet saint loys a deliuree . 
 et communement dit len en la uile de grolley et en la uile de saint denis que la dite pucele fut deliuree par les merites du benoiet saint loys et a l inuocacion d icelui . 
et les inquisiteurs uirent la dite pucele et leur fu moustree deuant eus  et atouchierent eu lieu ou cele maladie auoit esté  mes il n i paroit riens que une petite tracete qui estoit ia toute affermee et guerie du tout . 
guillot dit le potencier  nez de uarenguebec outre les guez du dyocese de coustances  uint a paris enuiron le douzieme an de son aage  et fu auec robert dit reboule  foulon et bourgois de paris  sain par un an et demi ou enuiron . 
et lors le prist une maladie en son pie destre souz la cheuille du pie dedenz et dehors  et enfla son pie  et commenca a clochier et aloit clochant  et einsi fu il un an . 
et comme le dit guillot ne fust pas deliuré  il demanda et quist conseill des mires  qui li distrent que il couuendroit son pie de chascune partie pour la maladie qui ilecques s estoit concueillie et aunee . 
et einsi mestre henri du perche qui demouroit a paris  cyrurgien  le pie du dit guillot en trois liex souz la cheuille dedenz et dehors  et ot le dit guillot apres ce par dis semaines . 
mes ce ne li proufitoit riens  aincois sembloit que ce li neust que li mires li fesoit . 
et adonques quant li dit mires s auerti de ce  il conseilla au dit guillot que il alast a saint eloy en pelerinage et que il priast ilecques a dieu que par les merites de saint eloy il le uosist deliurer de la maladie deuant dite  quar il ne creoit pas que par oeure d omme ou par medicine il peust estre gueri  ce disoit il au dit guillot . 
pour la quele chose le dit guillot fu dolent et angoisseus pour la maladie et pour ce que il ne creoit pas que il peust soufrir le trauail de si grant uoiage  meesmement en alant a potences si com il aloit et auoit alé du tens que son pie auoit esté . 
touteuoies il emprist le uoiage et ala a saint eloy a noion  non pas sanz mout d angoisse et de douleur . 
et nonpourquant il fu porté aucune foiz par autre  car il ne pouoit aler . 
et quant il fu uenu la  il fu ilecques une nuit et l endemain il s en parti  onques ne senti nul assouagement en son pie . 
et comme il reuint a paris  il fu herbegié en la meson robert reboule auecqes le quel il auoit demouré auant ce que il fust malade  ne il ne se pouoit mouuoir fors a potences souz ses esseles . 
et adonques li diz robers li conseilla que il se confessast et que il alast de rechief en bon estat a saint eloi deuant dit . 
et puis quant le dit guillot fu confes  le dit robert bailla au dit guillot compaignon qui auoit non conte  son sergant  pour ce que il li aidast en la uoie . 
et donques le dit guillot et le dit conte alerent a saint eloy . 
et quant il furent la  le dit guillot fist ilecques son offrende a l autel si com font les autres malades . 
et il reuindrent a paris  mes le dit guillot ne fu de riens assouagié . 
a la parfin  comme le dit guillot eust einsi esté lonc tens sanz nul assouagement  un autre mire qui auoit non mestre bernart  qui demouroit a paris  ot le dit guillot en cure par un mois ou la entour et s efforcoit de lui curer en tant com il pouoit . 
et quant il uit que il ne pouoit guerir le dit guillot  il le delessa . 
et apres ce  la maladie se monteplia si que les os issoient de son pie  et les traioit le dit guillot hors a ses propres mains  et ce qui estoit mis d une part de son pie issoit par l autre  se ce fust festu ou autre chose  et estoit la pueur si grant et la pourreture qui issoit de son pie que la mesniee du dit robert ne la pooit soufrir  aincois blamoient le dit robert pour ce que il le tenoit en sa meson . 
et auoit enuiron le grant pertuis du pie du dit guillot sept ou huit pertuis qui touz couroient et getoient ordure et pourreture . 
et auoit le dit guillot la iambe contrete  si que il ne la pooit metre a terre  ne le pie . 
de quoi le dit robert reboule li conseilla que il se feist couper le pie et fere une eschace de fust  si que il peust miex estre curé et estre entre les genz a gaaignier son pain . 
et donques le dit guillot ala au charpentier et li raconta que il entendoit a fere . 
et quant cel charpentier l oi  il li desloa et guillot crut son conseil  meesmement pour la doute du couper le pie . 
et fu le dit guillot en tel estat iusques a tant que les os du benoiet saint loys furent aportez en france . 
et comme les os deuant diz fussent aportez a paris et fussent en la chapele le roi  et guillot oy que nostre seigneur fesoit miracles pour le benoiet saint loys  il ot fiance que tout ausi com il fesoit miracles pour autres et uertuz  que il les feroit ausi pour lui . 
et donques il ala a la chapele le roi et il uolt entrer pour ce que il alast as os du benoiet saint . 
mes il n i pot entrer  et iut cele nuit delez la porte du palais . 
et en apres  comme les os du benoiet saint fussent portez a saint denis et ilecques enseueliz  le dit guillot uint a potences au tombel du benoiet saint loys . 
et en ce meesme iour com il reuenoit a potence a paris  il se senti si alegié que sanz potences et sanz baston  la quele chose il n auoit fet de dis anz continuelment deuant trespassez . 
et adonques le dit robert reboule dist au dit guillot   ua et si te confesse bien de tes pechiez  et ua arriere au dit tombel a grant deuocion et prie que dieu te uoille deliurer par les merites du benoiet saint loys . 
 et le dit guillot confes uint en apres a potences au dit tombel  et fu ilecques par nuef iours continuez delez le dit tombel et apeloit le benoiet saint loys a sa deliurance . 
et eu septieme iour ou en l uitieme apres que il au tombel  il prist de la poudre qui estoit sus la pierre la quele estoit sus le tombel du benoiet saint loys  et en metoit es nuef pertuis fez en son pie a maniere de flestres qui decouroient pueur et ordure  si com il est deuant dit . 
et les diz pertuis dedenz trois iours lessierent a courre et furent reempliz de char  sanz aucune autre medecine . 
et comme le dit guillot ot ilec esté par nuef iours  il fu gueri  et a paris a l ostel de son seigneur a potences pour la feblece  et ilecques il les lessa ne onques puis ne les porta  mes aloit a un baston que il tenoit en sa main deca et dela par les uoies sanz autre aide par quatre mois ou enuiron  pour sa feblece . 
et les diz pertuis estoient clos et de char reemplis et ne metoient riens hors  mes les traces i estoient  et peust donc le dit guillot auoir alé sanz baston se il eust uoulu  mes il clochoit aucun petitet de ce pie . 
et apres ce  il fu touz iours sain de la maladie deuant dite . 
et dit len communement que il fu deliuré de la dite maladie par les merites et a l inuocacion du benoiet saint loys . 
et einsi le uirent les examinateurs gueri de la dite maladie au iour que il recorda ce fet et dist deuant eus . 
thoumas de uoudai ooit bien et ueoit cler du tens de sa natiuite et par l espace de douze  et gardoit aucune pors de la communite de la uile de uoudai et soioit aucune foiz les blez et fesoit ses autres besoignes . 
et comme le dit thoumas geust une nuit en la granche  le charron  il perdi la ueue si qu il ne ueoit ne pou ne grant  et auoit les bestournez eu chief  et les tenoit un petitet ouuerz  et aucune ouuroit plus  et n i paroient point les pruneles . 
et einsi fu il auugle et du tout en tout neent uoiant par un an et plus en la uile de uoudai . 
et en cel tens il estoit poure et mendiant et queroit son pain en la dite uile de uoudai  et le menoit a la foiz un iouuencel  fiuz oudart boscheron  et aucune foiz adam uicart et aucune foiz il aloit seul apuiant soi d un baston  et aucune foiz cheoit en la boe et se honissoit tout  et le leua aucune foiz iehan le chandelier de la boe . 
et auint une foiz que guillot  le fiuz huede boscheron  qui menoit le dit thoumas  le lessa seul en une rue de uoudai  et donques le dit thoumas commenca a aler seul  en leuant ses piez en haut et en soi apuiant a un mur  uers une fosse ou il auoit un celier . 
et quant iehan le chandelier et une femme qui trespassoit par la rue uirent icelui thoumas qui aprochoit de la dite fosse  il douterent que il ne cheist dedenz . 
il uindrent a lui et il distrent   qu est ce  thomas  
a pou que tu n es cheuz en ceste fosse . 
 et apres ces choses  quant le dit thoumas ot entendu et oy que len disoit communement que le benoiet saint loys fesoit a saint denis granz miracles et mout de uertuz  et li disoit len que il feroit que sage se il i aloit  il dist donques que il i uouloit aler et que il creoit  se il aloit la  que il seroit gueri . 
et dist encore que il iroit se il deuoit uendre sa cote et aler la en sa chemise . 
et adonques le dit thoumas pria ysabel  la mere adam dit uicart  que ele li otroiast adam son fill a mener le a saint loys . 
et le dit adam i ala  non pas par la uolente sa mere  auec le dit thomas et le conduist iusques a saint denis  et mistrent huit iours aincois que il uenissent a saint denis  car il aloient par les uiles qui estoient sus le uoiage querant leur pain . 
a une tombe qui estoit nommee la tombe de mon seigneur loys  roi de saint denis . 
et quant il uindrent a cele tombe  le dit thoumas s aresta delez cele tombe et prist un anel qui estoit embatu en la tombe et besa la dite tombe et s acouta delez cele tombe . 
et com il ot ilecques un petitet geu  il se leua  et lors li commenca a courre des sanc et de ses narines si que il decouroit sus sa robe . 
et donques dist le dit thoumas au dit adam   biau compaignon  ie uoi . 
 et tantost un homme qui ilecques estoit li moustra un coutel a un blanc manche que il tenoit en sa main et li demanda que ce estoit que il tenoit en sa main . 
et le dit thoumas respondi que c estoit un coutel a un blanc manche . 
et une femme qui tenoit unes paternostres en sa main demanda au dit thoumas que c estoit que ele tenoit en sa main . 
et il dist que ce sont unes paternostres . 
apres ce  il alerent mengier en la uile  et apres mengier il uindrent a paris et i demorerent cele nuit  et l endemain il alerent a une uile qui est dite la queue et i demorerent cele nuit . 
et eu iour ensiuant il uindrent a uoudai entre nonne et uespres  mes il n entrerent pas en la uile iusques a uespres . 
et apres heure de uespres il entrerent uile de uouday  et portoit le dit thoumas un baston sus s espaule  et mout de genz uindrent encontre lui et mout de femmes a grant ioie  et disoient que saint loys de saint denis fesoit granz uertus . 
en apres il alerent par la uile iusques a la meson dieu de cele meesme uile et il iurent cele nuit . 
et en cele meesmes nuit que le dit thomas reuint premierement a uouday de l abeie de saint denis  deuant l uis de la meson dieu du dit lieu  entour heure de uespres iaquin dit belouis  escuier  moustra au dit thoumas un denier que le dit escuier tenoit en sa main pour esprouuer se le dit thomas le uerroit  pour ce que len disoit communement que il auoit recouuré sa ueue  et demanda au dit thomas quel denier c estoit  et il dist que c estoit un parisi et il dist uoir . 
et puisque le dit thomas fu reuenu il auoit les ausi droiz  ausi clers  ausi nez et ausi ordenez en son chief com il auoit deuant ce que il eust perdu sa ueue . 
et puis apres ce que le dit thomas ot sa ueue recouuree  il aloit communement par les mesons et par les rues et par les chans de la dite uile sanz aucun meneeur et la ou il uouloit . 
et neis aloit il as puis de la uile a l iaue et treoit l iaue et la portoit as mesons des gens de la uile de uouday . 
et garda en l aoust ensiuant les pors de la dite uile ausi com il auoit fet deuant ce que il fust auugle  et blez et fesoit autres besoignes ausi com homme bien uoiant  et disoit que saint loys li auoit rendu la ueue . 
et la renommee du pais tient et dit que le dit thoumas recouura sa ueue par miracle et par le benoiet saint loys  et ce croit len communement . 
en la parfin le dit thoumas fu croisié et disoit que il uoloit aler outre mer en pelerignage por la grace que diex li auoit fete et le benoiet saint loys  en l enneur de dieu et de celui meesme saint . 
un homme qui estoit apelé gilbert de sens  de l aage de sexante anz et chenu  habitoit en la parroisse saint andri des ars  a paris  tenu de grief maladie  car il auoit le chief tremblant et pendant et les mains si tremblanz qu il ne pouoit pas metre le henap a sa bouche que ce qui fust dedenz le henap ne fust espandu  neis se il ne fust que demi plein  et a poine pooit riens tenir en sa main  et mout de fois ses uoisins ou ses hostes li portoient le henap a la bouche pour ce que il ueoient que il ne se pouoit aidier ne le henap porter a sa bouche pour soi abeurer  pour la reson de ceste trembleur . 
et fu le dit malade par deus ans et plus  et pour ce que il trembloit de cele maladie il ne pooit laborer  de quoi il estoit mendiant  et aloit en l eglise nostre dame de paris et es autres eglises et demandoit les aumones et seoit auecques les autres poures . 
et il soloit porter cles a uendre aincois que il fust malades . 
et adonques icil gibert quant il oy dire que miracles estoient fez a saint denis au tombel du benoiet saint loys  il requist congie a iehenne de chartres et a son mari et dist que il entendoit a uenir au dit tombel  au quel il auoit esperance d estre deliuré par le benoiet saint loys . 
et cele iehenne li respondi adonques ces moz   tu uas pour neent la  car tu es trop uiel  ne tu ne porras estre curé . 
 et gibert respondi que il iroit la du tout et que il seroit la si longuement que il morroit ou que il seroit gueri au dit tombel du benoiet saint loys . 
et donques en l an mil sexante  entre la feste de penthecouste et la feste saint iehan  le dit gilbert uint a la uile de saint denis et fu et demoura au dit tombel auecques les autres malades du matin iusques au uespre par mout de iours  pour ce que il fust gueri de la dite maladie . 
et endementieres que il estoit delez le dit tombel  il estoit einsi malade com il est desus dit  et disoit que il auoit esperance que il fust ilec gueri de la dite maladie . 
et einsi un des diz iours auant qu il se partist de saint denis  entre penthecouste et la feste saint iehan  les festes desus dites  li diz gibert fu gueriz de la dite maladie si que ses mains ne son chief ne trembloient point en la maniere que il souloient trembler  mes de trop moins  et disoit que il estoit gueri par la grace de dieu et du benoiet saint loys  et mostroit ses mains et les tenoit en pes sanz mouuoir  si comme il uouloit . 
en apres  li diz gelbers reuint a paris eu tens desus dit sain et deliuré de la dite maladie et sanz trembler des mains et de son chief  et auoit le chief esdrecié  et sembloit assez plus bel de sa persone que il ne souloit . 
et einsi quant il fu gueri de cele maladie  il portoit le henap plein a sa bouche sanz nule force et sanz point trembler  et beuoit et mengoit et fesoit autres choses  et limoit ses cles  et tenoit son chief droit et ses mains pesibles et fermes sanz ce que eles tremblassent  si com il uouloit  comme sain homme . 
donc il auint assez tost apres en la presence du prieur de saint denis  qui uolt ueoir se il estoit gueri tout a plein  et de mout d autres moinnes  et en la presence des uoisins du dit gilbert a paris  en la meson l abe de saint denis que il a a paris  que le dit prieur fist le dit gilbert estre apelé en sa presence  et li demanda se il estoit bien gueri . 
et gilbert respondi que il li feist donner a boiure et lors il uerroit se il porroit porter le henap a sa bouche . 
et comme le uin fust ilecques apareillié et mis en une coupe de uoirre a pie  li diz gilbers prist la coupe par le pie qui fu pleine de uin  et la mist a sa bouche sanz point trembler a une main  si que il n espandi goute du uin  ainz le but . 
et disoit encore li diz gilbers  einsi deliuré com il est desus dit  que il n auoit plus besoing des aumosnes as bones genz et que il pooit bien gaaignier son pain  et tenoit ses mains fermes sanz trembler  ausi com un autre homme sain  et fu et demoura sain par pluseurs mois . 
et disoit len communement en la rue et en la parroisse de saint andri des arz  en la quele li diz gilbers demouroit  que il fu gueri de la dite maladie par les merites et a l inuocacion du benoiet saint loys . 
en l an nostre seigneur mil deus cens sexante  entre noel et la chandeleur  auint einsi que adete  une pucele de dis anz ou enuiron cel tens  fille aelis de bouieres  femme gilbert le charpentier  se gesoit par nuit en son lit . 
et si comme ele s esueilla  ele se trouua afolee es cuisses  es genouz  es iambes et es piez  si que ele ne se pouoit aidier de ces membres  et auoit les ners des genouz  et meemement du destre plus que du senestre  si retrez que ele ne pouoit ses iambes drecier ne les piez metre a terre ne afermer soi seur ses piez ne sostenir  et estoit la char de li perse  seche et megre . 
et quant plus fu en cele maladie  tant plus len la ueoit sechier  ne ele ne pooit aler de lieu a autre  aincois couuenoit que len la portast entre bras de lieu en lieu . 
et la dite adete n auoit onques mes eu cele maladie deuant ce tens desus nommé que cele maladie la souprist  aincois aloit et uenoit comme saine pucele et fesoit ses autres besoignes teles com a lui apartenoient . 
en apres  en la feste de la benoiete uirge marie en marz adonques ensiuant  eideline  suer de la dite adete  uint a la meson son pere et prist la dite adete en ses braz qui einsi estoit adonques malade et gisoit deuant l uis de la meson son pere  et la porta entour heure de prime au tombel du benoiet saint loys  et uint la dite aelis sa mere auecques li  et mistrent la dite adete delez le tombel du benoiet saint loys . 
et endementieres que la dite eideline uenoit a la uile de saint denis  ele apeloit saint loys et le prioit que il rendist sante a sa suer  et promist qu ele la porteroit a son tombel au plus tost que ele porroit  car ele auoit grant fiance que ele receuroit ilecques sante . 
et cele adete meesmes souent  et aincois que ele fust portee au tombel et endementiers que ele estoit delez le tombel  disoit ces paroles   biau sire diex et mon seigneur saint loys  enuoiez moi sante et m ostez de ceste chartre  
 et comme la dite adete eust esté un petit delez le tombel et la dite eideline s en et la dite aelis sa mere fust montee au lieu ou le clou et la coronne sont  adete senti donques que ele estoit alegiee  nonporquant ele senti grant doleur en ses iambes et en ses genouz  et que les ners estoient estenduz en cele heure es diz membres ausi comme s il fussent trez a force  et neporquant nul n atouchoit a li . 
et lors mist la dite adete ses mains au dit tombel et s esdreca et se sus ses piez et apela sa mere que ele creoit pres de li . 
et quant ele ne uit sa mere  ele ala iusqu a l autel saint denis et ilecques ele s agenoilla  et puis ele ala iusques as degrez qui sont ilecques pres et en monta aucuns  et uit sa mere et l apela . 
et adonques len chantoit la grant messe en l eglise saint denis . 
et quant la grant messe fu dite  la dite adete s en reuint auecques sa mere a sa meson par soi sanz baston et sanz autre ayde  aincois comme la dite aelis li uosist baillier un baston pour porter en sa main  la dite adete n en ot cure . 
et quant ele s en aloit de saint denis et ele encontroit aucun de sa connoissance  ele disoit ces paroles   ie sui deliure par le benoiet saint loys et uois bien . 
 et apres ce toz iours ele fu guerie de la dite maladie . 
et communement len dit en sa rue que pour les merites du benoiet saint loys et pour la dite deuocion que sa mere et sa suer et la dite adete demoustroient quant len portoit la dite adete au tombel  que ele fu guerie de la dite maladie . 
comme eidelot  fille raou de canelli et fille d ameline sa femme  qui abitent et demorent a paris  fust pres de l aage de deus anz  une maladie la prist en la destre iambe par la quele la char de la destre iambe de cel enfant sembloit toute seche et le cuir ou la pel de la iambe tout uuidié de char  et du pie ensement  et ne sentoit la iambe ne le pie  aincois estoit ausi comme chose morte . 
car combien que ele i fust pointe ou estreinte  ia la dite pucelete n en criast ne ne plorast ne complainsist  ne signe ne mostroit que ele se dosist en ces membres ne que ele i sentist nule riens du monde . 
et estoit la pel de cele iambete et du pie deuant diz toute perse . 
et l os de la iambe de cele pucelete sembloit desloué et bestourné . 
et la dite pucelete ne se leuoit ne ne se pooit ester sus ses piez de tout le tens que ele fu malade de cele maladie  aincois se tresportoit ou trainoit de lieu a autre a ses naches et a ses manetes et treoit apres soi cele iambe . 
et aucune foiz auenoit que ele metoit cele seule iambe iusques a son piz et sus l autre iambe qui n estoit pas deslouee  et fu la dite pucelete einsi malade par trois anz ou plus . 
mes aincois que la dite pucele fust einsi malade  ele auoit acoustumé a ester soi seur ses piez et aler ou siure celui ou cele qui la tenoit par la main . 
et comme la dite ameline l eust portee a maintes eglises et eust uisité mout de sains pour la deliurance et l eust baigniee en yaue de pluseurs herbes diuerses  et riens ne li ualut  et comme ele eust oi dire que pluseurs miracles fussent fez au tombel du benoiet saint loys  la dite emmeline  par le commandement du dit raou son mari qui auoit fiance que dieu li deust fere grace de la maladie de la dite pucelete par les merites du benoiet saint loys  et auoit esperance ensement la mere que la dite fille deust estre guerie par celui meeme benoiet saint loys  porta la dite eidelot  eu iour d un uendredi prochain deuant le iour du mecredi ou la beneicon de la foire de lendit est fete  au dit tombel  et fu ilecques par nuef iours ieunant auecques la dite pucelete . 
et ieunoit chascun iour en pain et en eue . 
et dedenz ces nuef iours ele fu confesse de ses pechiez en l eglise saint denis . 
et en ce dit iour de mecredi en l eure que l enfant guerissoit  ele promist a dieu et au benoiet saint loys que ele uendroit chascun an auecques sa dite fille au tombel nuz piez et en langes  et uoua ensement a ieuner des lors iusques a un an acompli en pain et en yaue et que ele ne mengeroit iusques a la nuit chascun iour de mecredi  la quele chose ele fist . 
et adonques ele fu par mout de iors seant auecques sa fille entre les autres malades . 
et prioit la dite emmeline dieu et le benoiet saint loys que il rendist a sa dite fille sante . 
et einsi ele estoit chascun iour delez le tombel auec sa dite fille . 
et adonques  quant le iour du dit mecredi fu uenu que len fet la beneicon desus dite en la foire du lendit  quant la grant messe fu chantee  einsi comme la dite emmeline estoit en oroisons delez celui meesme tombel et la pucelete estoit ilecques delez li  la dite emmeline senti que la pucelete se mouuoit  et bien l apercut . 
et lors la regarda et uit que ele se tenoit as mains a un anel fichié en la couuerture du dit tombel  et dist la pucelete a sa mere ces moz   mere  ie met mon pie a terre . 
 et lors la dite emmeline rendi graces a dieu et au benoiet saint loys . 
et lors se dreca plus la pucele et dist einsi   ma dame  ie me dueil forment en ma iambe . 
 et la dite mere l entendi et s auerti  et oy un defroissement et un hurteis ausi comme se les os de sa dite fille hurtassent l un a l autre . 
et lors descouuri la iambe deuant dite et uit que la perseur qui deuant i estoit s en departoit et que couleur d autre char i reuenoit . 
et adonques la dite pucele ala esdreciee seur ses piez entour le tombel  mes nonporquant ele ala mout feblement . 
en apres ce ele s assist un pou  et puis se entour le tombel . 
et einsi fist ele pluseurs foiz cel ior iusques a uespres . 
apres ces choses la dite emmeline la porta a son hostel  et einsi fist ele el iour du ieusdi ensiuant  el quel iour la dite emmeline la raporta au dit tombel  et ensement le uendredi et le samedi . 
et eu iour du dyemenche ensiuant ele reuint a paris auecques sa fille  la quele fille ele raporta en ses braz einsi guerie . 
et quant la dite emmeline uint a paris  eidelot sa fille fist pluseurs pas et mouoit les doiz de son destre pie a sa uolente  ce que ele ne fesoit pas quant ele estoit malade . 
et puisque la pucele fu a paris  ele par soi sus ses piez toute droite  et aloit par soi apuiee a un baston ou a une table ou a un mur . 
en apres  quant la dite pucele fu plus enforciee  ele commenca a aler par soi sanz baston et sanz ayde et sanz apuiail  saine et hetiee  ne puis de cele maladie riens ne senti  et aloit deca et dela comme une autre saine pucele  et nonporquant ele clochoit un bien petitet . 
et dit len communement et certainement en son uoisinage et entre ceus qui la dite pucele connoissent que ele fu deliuree de la dite enfermete par les merites du benoiet saint loys et par la deuocion que la mere mostra quant ele portoit sa fille au dit tombel du glorieus saint loys  iadis noble roi de france . 
frere lorenz  iadis prieur de l abeie de chaalis de l ordre de cystiaus en la dyocese de senlis  et apres ce abe de cele meesme abeie  com il celebrast la messe secree a un autel en ce meeme lieu en un iour de la feste saint pere entrant aoust  quant il estoit encore prieur  apres ce que il ot pris le benoit urai cors dieu  senti une grief doleur en la partie deuant de son chief  et bien parut a sa face que il estoit forment malade  si que a grant poine pot il la messe acomplir . 
et quant la messe fu acomplie il uolt aler en l enfermerie  si entra eu lieu des nouices qui est le plus prochain lieu de l eglise ou il se peust reposer . 
il s assist ilecques  et fist len un lit de coutes ou il se iut ilecques iusques a l eure que le grant couuent ot mengié . 
et comme il se gisoit ilecques  la dite doleur le prist el haterel et li descendi en l eschine et en la longe et en la cuisse et el genoil et en la iambe du senestre coste . 
et estoit cele doleur si grant que il doutoit que il ne moreust  et se pooit trop maluaisement torner el lit sanz ayde d aucun  ne ne pooit aler par soi fors par auenture apuié d un baston ou par l ayde d aucun . 
et apres ce que le couuent ot mengié  le dit prieur uolt aler en l enfermerie . 
et lors un moine li aida  et ala donques en l enfermerie a une chambre qui est dite la chambre l arceuesque  et ala la sus ses piez  et entra eu lit et iut ilecques iusques a la feste de l assoncion de la benoiete uirge marie . 
et comme il se gesoit ilecques  il se compleignoit mout et disoit que la dite doleur li estoit descendue en l eschine du dos . 
et cele doleur qui eu dos le tenoit crut si forment que il ne pooit reposer . 
et quant il s endormoit par auenture  son somme estoit mout brief  et se dormoit en grant cel petit que il dormoit  et ausi com en tressaillant . 
et fu si tisique et si sec que a poine pooit il crachier  ne ne pooit metre hors  se petit non  les choses superflues a sa nature . 
et quant il tousoit ou uouloit crachier  il auoit si grant doleur en son dos entour les reins que il li estoit auis que il morust pour l angoisse  ne ne se pooit aidier ne leuer du lit par soi ne aler a ses neccessitez se len ne li aidast . 
et demanda le dit prieur conseil de phisiciens  c est a sauoir de mestre arnoul  chanoine de senliz  et de mestre iehan de bestisi  firent emplastres que il mistrent a cele maladie  ne riens ne li ualurent . 
apres ce  en la uegile de l assoncion de la benoiete uirge marie  frere guillaume  secretain de la dite abeie  aporta en la chambre la ou le dit prieur gisoit un mantel de camelin qui est gardé en la soucretainerie de la dite abeie comme reliques ennorables auec les autres reliques  por ce que len dit que il fu mon seigneur saint loys  et estoit le dit mantel forré de uentres de connins . 
et l aportoit le dit soucretain pour ce que il le meist sus le dit prieur malade . 
et comme les moines qui le seruoient fussent alez a uespres pour la hautece de la dite feste de la uegile de la dite assoncion et frere iehan de iunchieres fust demouré seul auecques le dit prieur  le dit prieur concut adonques en son cuer grant fiance que se il atouchoit au dit mantel et s en afubloit  que nostre seigneur le deliuerroit par les merites mon seigneur saint loys . 
et lors il requist au dit frere iehan que il li baillast le mantel desus dit  et fist baillier . 
et lors li diz prieurs le besa et s enuelopa dedenz . 
et quant ce uint au soir  le lit du dit prieur fu fet et le dit mantel estendu desus a maniere de couuertoier . 
et en cele nuit endementieres que len disoit matines  sus ses espaules . 
et quant matines furent dites  les diz moines et un conuers remistrent arriere le dit prieur eu lit  et ot toute la nuit sus soi le dit mantel . 
et en cele nuit il dormi trop miex que il n auoit fet deuant  et reposa trop plus souef de ses trauax . 
et comme il eust esté en ce lit a bien pous ausi comme iusques a la sisieme heure du iour ensiuant  il se commenca a torner deca et dela en cel meesme lit par soi  si com il uouloit  sanz ayde des autres  ce que il n auoit fet d une quinzaine . 
au matin  iour de l assoncion nostre dame  il dist que il uoloit suer . 
et apres tierce de celui iour le dit prieur se leua par soi du lit sanz ayde de nului et ala par la chambre seur ses piez tout par soi  sanz baston et sanz autre ayde . 
et disoit que il creoit que il fust gueri par les merites du benoiet saint loys deuant dit  et que le deuant dit mantel l auoit gueri . 
et creoit le dit frere lorenz certainement estre assouagié par les merites du benoiet saint loys et par la deuocion que il ot eu mantel  et rendi graces a dieu et au benoiet saint loys de l assouagement deuant dit . 
et ia soit ce que il remasist feble  il se senti aincois que il fust nuit du tout deliuré des doleurs deuant dites  et dormi bien cele nuit et reposa . 
et de cel iour et en apres le dit prieur ala a l eglise et reuint par soi sanz baston et sanz autre ayde  et fist ce que il auoit a fere ausi com il fesoit aincois que il eust esté malade . 
apres ce  quant les phisiciens uindrent l endemain de l assoncion nostre dame et uodrent metre aucunes medecines a sa maladie qui pour ce estoient apareilliees  le dit prieur dist que il n en uoloit nules et que il estoit gueri  et les medecines furent getees por ce que il n en auoit nul mestier  de quoi len dit communement en la dite abeie que le dit prieur fut gueri por la deuocion que il auoit au benoiet saint loys et a son mantel . 
et si dit len communement en la dite abeie  et tient len pour uerite  que le dit mantel fu du benoiet saint loys et que pierres hisdeus  chambellenc du benoiet saint loys  aporta le dit mantel d outre mer quant le benoiet saint loys fu trespassé de cest siecle en tunes  et donna cel mantel a iehan sarrazin  si com il apert en sa deposicion de la uie et de la conuersacion du benoiet saint loys . 
comme mon seigneur nichole de lalayng de la conte de henaut  du dyocese d arraz  cheualier  adonques croisié par un an aincois que le benoiet saint loys  roy de france  passast outre mer au derrenier passage quant il ala en thunes  fust adonques encore ioenne  et eust grant mestier de bon conseil  il parla a mon seigneur gautier de la dyocese de cambrai  cheualier  que il passast outre mer auec lui  et a lui gouuerner par la proece et par la sapience et par la prudence de son conseil  car len disoit que le dit estoit preuz et sage . 
et le dit mon seigneur gautier  sa foi donnee en la main mon seigneur iehan bouni de fresnes et certain salaire promis de trois cenz liures par celui meemes mon seigneur nichole deuant dit  le dit mon seigneur gautier promist que il passeroit auecques le dit mon seigneur nicole et seroit de son mesnage outre mer . 
et comme le terme du passage fere aprochast et le dit mon seigneur nichole eust oy que li diz mes sires gautiers li defailloit et iroit auecques un autre  le dit mon seigneur nichole li comment len li auoit dit que il li uouloit faillir de couenant . 
et le dit mon seigneur gautier nia au dit mon seigneur nicole que seur ce il n auoit uers lui nule couenance parfete . 
de quoi quant li diz mes sires nicole entendi si grant tricherie du dit et il regarda que por ce que le tens estoit brief du dit passage et estoit mout aprochié  que il ne se pooit pas mout bien pourueoir de tel compaignon  il encorut une grief maladie  c est a sauoir tristece  melancolie et douleur et perece  si que il estoit triste et uouloit toz iors estre seul  ne n auoit cure de nule ioie ne de riens ne s esleecoit  ne riens du monde ne li plesoit  aincois li desplesoient toutes choses  ne ne pooit mengier ne boiure chose qui li pleust  ne ne pooit dormir  et auoit si perdu son cuer et ses delectacions que quant il ueoit aucunes ioies ou aucuns soulaz  tant estoit il plus triste . 
et se il eust toute la terre du roiaume de france ou autre quele que ele fust  il n en eust point plus uolentiers que ce que il demorast en si grant tristece et en si grant doleur comme son cuer estoit . 
et nepourquant icil mon seigneur nichole passa outre mer en cel passage  contreint de neccessite . 
et quant il fu reuenu il fu par cinc anz ou entour tant en la langueur deuant dite . 
et quant plus aloit auant el tens  plus estoit greué de cele langueur  et toz iors le ueoit len penser et estre triste  et estoit oublieus et pale et megre . 
et disoit a pierres de lalayg  clerc  qui fu auecques lui et auecques son pere quarante anz  que il fust toz iors et se tenist auec lui  car il doutoit que par auenture il ne cheist aucune foiz et que droit memoire ne li defaillist . 
et tout fust il einsi que mon seigneur iehan  cure de l eglise de lalayg  l enhardist et confortast  qui doutoit que les estranges persones ne s aperceussent de la melancolie du dit mon seigneur nicole et de la grant perece en quoi il estoit  il li disoit aucune foiz que il alassent en bois ou en riuiere  nonpourquant ce ne profitoit riens que li diz mon seigneur nichole ne fust touz iors triste et que il n alast touz iors melancoliant  et toz iors uouloit estre seul  ne ne le ueoit len auoir cure de nule ioie ne de nul soulaz que il ueist  et se complaignoit au dit cure de soi meesmes et de son cuer por ce que il ne pooit auoir nule leece  et se conseilla sus ce a mout de phisiciens et selon leur conseil il prist leur medecines  mes riens ne li profiterent . 
et auecques ce il ala a nostre dame de boloigne en pelerignage  et riens ne li profita a cele maladie . 
et com il fust uenu a tel estat que il ne sauoit plus que il deust fere  et regarda la bonte et la saintee de la uie du benoiet saint loys deuant dit que il auoit ueue et oye d autres dignes de foi  il pensa en son cuer que nostre seigneur le deliuerroit par les merites de lui . 
et cele pensee il reuela au dit mon seigneur iehan  prestre parrochial de lalayg  et se conseilla a lui . 
et le dit mon seigneur iehan se merueilla mout de ce que il disoit tex paroles et li demanda pour quoi il uouloit ce faire . 
et le dit mon seigneur nichole respondi que mon seigneur saint loys fu merueilleusement bon homme et saint endementieres que il uiuoit  et qu il auoit mout grant esperance que nostre sires li feist grace par les merites de lui . 
de quoi le dit mon seigneur iehan quant il le uit si uolentif de ce  il le conforta et li dist que il li conseilloit bien que il requeist le benoit saint loys . 
et lors le dit mon seigneur nicole uoua et promist que a ses propres piez il iroit au tombel mon seigneur saint loys  que nostre seigneur tout puissant par les merites d icelui saint le uosist deliurer de si grant chetiuete  de si grant tristece et de si grant doleur . 
en apres  le dit mon seigneur nicole auec le dit mon seigneur iehan  prestre  et auecques le dit pierres  clerc  et auec autres de sa mesniee  deuant la penthecouste emprist la uoie et uint a saint denis au dit tombel la uegile de la penthecouste  et uindrent par toute la uoie a pie fors seulement une iornee que il cheuaucha por la sollennite du iour  par le conseil du dit prestre . 
car le dit mon seigneur iehan li conseilla que il cheuauchast cele iornee et que pour chascune lieue que il cheuaucheroit que il donnast douze deniers por dieu . 
et le dit mon seigneur iehan meesmes  par le commandement du dit mon seigneur nicole  donna por dieu por chascune lieue que li diz cheualiers cheuaucha douze deniers as poures . 
apres uint le dit mon seigneur nichole au tombel du dit benoiet saint loys et fist ilec ses oroisons a genouz mout longuement et plora et fu ilecques en grant deuocion  et prioit par grant reuerence nostre seigneur que par les merites du benoiet saint loys qui auoit esté loial sergant dieu  de touz ses sainz  le deliurast de si grant langueur  de si grant douleur de cuer et de si grant tristece . 
et com il estoit ilecques delez le tombel en cele maniere en oroisons  quant il plus prioit et ploroit  et plus li sembloit que son cuer esclarcissoit et esleecoit et que toute la griete que il auoit el chief et el cuer de la tristece que il auoit deuant s en fu alee des diz membres . 
en apres il uint a son hostel et menia et but lieement et ioieusement  et dormi bien et fermement en cele nuit . 
et l endemain  le iour de penthecoste  le dit mon seigneur iehan celebra la messe en l eglise de saint denis a un des autex  et prist le dit mon seigneur nichole le benoiet urai cors ihesu crist  et des lors aparut le dit mon seigneur nichole en bon estat  tout fust il einsi que il fust megre et feble por la male uie que il auoit menee . 
car quant il estoit en cele langueur  ne boiure ne mengier ne li auoit saueur  ne pesiblement ne pooit dormir . 
cele doleur ne cele tristece  aincois reuint a cel estat en quoi il auoit esté quant il estoit de parfete sante  ne onques ne fu en meilleur point de sante de son cors que il . 
et en repairant a son hostel il aparoit  et aperceuoit len bien  que il estoit deliuré de cele langueur tout a plain  car il estoit lie et ioieus . 
et apres ces choses il fu en tres bon estat et bien entendant a ses fez et as autres as quex il dut entendre  et fu pouruoiable et sage et de bon conseil  et pour tel est il tenu et iugié par toute la contee de henaut . 
et dit len communement en la contree du dit cheualier que il fu gueri par les merites et par l inuocation du benoiet saint loys et par la grant deuocion que le dit mon seigneur nicole auoit en lui quant il requeroit en lermes et en pleurs et par oroisons humbles que il disoit delez le tombel du benoiet saint loys . 
comme moriset  fiuz iadis iehan poilebout de ranton apres lodun en la dyocese de poitiers  uenist de saint iehan de angeli  ou il auoit esté a garder les pors de pierres bertelemi  clerc du dit saint iehan  por ce que il auoit esté ilecques un pou malades  il reuint a la meson colin son frere . 
et quant il fu en la meson du dit colin en la sainte semaine de cel an  einsi com il entroit en son lit a un soir  ia soit ce que il fust adonques febles et que il ne fust pas bien sain  et ne pooit pas bien entrer en son lit ou aler  et nonpourquant il estoit uenu sanz potences et sanz baston de saint iehan deuant dit  en cele nuit le prist une tele enfermete que au matin ensiuant quant il se uolt leuer de son lit et aler ausi com il souloit  il ne se pot sostenir sus ses piez . 
car ses cuisses estoient si contretes que il ne pooit metre le talon a terre  aincois couuenoit que il alast a deus bastons que il tenoit en ses deus mains  et se sostenoit sus les doiz des piez tant seulement  et en tel point fu en la meson de son frere par deus mois ou enuiron . 
et comme son frere fust poures hons et eust cinc fiuz et sa femme  pour la quele chose c estoit a lui grief chose de norrir le dit moricet qui ne pooit riens laborer ne proufitier a lui pour l enfermete desus dite  le dit moriset pensa en son cuer que il iroit en la meson dieu de saumur qui est loing de la uile de ranton par sis lieues  ou il cuidoit trouuer une seue marrastre qui auoit ilecques esté pour chamberiere apres la mort du pere de celui moriset . 
et li fist le dit colin deus potences a l ayde des queles i peust uenir a saumur . 
et einsi se parti le dit moriset de la meson du dit colin son frere et uint a saumur . 
mes aincois que il se partist de la meson son frere par un mois ou la entour  fu leuee une apostume grant et dure en la senestre cuisse d icelui en la partie derriere . 
et com il fust a saumur herbegié en la deuant dite meson dieu  il demanda sa marrastre et len li dist que ele estoit morte un mois deuant ce que il fust uenu ilecques . 
et nonporquant ilecques estoit demoré un sien fiuz  frere du dit moriset par son pere  et auoit non estiene . 
et uint le dit moriset a la dite meson dieu entour la feste de l assoncion de nostre dame de cel an et demora ilecques iusques a la feste de touz sainz  touz iors malade de la maladie desus dite . 
et com il eust esté lonc tens en la dite meson  la dite apostume creua et fu aouuerte  en uendenges  et si eslargie que toute la cuisse de celui moriset en fu porprise de la partie dehors  et le pertuis de cele empostume estoit si large et si grant que len peust ausi comme son poing metre dedenz  et estoit cele apostume si porrie que ele getoit trop d ordure a si grant abondance que ele decoroit par la iambe du dit moriset iusques a terre  et estoient les uers touz uis en cele apostume . 
et le dit moriset en treoit souuent de cele apostume . 
et quant il les en treoit il estraignoit les denz pour la doleur que il sentoit . 
et puoit si fort la dite apostume que cil de la dite meson dieu ne uoloient que le dit moriset aprochast d els . 
lors fu dit au dit moriset que il alast a l autel saint eloi qui est en l eglise de saint pierre de saumur et que il fust ilecques nuef iors et nuef nuiz pour ce que diex et le benoiet saint eloi le guerisissent de cele maladie . 
et ainsi le fist le dit moriset et riens ne li profita  ne ne mist nule medecine a la dite maladie fors estoupes de chanue et fueilles de seu . 
apres ces choses  len conseilla au dit moriset que il uenist a l eglise saint souplise en la dyocese de paris  et ilecques par auenture le gueriroit nostre seigneur  comme len deist que pluseurs fussent ilecques gueriz de pluseurs diuerses maladies . 
et einsi le dit moriset se parti de la dite meson dieu trois semaines ou enuiron apres la feste de touz sainz et uint a tours  et fu ilecques tout cel yuer . 
et apres il uint a blois  et einsi il uint petit et petit a l eglise de saint souplice . 
car il ne pooit aler que une lieue le iour ou enuiron  et encore estoit il de tant aler mout las et mout trauaillié . 
et quant il fu paruenu iusques la  il fu en cele eglise une nuit et le iour ensiuant  et au tierz iour comme ce ne li profitast de riens  il entendi que mout de pelerins uenoient a saint denis au tombel mon seigneur saint loys et que mout de malades estoient ilecques gueriz . 
il proposa donques en son courage que il uendroit au dit tombel  se il ne moroit en la uoie  et offerroit ilecques une chandele de sa longueur  et auoit esperance que il fust ilecques gueri de cele maladie  por ce que il ooit de mout de genz que pluseurs malades estoient ilecques gueriz de diuerses maladies  et uint au dit tombel en cele heure que len disoit la grant messe en l eglise saint denis el iour de mecredi apres penthecouste nouuelement passee . 
et fu en ce meesme iour de mecredi delez le tombel apres ce que la grant messe fu dite  deuant nonne . 
et quant uespres furent chantees eu dit iour de mecredi en l eglise de saint denis  icelui moriset se leua et prist le fer ou les chandoiles sont mises et sus ses piez  et quant il uolt passer et aler deuant soi uers l autel saint denis  il li estoit auis que terre li deust defaillir . 
et comme il fu conforté de ceus qui ilecques estoient que il alast a l autel  le dit moriset tout maintenant droit sus ses piez sanz potences et sanz autre ayde ala  mes ce fu mout feblement  a l autel saint denis . 
et en apres ensement il en reuint  ses mains iointes et estendues a grant deuocion  iusques au tombel . 
mes ilecques il chei a terre pour la grant feblece de lui . 
en apres en ce meesmes iour il ala pluseurs foiz par l eglise deuant dite  tout droit  sanz potences et sanz autre ayde  et rendoit graces a celui meesmes benoiet saint loys . 
et dist que il lessoit au benoiet saint loys les potences a toutes les queles il estoit uenu  car il estoit gueri par sa misericorde . 
en apres il ala par mout de iors par la uile et par l abeie saint denis tout droit sus ses piez sanz potences et sanz autre ayde  ausi com un autre homme sain . 
et uraiement il paroit bien a son uisage et a son cors que il fust langoureus et malade  et auoit les cuisses merueilleusement amegries et grelles . 
et quant il uint premierement au tombel  l empostume deuant dite estoit einsi pleine de porreture et ouuerte et puant  com il est dit desus  si que il auoit sa cuisse et sa iambe toutes soilliees de la doleur et de l ordure qui en decoroit . 
et nonporquant ele auoit aucune foiz plus geté d ordure que ele ne fesoit adonques . 
mes touteuoies la maladie et cele ordure commencierent des lors si a defaillir et a estre affermee que la dite apostume ne corut puis que par deus iors ou par trois . 
et eu iour de ieusdi prochain apres le dit mecredi que le dit moriset auoit esté gueri  au matin  uint le dit moriset au dit arceuesque et as diz euesques enquesteurs endementieres que il estoient a l examinacion  et leur raconta  touz presenz les notaires  toutes les choses desus dites . 
et uirent les diz inquisiteurs et leur notaires le dit moriset alant par soi sanz potences et sanz autre ayde  et auoit les cuisses merueilleusement grelles et megres . 
et neis eu uint e septime iour du iuing en un iour de uendredi  eu quel ior le dit moriset fu examiné et deposa de ce fet desus dit  uint le dit moriset en la presence des inquisiteurs et de presenz  et uirent les inquisiteurs et leur notaires le lieu de la dite apostume ou il n auoit point de maladie ne de routure  aincois aparoient les traces des plaies qui deuant auoient esté en cele apostume mout lees et mout rouges  si comme c est costume de plaie nouel guerie et affermee . 
et en la semaine deuant la dite feste de penthecoste  le dit moriset fu a paris malade  alant a potences et traiant ses cuisses apres soi megres et grelles ausi comme mortes . 
mes en la semaine apres penthecoste le dit moriset fu sain et alant sus ses piez droit et sanz potences et sanz autre ayde  ausi com un autre sain homme  et disoit que il auoit esté gueri en l eglise mon seigneur saint denis au tombel saint loys . 
de la quele deliurance si soudaine et si hastiue cil se merueilloient mout forment qui en l autre semaine l auoient ueu ainsi malade com il est dit desus . 
loys  du char la royne marguerite  femme iadis du benoiet saint loys  adonques de huit anz  fu trouué par cas d auenture el chastel dit orgelet quinze anz estoient passez eu tens de l inquisicion de cest miracle . 
et gauchier le feure de orgelet le recut et norri et aleua en sa meson par douze ans . 
et un iouencel un pou greigneur que li diz loys l amena a orgelet et le lessa ilecques . 
et premierement le dit loys fu herbebié en la meson aymon . 
et du dit tens que li diz loys uint au dit chastel de orgelet et que il fu ilec trouué  et tant comme cil qui ore est apelé loys demora ilecques  il estoit sort et muet . 
et li cornoit on et buisinoit et crioit d un cor en l oreille  mes riens n en aperceuoit ne n ooit . 
et en ce meemes tens len le poignoit et batoit griement pour ce que len esprouuast se il parleroit  et neporquant il ne disoit mot  aincois faisoit tant seulement signes d omme muet . 
et les enfanz du dit gauchier li getoient les charbons ardanz sus son uentre nu pour esprouuer se il parleroit et se il estoit uraiement muet  et riens ne fesoit pour tout ce fors signes de muet et fors que ieter les charbons de lui . 
de quoi il estoit tenu pour sourt et muet communement  et estoit pour tel tenu en tout le dit chastel . 
et de tout le tens que il fu premierement trouué ilecques et tout le tens que il i demora  il fesoit signes de sourt et de muet  et iusques au tens que il reuint de saint denis en france ou il disoit que il auoit recouuré parole et oie  ne en tout le tens deuant  il ne pot onques estre aperceu de nule persone par aucune maniere ou par aucun signe que il oist nule uoiz ne nul son ne que il parlast . 
et puis ce tens que le dit loys auoit esté auec le dit gauchier fu il sourt et muet auec le conte d aucerre et auecques la contesse  et aucune foiz auecques iehan de sorgy  baillif du dit conte int et en la cuisine du dit conte . 
et auecques tout ce le dit loys endementieres que il estoit auecques le dit gauchier  aincois que il eust les membres gueres fors  soufloit il les foux du dit feure a alumer la forge  et se recorde bien que quant il fu plus fort  que il aidoit au dit feure a un martel d une part  et fesoit autres seruises en la meson d icelui feure qui li estoient mostrez par signes . 
et en apres le dit loys ala auec la dite contesse d aucerre a lyons  et encore estoit il sourt et muet . 
et en ce tens  pour ce que la chambellengue de la dite contesse ne uolt donner une chaucemente au dit loys  le dit loys uint apres le roi  uiuant des aumosnes de la court le roi et des autres nobles persones qui estoient auec lui . 
et einsi il uint iusques a saint denis ou il uit les os du benoiet saint loys estre enseuelis  si com il recorde bien orendroit et puisque il ot entendement  car adonques il ne sauoit que len fesoit . 
ne ne uint pas la pour saint loys ne pour deuocion que il eust uers lui  ne pour ce que il eust esperance en riens du monde d estre ilecques gueri ne deliuré  car il ne connoissoit ne ne sauoit riens de dieu ne de ses sainz . 
mes pour ce que le dit loys  quant il estoit auec le dit gauchier et auecques sa femme et auecques la dite contesse  les auoit ueuz souuent aler au mostier et ilecques proier et estre en deuocion et leuer eus  leur mains iointes au ciel  le dit loys estoit alé a l eglise  non pas por ce que il seust qu estoit eglise ne deuocion  mes por ce que il ueoit les autres en l eglise agenoillier et leuer les mains iointes au ciel et fere teles manieres de choses  il fesoit ausi  non pas pour nule deuocion  aincois le fesoit por ce que il ueoit que les autres le fesoient  ne ne sauoit pas ne ne pensoit que les autres hommes seussent plus que il sauoit . 
et de ce auint que comme le benoiet roi fust enseueli  por ce que il ueoit les autres hommes agenoillier et proier au tombel  ensement il s agenoilloit et ioignoit ses mains sanz ce que il seust que il fesoit  fors pour fere comme les autres  ne ne le fesoit por nule deuocion . 
et nonporquant quant il estoit auecques le dit feure et il fesoit aucune chose maluesement ou contre la uolente de son seigneur  que len li mostroit par signes  et il estoit por ce batu aucune foiz de son seigneur  il se gardoit une autre foiz de fere chose semblable . 
et quant il uint auec le roi a saint denis il fu ilec par trois iors ou par quatre  ne ne sauoit le quel estoit le roi ou les barons ne ne connoissoit plus l un que l autre  fors aucuns uallez a qui il auoit aidié a mener un cheual par le cheuestre sus le chemin  mes il ne sauoit qui il estoit ne dont il estoient . 
et quant il fu einsi a saint denis  il uenoit a l aumosne de l abeie et trouuoit assez a mengier en la uile por dieu . 
et el derrenier iour que il fu adonques a saint denis  deuant cele heure que len a acoustumé a mengier  comme le dit loys fust deuant le dit tombel en l eglise et com il ueist que les autres hommes estoient ilecques a genouz et a mains iointes empres le dit tombel  non pas par aucune deuocion que il eust a ce ne par aucune entencion  fors por ce tant seulement que il ueoit les autres einsi fere  et donques tantost il apercut la noise des hommes et le marcheis de ceus qui aloient et qui se mouoient et le son des cloches  et nonporquant il ne sauoit que tout ce estoit  aincois fu si esbahi et si espoenté que il ne sauoit que il deust fere  et doutoit mout que les genz que il ooit parler ne li corussent sus . 
de quoi en ce meesme iour il se parti de saint denis et ala . 
il aloit la  il entra en un champ et dormi ilecques  et quant il ot dormi il fu plus asseuré et plus hardi  et ne menga en cel iour iusques au soir . 
et quant il fu a paris  il quist sa uie en aumosne  et len li donna assez  et menia et iut ilecques sus les estaus qui sont en uoie commune  et estoit en este . 
et en apres toz iors puis icele heure que il a dit que il auoit oy a saint denis apres le dit tombel  il ooit et aperceuoit les uoiz des bestes et des hommes et les sons des autres choses que len hurtoit ou touchoit l une a l autre  ausi bien com il fet ore . 
mes il n entendoit pas ne ne sauoit iugier que c estoit  que il n auoit onques mes riens oy . 
ne il ne parloit pas  car il ne sauoit parler ne ses paroles former  et nonpourquant des cel tens eust il bien parlé se il fust aucun qui li eust enseignié . 
et apres ce par cele meesmes uoie par la quele il estoit uenu il repera arriere  et reconnut la uoie et les liex . 
et si com il estoit uenu de orgelet a lyons et de lyons a paris  tout ausi repera il de paris a lyons et de lyons a orgelet  tout soit qu il ait entre paris et orgelet trop plus courte uoie la quele il set orendroit bien  et aloit querant aumones comme muet pour ce que il ne sauoit parler  tout soit ce que il oist . 
et gisoit de nuiz seur les estaus des uiles es uoies communes et . 
quant il uint a orgelet  il entra en la meson du dit gauchier son seigneur et leur donna a entendre par les meilleurs signes que il leur sot mostrer que il ooit  et ce ne sot il pas bien desploier ou recorder deuant les inquisiteurs . 
et cil de l ostel du dit gauchier l apercurent a ce que il l apelerent et il se torna uers els  ce que il ne soloit pas fere  comme homme oiant  car au premier il estoit uenu auecques els sourt et muet . 
pour la quele chose il orent de li pite  et le commencierent a enseignier ausi comme les enfanz sont enseigniez de leur premier aage  ou tout ausi comme len enseigneroit les oisiax  et disoient au dit loys   di pain . 
 et il disoit   pain . 
 et si li disoient   di uin . 
 et il disoit   uin . 
 et tot ausi des autres moz que il li enseignoient . 
et en apres  comme le dit loys eust esté en la meson du dit gauchier par aucuns iours  la dite contesse qui estoit el chastel de saint iulien ilecques pres a trois lieues  enuoia querre le dit loys quant ele entendi que il ooit  et il ala a lui . 
et pour ce que il apreist a parler ele le mist en sa cuisine  por ce que il fust auec pluseurs  et commanda que il fust enseignié a parler . 
de quoi cil de la cuisine l enseignierent en nommant li certaines choses chascun iour  et se il ne les seust nommer l endemain  il estoit batu  ausi comme les enfanz sont batus as escoles quant il ne seuent leur lecons . 
et le dit loys puisque il oy et commenca a parler  fu auecques mestre iehan de maynet  iadis baillif de mon seigneur iehan conte d aucerre  et le dit mestre iehan aprist celui loys sa paternostre et s auemaria . 
de quoi le dist bien et entierement  sa paternostre et son auemaria  deuant les inquisiteurs et deuant leur notaires  et toutes choses contenues en sa deposicion  ausi comme feist un autre lai homme . 
et comme le dit loys fust auec la dite contesse et auec le dit mestre iehan  il repera pluseurs foiz a la meson du dit gauchier  et adonques entendi il du dit gauchier et de sa femme et de sa mesniee que il l auoient trouué el dit chastel et en cel aage  de la quele chose il deposa en son dit . 
et comme le dit loys fust enquis et demandé des diz inquisiteurs  qui li mist non loys  il dist que puisque il sot parler il raconta au dit gauchier comment il auoit receu l oie au dit tombel et tout ce qui la li estoit auenu . 
de quoi le dit gauchier li dit   ie uoil que tu soies apelé loys a l enneur de loys le roi de france qui t a deliuré . 
 et comme len demandast au dit loys se il creoit que il eust receu oie et parole par les prieres et par les merites du benoiet saint loys  et il eust respondu  oil   len li demanda apres   pour quoi le crois tu  comme en toi n eust creance adonques ne foi ne deuocion uers lui  fors que tu estoies au tombel uenu par cas d auenture  
 il respondi que il ne set nule autre cause de sa creance fors que tant que il auoit besoing de ce bienfet . 
de quoi il croit que pour sa misericorde le benoiet mon seigneur saint loys proia dieu por lui  et einsi recut l oie  si comme il croit . 
comme perronnele  fille iadis noel de chauueri en la dyocese de paris  nee en paris meemement en rue nueue en la parroisse saint merri  fust de l aage de sept anz ou enuiron  une maladie la prist que len nomme epylentie ou le mal de quoi len chiet . 
et cele maladie est apelee communement le mal saint leu en france . 
et en quelconques lieu que cele maladie prenoit la dite perronnele  ele cheoit  et demenoit ses piez et ses mains et ses autres membres  et trembloit  et escumoit par la bouche  et s escrioit ausi com en muiant . 
et mout souuent la dite maladie la prenoit et par iour et par nuit  aucune foiz cinc fois ou sis  que de iour que de nuit  ne ne pooit auoir repos . 
et la fesoit la dite maladie ausi comme toute fole  foruoiee et toute hors du sens . 
et la dite maladie tint la dite perronnele par quatre anz  et mist len a la dite maladie mout de medecines le premier an  et ala a mout de sainz  et nonporquant riens ne li profita . 
et donques en l an mil deus cens quatre uinz et quatorze  comme len deist que au tombel du benoiet saint estoient fez miracles et les malades i estoient gueriz  la dite perronnele fu enuoiee de sa mere a saint denis . 
et ele uint au dit tombel auec une autre femme et fu herbegiee en la meson sedile la chandeliere . 
mes aincois que ele uenist au tombel en cel an  des le tens que les croiz uont  la dite maladie la contreignoit trop plus fort que ele n auoit fet deuant  ne le premier an ne es autres  et plus souuent la prenoit par iour et par nuit . 
et lors ele fu a saint denis par l espace d un mois ou enuiron . 
et puisque ele fu uenue a saint denis la dite maladie ne la prist que quatre foiz . 
et ce fu la premiere semaine que ele fu a saint denis  la premiere foiz en la premiere nuit que ele fu adonques uenue  en la meson de s ostesse  et les trois autres fiees en la dite eglise delez le tombel desus dit . 
et ysabel  mere de la dite perronnele  prist adonc en soi grant fiance que la dite perronnele deuoit estre guerie au dit tombel de mon seigneur saint loys  et uoa lors que se dieu et le benoiet saint loys geurissoient sa dite fille de la maladie deuant dite  icele ysabel en tout le tens de sa uie ne mengeroit de chars ne en baing n enterroit au iour de mecredi . 
et bien l auoit gardé la dite ysembel iusques au iour de l enqueste de cest miracle . 
et auecques tout ce la dite perronnele  aincois qu ele uenist au dit tombel et entretant comme ele estoit ilecques delez le dit tombel  auoit grant fiance que ele deust estre guerie par les merites du benoiet saint loys  et uoua par la uolente de sa mere que chascun an a son iour et quant sa feste seroit  que ele ieuneroit . 
la quele chose ele fist iusques au iour de l enqueste de cest miracle . 
et quant la premiere semaine fu passee que ele uint au dit tombel  la dite maladie ne la prist onques puis  la quele creoit que ele fu pour ce guerie . 
et apres ce ele s en reuint a leur meson a paris . 
et quant ele uint a paris  ele dist que ele estoit pleinement guerie de la dite maladie de par dieu et de par le benoiet saint loys  et estoit liee et ioieuse  et reuint en son bon sens  et li fesoient ses uoisins mout grant ioie  ne puis la dite maladie ne la prist  aincois a toz iors esté puis saine . 
et ont creu pluseurs que la dite perronnele fu guerie de la dite maladie par les merites du benoiet saint loys  si comme cil a qui len le demanda ont dit par leur seremenz . 
en l an de l incarnacion nostre seigneur  un qui estoit apelé guillot de cauz de la dyocese de roen  de l aage de dis e huit anz ou enuiron  estoit si malade que il aloit toz iors a potences souz ses esseles  ne autrement il ne pooit aler . 
et sembloit que il eust le dos rompu  et auoit les cuisses trop megres et grelles  et s apuioit seur aucun de ses costez quant il se seoit  ne soustenir ne se pooit seur ses piez . 
et sembloit quant il aloit a potences que ses cuisses fussent liees a un autre cors  non pas coniointes naturelment  si legierement estoient eles demenees ca et la . 
le dit guillot fu herbegié a paris en la meson herbert l englois en la parroisse saint gerues par trois anz ou enuiron  fors quant il gesoit malade en la meson dieu de fieure  si que il ne peust pas adonques aler par la uile pourchacier des aumosnes a sostenir sa uie . 
et ysabel  chamberiere et sergant de la meson du dit herbert par les trois anz deuant diz  fesoit le lit ou le dit guillot gisoit et le deschaucoit ses piez  pour dieu tant seulement  et li aidoit a despoillier soi et a entrer en son lit au soir  et au matin ele l aidoit a uestir et a issir du lit . 
car autrement il se pooit a poine aidier ou a grant force . 
mes par deus anz deuant ou enuiron il estoit herbegié en la meson nicole le champanois  et sembloit que le dit guillot fust froissié sus l eschine du dos desus les reins  et auoit ilecques aucune foiz ausi comme une grosse apostume et enflee qui coroit en ordure  et aucune foiz cele plaie estoit afermee ou raclose et ne coroit pas . 
mes touteuoies i auoit il enfleure et chaleur  et ilec et es autres parties de son cors  et croissoient les os du dit guillot ausi comme s il fussent froiez ensemble et ne fussent ensemble liez el dit lieu  et sembloit quant len i touchoit ou quant len i boutoit son doit  que il eust defaute en l os ilecques ou en aucune partie de l os de l eschine . 
car len ne sentoit ilecques point de durece  aincois i sentoit len une molete ausi comme en pure char sanz os . 
et le dit guillot se confessa pluseurs foiz a mon seigneur raou dit barbot  prestre beneficié en l eglise saint de paris . 
et quant il se metoit delez lui  il metoit au premier une main a terre et se sostenoit en l autre coste a la potence  puis metoit l autre main a terre  et lors se getoit a terre sus l un de ses costez . 
et einsi se gesoit  ne ne ueoit len pas que il se peust seoir . 
et quant il uouloit metre son chaperon en son chief  il ne pooit se il ne s apuiast a une paroi  car il ne se pooit sostenir sus ses piez . 
et sembloit bien en regart et en port non puissant  langoreus et enferme  et que il ne peust durer longuement  et paroit que il deust morir chascun iour . 
et disoit guillot que il auoit goute es hanches . 
et estoit sa maladie si grant que le dit nicole le champanois dist que il ne la uodroit auoir pour tout le roiaume de france s i n en deust estre gueri . 
car il estoit si malade que se la meson ou il estoit ardist  il n en issist pas sanz potences  si comme disoit le quint tesmoing  en aioustant auecques que il ne uodroit auoir pleine l eglise de saint denis de bon or et il eust la maladie que le dit guillot auoit adonques . 
et comme le dit guillot eust langui par lonc tens et que len deist communement par paris que a saint denis au tombel saint loys fussent fez miracles et les malades fussent au dit tombel gueriz  il ala au dit tombel . 
et com il eust acoustumé a aler chascun iour par la rue a potences et estre en la meson du dit herbert  il fu sept iors ou enuiron que il ne uint pas a la meson du dit herbert . 
et adonc le dit nicole le champanois  tesmoing secont  quant il oy que le dit guillot estoit alé a saint denis as uertuz qui estoient ilecques fetes par le benoiet saint loys  il dist que se il uenoit deliuré et gueri  il creroit uraiement ses miracles . 
et fu le dit guillot delez le dit tombel ausi comme par huit iors  la ou il fu gueri . 
et quant les huit iours furent trespassez le dit guillot repera a la meson du dit herbert  uenant par la rue droit sus ses piez sanz potences et sanz aucune autre ayde  et disoit que il uenoit du tombel du benoiet saint loys ou il estoit pleinement gueri . 
et cil qui einsi le uirent aler et estre gueri de cele maladie se merueillierent mout . 
et apres ces choses  il fu a paris par huit iours ou enuiron gueri et sain  alant franchement et despeechieement par soi sus ses piez sanz potences et sanz baston et sanz autre ayde  ausi com un autre sain homme  liez et ioieus . 
et quant le dit guillot se parti de paris  il dist que il uoloit aler en son pais  et aloit droit seur ses piez sanz potences et sanz baston et sanz autre ayde . 
iehan de la haie en la forest de lyons du diocese de roen  de l aage de dis e huit anz ou enuiron  par quinze iours deuant la feste mon seigneur saint iehan en l an nostre seigneur el mois de iuing  se parti de son pais tout sain  uenant uers paris pour gaaignier . 
et einsi com il fu entre pontaise et la uile de saint denis eu iour de lundi deuant la feste saint barnabe  il li fu auis que il fust auironné d un estourbeillon  de quoi il chei a terre . 
et comme il eust esté une piece afebloié  si com il li estoit auis  il se leua  et mout afebloiez ala par soi  apuié d un baston que il auoit en ses mains  tant comme len porroit trere d un arc a deus foiz ou a trois . 
et donques comme cil qui ne pooit aler il chei a terre . 
et quant il ot geu une piece a terre ne ne se pooit leuer  les homme qui uenoient de pontaise a la foire de lendit l aidierent a leuer . 
et com il ot un pou alé et il l orent conforté  il ne pot plus aler  aincois chei  por quoi il li aidierent a redrecier et le sostindrent par les braz et le menerent par une espace de uoie . 
mes quant il leur ennuia  il le lessierent gesant a terre . 
et autres qui uenoient qui en orent pitie le leuerent de terre et le menerent ensement sostenant par les braz iusques au chief de la uile de saint denis  et com il l orent ilecques lessié  il ne se pot sostenir  aincois chei . 
et autres qui ilecques uindrent l escharnissoient et disoient que il estoit yure . 
et si  comme il dist as inquisiteurs  il n auoit beu de uin par un an deuant  ne onques mes riens n auoit de la maladie deuant dite  aincois auoit esté sain et hetié . 
et en apres com il se fust un petit reposé  il apela deus hommes qui l aidierent a leuer  et einsi petit et petit il ala uenant par la uile  mes souent se reposa sus les sieges qui sont deuant les huis  et einsi il uint iusques a l eglise de saint denis . 
et com il fust la uenu et il n eust point d argent pour louer son lit  il iut cele nuit deuant l eglise . 
et au matin deus hommes li aidierent et le porterent au tombel du benoiet saint loys  car il ne se pooit aidier des braz ne des iambes  et tenoit les mains si closes que il ne les pooit ouurir  si que quant il ot acheté une chandele a la porte de l eglise a offrir au tombel  il ne pot ouurir la main por la chandele receuoir  aincois l aficha la chandeliere en son poing  et les pelerins et les autres bons hommes qui uenoient a l eglise li donnerent de leur aumones de quoi il fist acheter du pain  et les femmes qui la furent li firent  li trenchierent le pain et li mistrent en la bouche et le pessoient  car il ne se pooit aidier des mains . 
et com il eust ilecques esté tout ce iour  cil qui garde l eglise le fist porter hors  et iut la hors de l eglise si com il auoit fet la nuit deuant a descouuert  et ausi fist il la tierce nuit . 
et le iour de mardi deuant la dite feste fu porté le dit iehennet par hommes et mis delez le dit tombel  et ensement arriere porté hors de l eglise  et apres ce chascun iour einsi iusques a trois semaines ou enuiron . 
et le dit iehennet el dit tens ne se pooit aidier des bras ne des mains ne des piez ne des cuisses  ne pestre ne se pooit ne ses mains metre a sa bouche  et tenoit ses mains ploiees et closes  que il ne les pooit ouurir . 
de quoi les malades qui apres lui estoient et les autres genz le pessoient et li metoient les morsiax en la bouche  et les membres de lui estoient si desliez et si non puissanz  c est a sauoir ses braz  ses cuisses  ses piez et ses iambes  eu tens desus dit  que il ne s en pooit en nule maniere aidier ne trere les a soi ne estendre ne soi torner de l un coste seur l autre . 
et quant len le portoit  les diz membres estoient si demenez deca et dela comme se il ne fussent pas naturelment ensemble liez ou conioinz au cors . 
et se une charete deust monter sus lui  il ne peust retrere ses cuisses uers lui . 
et quant les hommes qui le portoient et raportoient le metoient seur leur espaules  il crioit et se dolosoit quant len l estreignoit en aucun lieu . 
et comme le dit iehanet eust esté en si grant maladie par trois semaines et plus  et uisitant chascun dit tombel  et fust a un iour de samedi delez le dit tombel  il commenca ses mains a estendre et senti que il fu gueri de cele maladie de la quele il ne pooit les mains ouurir  et li fu auis que greigneur aleiance li uenist par tout son cors . 
mes quant il essaia se il se porroit leuer seur ses piez  il ne se pot leuer en nule maniere  mes il se dreca a genouz delez le dit tombel  et fu en cel assouagement iusques au ior du mecredi adonques ensiuant . 
et en ce ior de mecredi il se senti plus alegié  et fu delez le dit tombel et prist les aniax ilecques pendanz et se dreca petit et petit et s aerst as aniax  et puis se dreca en piez  et li fu auis quant il se drecoit que ses os s entrehurtassent en ses membres desus diz  et nonporquant il n i senti nule doleur . 
et des icele heure il commenca a aler par l eglise par soi sanz baston et sanz autre ayde  et des donques il ala ensement par soi iusques au tens de l inquisicion de cest miracle  et ot par la uile l usage d aler sus ses piez  de ses cuisses  de ses braz et de ses mains  ausi comme un autre homme sain . 
et quant le dit iehennet estoit deuant les inquisiteurs et il deposoit sus ce  il le firent leuer et aler par soi et clorre ses mains et ses braz ouurir  la quele chose il fesoit bien  ausi com un autre homme sain . 
en l an nostre seigneur en la feste de mon seigneur saint denis  comme giefrein  fiuz de agnes  femme iehan de clamart  né de paris  habitant et demourant en la parroisse saint merri  adonques de l aage de quatre anz ou enuiron  eust mengié au disner de cel iour auecques sa dite mere et auecques l autre mesniee sain et hetié  il issi apres mengier de la meson pour soi iouer si comme les enfanz font par costume . 
mes d autre part de la rue en la quele sa mere demoroit adonques estoit ouuert le celier perronnele de pontoise  el quel celier il auoit pluseurs tonniax pleins de moust  et estoit si grant la force et l asprece de l odeur du moust que la dite perronnele ne pooit auoir de un tonniau de uin uiez que ele auoit en ce celier . 
car ele ne sa chamberiere n osoit entrer el celier deuant dit ne estre ilecques tant que ele eust tret un pot de ce uiez uin  pour la quele chose il li couuenoit en cel tens acheter uin en estrange celier . 
et en ce meesme iour  apres mengier  la dite perronnele  qui fu deuant son celier  cria   harou  
ueez ci un enfant mort en mon celier  
 et adonques la dite perronnele descendi el dit celier et prist l enfant entre ses braz et le uolt aporter amont  mes a bien pou que ele ne chei des degrez pour la force de l odeur du moust qui estoit es tonniax qui respiroient et separoient les mouz . 
et comme ele fust descendue el celier  ele trouua que l enfant auoit uomi mout de humeurs . 
et aucuns hommes acoururent au cri apres cele perronnele  et un d iceus  c est a sauoir guillaume le peletier  prist l enfant des mains de la dite perronnele et aporta le dit enfant en la meson de la dite agnes . 
et la dite agnes ne le connoissoit ne receuoir ne le uoloit . 
et apres ce ele regarda sa robe et uit que c estoit la robe son fiuz . 
et pour ce que ele ne ueoit son fiuz ailleurs  si le regarda plus certainement et le reconnut . 
et le dit enfant gisoit estendu a terre ausi comme mort  et estoit noir et let et roide et tout froit si comme mort  ne ne se mouuoit ne nul de ses membres  ne ne le ueoit on respirer . 
ne n estoient en lui nus signes de uie  et auoit les oilz ouuerz et tornez el chief comme mort . 
et cil le ueoient et le touchoient qui la furent adonques  et disoient que il creoient que il estoit uraiement mort  et disoient que se il auoient tex uint fiuz  que il le donroient pour un uif  et disoient tuit cil qui la furent que il estoit mort  et disoient a sa mere que ele le feist enseuelir . 
et la dite mere  dolente et uergondeuse de tele mort de son fiuz atendi encore ne ne le uolt pas fere enseuelir  aincois le uolt garder iusques a l endemain . 
et maguerite la regratiere qui fu dolente de cel enfant  que ele auoit norri  le prist et dist que ele ne l enseueliroit mie adonques  car s aucun i metoit la main ele le mordroit a ses denz . 
et einsi il ne fu mie enseueli . 
et aucuns hommes qui estoient ilecques pendirent le dit enfant par les piez pour ce que il ueissent se il geteroit riens par la bouche . 
mes il ne geta riens fors  par quoi il crurent encore plus fort que il fust mort  et disoient que il fust enseueli . 
et por ce que il peust miex estre aperceu se il estoit mort ou uif  len fist un grant feu  et fu cel enfant despoillié de sa robe  et le chauferent au feu et le froterent a ce feu longuement . 
mes onques por ce n i porent aperceuoir nul signe de uie . 
et quant il fu nuit la dite agnes et la dite marguerite sa norrice mistrent cel enfant eu lit et le garderent ilecques  mes il estoit froit et roide ausi comme au premier  ne onques ne s apercurent que il respirast en nule maniere . 
et quant la dite agnes  mere du dit enfant  se remembra que ele auoit oi grant piece deuant que le benoiet saint loys  iadis roi de france  fesoit uertuz et miracles pour ceus qui en leur besoing l apeloient  ele ot esperance en ce benoiet saint loys et uoa et dist ces paroles   mon seigneur saint loys  ami dieu  i ai oy dire que uos fetes uertuz et miracles granz . 
rendez moi cest enfant uif  si que ie uoie uie en lui  et demain au matin ie uos enuoierai pour lui offrende  une chandele de sa longueur . 
 et einsi ele i uoua l enfant  et pour celui meemes enfant rauoir et pour ce que il ne li fust reprouué que il fust mort de tel mort ainsi soudaine  et ensement que il ne li couenist fere penitence commune pour la negligence de la garde celui meeme son fiuz . 
et la dite marguerite  norrice du dit enfant  uoua celui especiaument au dit saint loys et dist einsi que se le dit benoiet saint loys le deliuroit du dit peril  ele porteroit le dit enfant a son tombel nus piez et en langes . 
et quant ce uint au matin  la mere d icelui enfant enuoia giefroi de montlignier  crieeur de uins  au tombel deuant dit a toute la chandele que ele auoit promise  et le dit giefroi emprist tantost la uoie et au plus tost que il pot il uint a saint denis  et prist un baston es uignes que il cuida qui fust de la longueur a l enfant ou plus grant un pie . 
et quant il uint a saint denis il acheta une chandele de la longueur del dit baston pour deus deniers que la dite agnes li auoit baillié pour acheter la chandele . 
et quant il l ot achetee il ala au dit tombel et l i ficha toute alumee et atacha au dit tombel  et pria celui qui estoit lors garde de l eglise que il la lessast ilecques toute ardoir  et puis il repera a paris . 
et comme le dit giefroi fust eu retour  si com il pot estre cuidié  entre la chapele et paris  la mere du dit enfant et sa norrice apercurent que aucun pou de uie estoit en l enfant  car il sospira mout souef  et eles rendirent graces au benoiet saint loys . 
et com eles eussent einsi esté une piece  ensement il souspira de rechief . 
et encore com eles eussent einsi esté une piece  ensement il sospira de rechief . 
et encor com eles fussent einsi une piece  ensement il sospira de rechief . 
de quoi eles furent certaines que l enfant uiuoit . 
et adonc le dit message entra en la meson de la dite agnes  et pooit estre entour l eure de prime . 
adonc dist la dite agnes a celui meesme message que il auoit fet bon pelerignage  car le dit enfant uiuoit et auoit souspiré . 
mes en tout ce iour iusques a uespres la mere du dit enfant ne la norrice n apercurent onques que il meust main ne pie  ne ne menga le dit enfant iusques a l endemain . 
et petit et petit apres ce l enfant assouaga et gueri  einsi que il fu dedenz la quinzaine du tout restabli a sa premiere sante  fors que aincois que il encoreust le dit peril il auoit les oilz droiz et biax  et apres il les a toz iours eu louches et tors . 
et quant le dit enfant fu restabli a sante  la dite perronnele li demanda que il estoit alé fere en son celier quant il chei ilecques . 
et il respondi que einsi com il se iooit a sa pelote  ele chei el celier . 
de quoi quant il descendoit el celier por ce que il eust sa pelote  il chei ilecques . 
et apres ces choses  le dit giefrein fu sain et hetié iusques au tens de l inquisicion de cest miracle . 
et agnes la buschiere quant ele uit premierement le dit enfant einsi gueri  ele dist dedenz soi que il deuroit estre bon homme et que il estoit resuscité . 
et la dite mere du dit giefrein uint deuant les inquisiteurs  les notaires presenz de ces inquisiteurs  qui le dit giefrein sain et hetié . 
mes nonporquant il est mout pale et louches et borgne des deus oilz . 
en l an nostre seigneur mil eu mois de iugnet  raou le cauetier  de trente anz et de plus  nez de en la dyocese de lisuiees  demorant a paris par seze anz en la parroisse saint merri  fu blecié deuant noel en cel an el destre pie uers le gros doit . 
et com il eust einsi esté une piece de tens  la dite maladie fu ouuerte a une alesne et geta mout d ordure . 
et comme une aumone fust fete deuant noel dehors paris a l ourme gautier et le dit raou fust la alé  il fu blecié pour la grant pie destre  et fu einsi malade par dis mois et plus  et nonporquant il aloit encore par soi et sanz potences et gaaignoit en fesant son mestier . 
et apres ce la maladie crut et monta a la cuisse et au destre genoil et auecques ce sus le genoil . 
et estoient ces membres deuenuz rouges et enflez  et des lors il ne pot aler sanz potences  et encore a grant poine  ne ne pot fere son mestier  aincois le couuint mendier . 
et lors un pertuis naturelment sus le genoill du dit raou . 
et en apres ausi autres pertuis en la cuisse et souz le genoil naturelment  en la partie derriere de la cuisse et dedenz et dehors  si que il en y auoit huit qui mout de pueur et d ordure getoient . 
et estoit li uns de ces pertuis si le et si parfont que il i peust entrer un oef de geline ou une noiz grosse . 
et les autres estoient si lez et si parfonz que le petit doit d un homme i peust estre mis iusques a la premiere iointe . 
et se doutoient aucuns que les os de la iointe ne deussent pourrir et issir par les diz pertuis por la pueur et por l ordure que cele cuisse getoit par les diz pertuis . 
et le dit raou fu trois foiz a saint eloi en pelerignage a noion por sa deliurance  une foiz par soi aincois que il alast a potences  et deus foiz a potences a mout tres grant force et a tres grant trauail  si que il n aloit que deus lieues le iour ou enuiron . 
et quist mout de medicines et les mist a la dite maladie . 
et nonporquant les medecines ne les pelerignages ne li proufitierent riens a ce que il fu gueri de la dite maladie . 
ne neis ainsi les medecines ne les pelerignages desus diz ne li profitierent que  se aucuns des diz pertuis aclosist  que l autre ne nasquist tantost  en tele maniere que por ce il n estoit deliurez ne ne sentoit nul assouagement . 
ainsi que les genz qui orent pitie de lui li distrent que il alast au tombel du benoiet saint loys la ou miracles estoient fez et les malades i estoient gueriz  et que il se confessast aincois de ses pechiez . 
et le dit raou se confessa de ses pechiez au prestre de saint merri . 
et apres le dit raou emprist la uoie en la foire de lendit passee nouelement ot huit anz  c est a sauoir en l an de nostre seigneur mil  de uenir a potences au tombel desus dit . 
et comme le dit raou fust uenu a saint denis  il ala au dit tombel et fu ilecques par nuef iors  et offroit chascun ior une chandele au dit tombel et apeloit le benoiet saint loys tout au miex que il pooit et sauoit  que il li rendist sante . 
nonpourquant il aloit a son hostel a heure de disner mengier  et puis reperoit au dit tombel et estoit ilecques iusques apres uespres . 
et quant le dit raou uint au dit tombel les diz pertuis getoient ordure et pueur . 
mes des ce tens que il fu uenu au dit tombel il li commenca a estre miex de sa maladie  et com il fu au dit tombel enuiron les nuef iors  il amenda si de iour en ior plus que les diz pertuis cesserent de geter ordure et se commencierent a raclorre . 
et ot une crostelete sus le greigneur pertuis qui estoit si parfont quant il uint au tombel que une noiz peust entrer en celui pertuis . 
et autres trois estoient si lez et si parfonz que le petit doit du dit raou i peust entrer iusques a la premiere iointe  les quels mendres pertuis furent tout a plein afermez dedenz nuef iours . 
mes sus le greigneur pertuis encore la crostelete desus dite . 
mes nonporquant ele ne mist puis riens hors ne ne geta ordure . 
et dedenz les nuef iors le dit raou ala par l eglise de saint denis par soi sanz potences et sanz baston et sanz autre ayde  et lessa ses potences delez le dit tombel . 
et quant les nuef iours deuant diz furent passez le dit raou repera a paris sanz potences et sanz baston et sanz autre ayde  gueri tout a plein  et fist son mestier et ses autres besoignes ausi com un autre homme sain . 
et la crostelete qui estoit remese sus le greigneur des pertuis ne geta riens d ordure puisque il fu uenu a paris  aincois secha et chei  et remest ilec une trace de plaie raclose  nete et bele  ausi com es autres pertuis . 
les inquisiteurs du dit miracle et leur notaires uirent le dit raou gueri et sain de la dite maladie  alant par soi sanz baston et sanz autre ayde  franchement et despeechieement ausi com un autre homme sain  et auecques ce il uirent son pie destre et la cuisse et le genoil et neis sus le genoil  et uirent dis traces de plaies racloses ou enuiron des deuant diz pertuis  les unes petites et les autres granz  afermees tout a plain . 
en l an de l incarnacion mil cinquante et cinc  suer clemence de sens  conuerse de l abeie du lis delez meleun de l ordre de cystiax en la dyocese de sens  auoit une maladie entre l ueil et le nez qui estoit apelee goute flestre  et auoit ilec un pertuis ou il peust entrer un festu . 
et couroient de ce pertuis humeurs aual la ioe ausi comme lermes  et de la ioe sus la quele les dites humeurs decoroient estoit luisant mout durement . 
et quant la dite clemence espreignoit a son doit delez le lieu d icele maladie  il en sailloit assez ordure de loing de ce pertuis  et ce fesoit ele souuent . 
et en apres par une espace de tens une uessie li leua souz l ueil senestre apres le nez  et auoit une noirte en la char d une part et d autre de cele uessie  et einsi fu ele par huit iours ou enuiron un pou enflee . 
en apres la dite uessie fu aouuerte naturelment et commenca ia a metre hors humeurs espesses a maniere de boe . 
et por ce que len li dist d aucuns beurages et d aucunes medecines que il li profiteroient  ele fist ces beurages et ces medecines et riens ne li profitierent  aincois remest le pertuis  par le quel les humeurs cleres a maniere de lermes issoient souuent a grant quantite quant ele preignoit le lieu delez la maladie a son doit  la quele chose il couuenoit que fust fete troiz foiz ou quatre le iour puisque les humeurs estoient ilecques assemblees . 
et la dite clemence mostra la dite maladie a pierres de la broces  cyrurgien uergelete petite en ce pertuis et trouua ilecques trois tendanz a ce pertuis par diuerses parties  et ce meesme senti la dite clemence et apercut . 
et li diz meemes cyrurgiens quant il apercut que c estoit maladie ne mie curable par nature et par mestrie et par medecine  il li dist que ele ne seroit curee fors que par miracle . 
et la dite clemence ne fist puis nules medecines a la dite maladie  fors que par le conseil du dit pierres ele mist soz son menton . 
car il entendoit que ces choses atresissent les humeurs du lieu de cele maladie plus bas . 
por la quele chose la dite clemence ot si grant doleur que ele ne pot dormir de trois nuiz et de trois iours  et nonpourquant riens ne ualut tout ce a la dite maladie . 
de quoi ele n i mist onques puis nule chose ne rien ne fist a la cure de la dite maladie . 
et la dite clemence auoit aucune foiz cel oil enflé et trouble  et fu en tele maniere malade par uint anz et plus . 
et par cele maladie len ueoit et disoit len en la dite abeie que la dite clemence estoit son droit sens et parloit legieres choses  et tout por cele maladie . 
et por ce estoit soilliee de la dite maladie et por la boe qui issoit d icele  aales  qui donc estoit abeesse du lieu  et les sereurs ne uoloient que ele touchast les uessiax ne la uiande qui dedenz estoit mise . 
et la dite clemence prioit mout souuent la dite abeesse et les sereurs que eles l enuoiassent a saint denis au tombel du benoiet saint loys  car ele afermoit que ele auoit esperance que ilecques ele seroit guerie de la maladie deuant dite . 
car ele disoit que ele auoit oy une uoiz endementieres que ele ueilloit en son lit  qui li disoit ces paroles   se tu ne uas a saint denis au tombel du roy loys  tu ne seras ia guerie . 
 or auint eu tens de l auent nostre seigneur mil que la dite maladie crut et monteplia tant que une enfleure fu ilecques nee sous le destre euil apres le nez  et a ces oilz  ausi au destre com au senestre  estoit auenue si grant doleur a la dite clemence pour la dite enfle qui estoit creue d une part et d autre que ele ne pooit neis ueoir . 
et adonques la dite clemence pria cele qui seruoit la dite abeesse que ele li aportast un escrinet la ou les heres et les deceplines du benoiet saint loys estoient secreement gardees . 
et quant la dite clemence ot ces choses et ele les tenist seur soi par pluseurs iours  une nuit du dit auent nostre seigneur  comme la dite clemence fust en son lit et ueillast  si com il li estoit auis certainement  elle oi une uoiz qui li dist   ie te di eu non de nostre et du roi saint loys que tu faces tant que tu uoises a saint denis se tu uels estre guerie de tes oilz  ou se ce non  tu les perdras . 
 et adonc auoit la dite clemence le dit escrin apres son chief . 
et des donc pria la dite clemence la dite abeesse de la dite abeie  et fist prier  que ele l enuoiast a saint denis  et entendoit la dite clemence uenir au tombel du benoiet saint loys qui ilecques est  et auoit esperance d estre guerie ilecques de la maladie de ses oilz du tout en tout . 
mes la dite abeesse delaia aucun pou de li enuoier la et de donner li congie de uenir la  por la legierete de la teste de la dite clemence et pour les fantasies que ele disoit a la foiz . 
et nonporquant ele enchauca tant en la fin que la dite abeesse soufri que ele l enuoia auecques suer ermengart a saint denis au tombel desus dit . 
et comme il furent la uenues et entrees en l eglise de saint denis a un matin  la dite ermengart dist a cele meesmes clemence ces paroles   saurés uous aler au tombel du benoiet saint loys  
 et la dite clemence respondi   oil . 
 et la dite uint einsi au tombel . 
et com ele ot ilecques esté une piece en oroison  ele proia le moine qui ilecques s estoit que il descouurist le tombel du benoiet saint loys  et le moine li mostra tot en apert . 
et comme ele l eust ueu et eust ilec esté une piece en grant deuocion  aincois uraiement que la dite clemence se partist de l eglise  ele se senti du tout alegiee de la dite maladie et du tout en tout deliuree . 
car le dit pertuis ne geta onques puis point d ordure ne d umeur  aincois fu du tout raclos  si com il apparoit eu tens de l inquisicion de cest miracle  fors que une petite trace du pertuis apparoit plus el tens que ele fu guerie que ele ne fesoit el tens de l inquision de cest miracle . 
et les inquisiteurs de cest miracle et leur notaires uirent clemence deuant dite eu iour que ele deposa de ce du tout guerie  et n auoit ilecques nul point de mal . 
et en cel meemes iour que eles estoient uenues  comme la dite ermengart et la dite clemence s en reuenissent  la dite ermengart dist a cele meesme clemence   pour quoi n auez uous proié le benoiet saint loys que il uos deliurast de la maladie de uostre oeil  
 et la dite clemence respondi   uos ne sauez pas touz les biens que mon seigneur le roi  le benoiet saint loys  m a fet et fet encore . 
 et adonques la dite clemence se torna uers la dite ermeniart et li dist   regardez ore se ie sui bien guerie de ma maladie . 
 et la dite ermengart la regarda et li dist   il m est auis que uos aiez biax oilz . 
 et la dite clemence li dist   encor les aurai ge plus biax . 
 et la dite ermengart li respondi   a grant miracle le tendroie se uos estiez guerie . 
 et quant la dite clemence fu retornee a l abeie du lis  onques puis nule chose de mal ne senti par l de la maladie desus dite  aincos fu du tout guerie et curee de cele maladie par miracle simplement  et non pas par nature ne par aucune autre reson . 
et en ce iour que la dite ermengart et la dite clemence furent reuenues a l abeie du lis  la dite clemence fu ueue puis toz iors guerie et saine de la dite maladie  et estoit el tens de l inquision de cest miracle  ne n auoit nul pertuis ilecques  aincois auoit bel oeil  ne n estoit de riens troble  ne nules humeurs n en decouroient ausi com eles soloient . 
et disoit la dite clemence a la dite ermeniart   pour quoi ne fetes uos cest biau miracle estre manifeste que diex et le benoiet saint loys a fet en ma persone  
car ie sui guerie de ma maladie . 
 et les tesmoinz demandez de cest miracle respondirent que il creoient que la dite clemence fust guerie de la maladie deuant dite par les merites du benoiet saint loys que il creoient saint . 
et est a sauoir que en la dite abeie du lis sont les haires que saint loys portoit endementieres que il uiuoit  une fete a maniere de gardecors  longue iusques desouz la ceinture  et l autre fete a maniere de ceintures trois ou quatre  des queles les unes sont lees a maniere de la paume d une main et les autres a maniere de la lese de trois dois ou de quatre . 
et auecques ce ilec sont une cheainetes de fer donc il se disciplinoit . 
mes la maniere comment la dite abeie ot ces choses n est pas ci racontee . 
ce uintecinquisme miracle est d un homme qui se moquoit des miracles saint loys  et une maladie le prist eu genoil et en la iambe si que il ne pot aler a sa meson  mes aprec ce il fu gueri au tombel saint loys . 
en l an nostre seigneur mil yy yy sexante et quinze entour la feste saint denis  hue de norenthonne du dyocele de lincole  pareeur de cuirs qui demoroit en la uile saint denis et y auoit demoré par trente anz  se moquoit de ceus qui oroient au tombel saint loys et disoit que d engleterre auoit esté meilleur homme que le benoiet saint loys  et se moquoit de ceus qui par deuocion besoient le dit tombel . 
et si comme cil meesmes hue fust une foiz en l eglise de saint denis  il prist et geta a terre deus chandeles qui estoient apuiees au tombel deuant dit  en despit de celui meesmes benoiet saint loys  por ce que cil de la uile de saint denis qui ilecques estoient escharnissoient le dit hue et le roi d engleterre desus dit . 
et seur ce eremborc sa femme le reprenoit  mes en nule maniere il ne s en chastioit . 
et apres ce  comme le dit auec autres hommes de l eglise et fust alé iusques a la hale qui est enmi la place deuant l eglise de saint denis  tantost et soudainement il fu si empeechié eu genoil et en la iambe que il ne pot auant aler  pour la quele chose iehan de gonnesse  corduennier  porta celui meesme hue sus ses espaules en sa meson . 
et adonques cil qui estoient ilecques li [IK uerb fehlt disoienté   tu fesoies du benoiet saint loys . 
 lors sembloit que l os de la iambe du dit hue fust desloué et trauersé par derriere si que il ne se pooit en nule maniere mouoir . 
il se fist trere la a sauoir se ele reuendroit en son lieu  mes riens ne li ualut . 
le dit hue fu en grant langueur et en grant doleur tout ce iour et la nuit ensiuant . 
et comme le dit hue languissoit einsi en son lit  la dite erembourc sa femme li dit que il se uoast au dit benoiet saint loys que il auoit coroucié et moquié et que il apelast s ayde et se feist porter a son tombel . 
et le dit hue se uoa au benoiet saint loys et se fist porter a son tombel par iehan de gonnesse . 
et comme le dit hue eust en cele nuit tant de doleur que il ne peust mouoir la dite iambe  ne sa femme ne gesoit auecques lui adonques en un meesmes lit  et quant il oy soner au matin et il reuint ce que il auoit escharni le benoiet saint loys  il se repenti mout . 
et donques en soi meesmes il fist ueu en proiant le benoiet saint loys deuotement que il le guerisist et que il li pardonnast ce que il l auoit moquié  et il se feroit porter a son tombel et offerroit ilecques une chandele de la longueur de sa iambe . 
et lors se fist il porter au dit tombel par iehan de gonesse . 
et quant il fu la  il le pie sain tant seulement et s apuia au tombel et offri sa chandele . 
et pria par grant deuocion le dit benoiet saint loys que il li pardonast et que il le deliurast . 
et quant il fu einsi en oroison  en cele heure il se senti plus alegié eu genoil deuant dit soudainement et en la iambe qui estoit merueilleusement enflee  et s agenoilla delez le dit tombel du genoil malade et fu ilecques einsi tant com un homme peust estre alé tant de uoie comme len treroit un arc a deus foiz ou enuiron . 
et quant ce fu fet il se leua et sus ses piez et dist que il se sentoit pleinement gueri . 
et besa le tombel  ce que il n auoit onques a nul tens fet . 
et quant toute la doleur fu ostee et chaciee du genoil et de la iambe deuant dis  il se parti de l eglise et s en ala a sa meson . 
et des donques iusques au tens de l inquisicion de cest miracle le dit hue fu sain et hetié es diz membres  ne puis il ne se senti de la dite maladie fors quant il coroit forment  et adonques auoit il ilecques une pointure . 
mes quant il aloit communement son pas  il ne se blecoit de riens ne ne sentoit nul mal es membres deuant diz . 
et les tesmoinz de cest miracle creoient que li diz hues ait esté gueri de la deuant dite maladie par les merites du benoiet saint loys . 
-27 ce uintesisieme et uinteseptieme miracle sont des deus enfanz du dit hue qui estoient malades de fieures  qui furent gueriz au tombel saint loys . 
apres ces choses  lonc tens estoit ia passé deuant ceste inquisicion  com en un iour du mois d aoust guillot et lieiart  filz du dit hue et de la dite erembourc  eussent mengié tripes de buef  un pou apres en ce meesme iour et en cele meesme heure une fort fieure prist les diz enfanz et les tint par lonc tens chascun iour . 
en apres la dite fieure fu tiercainne et puis quartaine  et furent en tel estat du mois d aoust deuant dit iusques apres la pasque enuiron la feste d ascension nostre seigneur . 
et a une meesme heure la dite fieure prenoit les deus enfanz et a une meesme heure les delessoit . 
et leur pere les uoua a mout de sainz et furent menez a mout d eglises  et riens ne li ualut . 
et les uoua a saint tiebaut en aucois et enuoia un homme pour eus a cel lieu  et riens ne leur proufita . 
et les mena auec tout ce a l eglise de saint tiebaut es uignes apres leigni  et ensement ce ne leur ualut rien . 
et en apres  quant le dit hue se remembra que il auoit esté gueri au tombel du benoiet saint loys  il dist que il les menroit au dit tombel  et les uoua au benoiet saint loys . 
et a un matin deuant prime le dit hue mena ses diz fiuz au dit tombel atot chandeles  et furent iusques a tierce au dit tombel  quar apres prime et deuant tierce auoit acoustumé deuant dite les deus fiuz . 
de quoi quant il uirent que la dite fieure ne les tormentoit pas et que il auoient eschapé l eure en la quele cele fieure les soloit prendre  il distrent que il creoient estre gueriz . 
et lors il s en alerent a leur meson  si gueriz et si sainz de la dite fieure que onques puis n en ourent aces . 
cest uintehuitieme miracle est d un foretier qui se bleca en la cheuille du pie et clocha  qui fu gueri au tombel saint loys . 
comme richart dit laban de lerni du dyocese de soissons  de cinquante ans et de plus  fust pieca forestier le roi en la forest de roen  enuiron la feste de la purification en l an nostre seigneur mil yy yy yy et yy  et il chacoit aucuns qui emportoient bois de la forest  et com il saillist un fosse  il se bleca griement en la cheuillete du pie destre et entour cel lieu  et se dolut des donques toz iours en cel lieu  ia fust ce que il se dolust plus une foiz que autre  si que li diz richars clocha par trois anz ou par quatre  et portoit un baston eu dit tens en sa main pour miex soustenir soi . 
et les autres forestiers metoient sus au dit richart que il se feignoit . 
et li diz richars s escusoit en iurant par seremenz acoustumez que ce n estoit pas uoir que il se feinsist . 
et pour ce que il esprouuassent tele chose  il li ostoient son baston et le getoient en loing . 
mes il aloit a assez grant angoisse sanz baston  si comme len pooit ueoir par dehors . 
et por ce li diz richars uisita les eglises de mout de sainz  mes onques pour ce ne pot estre gueri . 
et par desus tout ce  com il eust uisité l eglise nostre dame de bouloigne sus la mer pour ce  et ne fust de nule chose assouagié quant il reuint a sa meson  quant sa femme le uit en cel meesmes estat  ele li dist en plorant que mout de uertuz estoient fetes au tombel saint loys et que il deust la uenir  mesque il confessast auant ses pechiez que il uenist la . 
de quoi li diz richars se confessa bien de ses pechiez a son prestre paroissial et mout diligaument . 
lors emprist il le uoiage et uint a saint denis en l an nostre seigneur mil yy yy quatre uinz et deus un iour de samedi eu quint iour de setembre  et ala tantost au tombel du benoiet saint loys et acheta en la dite eglise un uout de cire a la semblance d une cuisse et le mist sus le tombel deuant dit  en fesant ilecques oroisons et en proiant le benoiet saint loys que il li uosist rendre sante  et auecques ce li diz richars plouroit delez le dit tombel et estoit a genouz . 
et com il eust ilecques esté un bien petit  tant comme un metroit a aler une lieue  quant il se uolt leuer  il se senti alegié eu dit lieu . 
et einsi com il se fu leué en piez  il feri de cel pie malade a terre et se fist mout durement lie  et aloit tout droit sanz baston et sanz autre ayde . 
et comme il ferist ainsi du pie a la terre  il ne li nut rien ne ne senti pour ce nul mal . 
de quoi quant il se senti du tout gueri  il plora ilecques de ioie . 
et lors il rendi graces au benoiet saint loys et repera a sa meson sain et hetié . 
et en apres li diz richars ala bien et longuement et droit sanz baston et sanz autre ayde . 
et uint einsi deuant les inquisiteurs et deuant leur notaires auecques geruaise et guillaume de uillers  tesmoinz de cest miracle  a un iour de mecredi le nouieme iour de setembre . 
ce uintenouieme miracle si est d un prestre a qui il leua une enfle eu uisage de froidure  qui fu gueri par la deuocion que il ot a saint loys . 
en l an nostre entour la feste saint iehan baptiste  comme garmont cure de l eglise de baailli en la dyocese de chartres  prestre de cinquante huit ans et de plus  eust cheuauchié un iour de sa meson a paris ou il a quatre lieues  et com il eust uestu pou de robes et tenues por ce que il creoit que il feist chaut en cel iour  il cheuauchast il ot froit pour le uent qui sus lui uint . 
ensement eu tierz iour ou eu quart  com il cheuauchast de sa meson a poissi ou len conte deus lieues  atout pou de uesteures  il ot froit en cele meesme maniere . 
et el ior de lundi adonques prochainement ensiuant comme li diz garmonz se leuast de son lit au matin  il auoit la face si grosse et si enflee que ele estoit de chascune partie ausi haute comme son nez . 
et la dite enfleure tele comme ele est desus dite li tint la face einsi pourprise par quatre iors  si que ele ne crut ne n apetica  si que c estoit horrible chose de lui ueoir . 
ne ilecques n auoit rogeur  ne ne s en doloit  qui le greuast  ne ne s en compleignoit point que il en sentist mal  et le dit prestre auoit acoustumé de celebrer la messe chascun iour  et onques por ce ne lessa que il ne chantast la messe chascun iour . 
et quant il uint au iour de uendredi ensiuant  le dit prestre chanta la messe . 
et en ce meesme iour comme cel meesme prestre celebrast  aucunes femmes uindrent ilecques qui estoient uenues en pelerignage por ueoir aucunes reliques de saint souplice et autres qui sont ileques . 
et couint que li diz prestres mostrast as dites femmes celes meemes reliques et eles le ueissent en son uisage  de quoi il fu mout uergondeus . 
et quant les dites femmes se furent d ilec parties apres ce que la messe fu dite  le dit prestre s ala seoir sus un siege qui est ilecques delez l autel  et ia soit ce que il eust pris la dite maladie en grant patience puis le tens que ele li uint et en eust rendu graces a dieu  en disant a soi meemes que puisque il plesoit a dieu que einsi fust  que ce ne pooit estre fors pour son bien que il eust cele maladie  nonpourquant adonques einsi com il se seoit delez l autel apres la messe  il li uint en son memoire le benoiet saint loys et la bonne uie de lui et les oeures que il fesoit endementieresque il uiuoit  et il creoit  si com il auoit oy dire  que nostre sires tout puissant fesoit miracles pour le benoiet saint loys . 
et lors dist il dedenz soi ces moz    mon seigneur saint loys  se uos estes en l estat de quoi len croit que uous pouez prier dieu et se ce que len dit de uous est uoir  comme ie uos aie mout amé en uostre uie et ce n est pas honeste chose ne bele que li serganz du roi des rois soit seurpris de si grant laidure comme i ai en mon uisage  proiez li que il m en deliure . 
 et ces paroles dites  tantost il s endormi tout en seant . 
et quant il ot dormi tantque len peust auoir dit une foiz sa paternostre  si com il fu auis au dit garmont  ou moins  einsi com il s esueilla il se trouua du tout gueri pleinnement et curé de la dite enfleure de chascune partie de son uisage  autresi comme se il n i eust onques riens eu de mal et sanz ce que en son uisage demorast trace de cele enfleure ne autre chose que li neust . 
et en tout le tens que la maladie deuant dite le tenoit il ne mist ilecques nule medecine pour sa deliurance  aincois disoit que puisque il plesoit a nostre seigneur que il fust en tel estat  que il li plesoit bien . 
ne il ne fist charmes pour la dite maladie ne ne procura que il fussent fez pour sa deliurance  aincois dit pour certain li diz prestres que il creoit que par le seul apel du benoiet saint loys que il fist et par la deuocion que il ot en lui  il fu einsi soudainement gueri com il est dit desus et des donques gueri . 
et la messe chantee si com il est dit desus  comme le dit garmon eust esté un pou de tens en la dite eglise  il reuint a sa meson et dist a iehan son clerc et a ysabel  qui ilecques estoient  que il estoit gueri . 
de quoi les diz serganz quant il le regarderent  le uirent einsi du tout en tout deliuré de la dite enfle  si que il ne paroit que il eust ilecques eu aucune chose de mal ou d enfleure  de quoi il furent adonques forment merueilliez . 
et comme il li demandassent comment il auoit esté gueri  il leur raconta si com il est desus dit comment il auoit proié le benoiet saint loys et les autres choses qui sont dites desus en la deposicion du dit garmont . 
et lors li distrent li diz iehanz et la dite ysabel que il deuoit bien uisiter le tombel du benoiet saint loys qui einsi l auoit deliuré . 
et tantost apres li diz garmonz emprist la uoie auecques iehan son clerc et uint a saint denis et uisita le dit tombel . 
ce trentieme miracle est d une fille dieu qui fu tant menee d une fieure que ele perdi son memoire  et ele fu guerie au tombel saint loys . 
iaqueline de saint germain des prez  de quarante ans ou ilecques enuiron  suer de la meson des filles dieu de paris  en cel este deuant la feste de la trinite eu tens de l inquisicion de cest miracle en l an mil yy yy yy yy yy fu malade et tremblant de fieures tiercaines par pluseurs semaines . 
et estoit assouagiee la dite iaqueline de la dite maladie deuant le uendredi prochain dit deuant la feste de la trinite . 
et en cel iour de uendredi une forsenerie prist a la dite iaqueline si que ele fu hors de son memoire et de son sens  et en cel iour de uendredi la dite iaqueline ledengoit les autres suers de la dite meson qui estoient empres li et les apeloit ribaudes et foles femmes et leur disoit mout d autres reproches et de uilanies  les queles les dites suers ne uodrent pas toutes aus inquisiteurs pour uergoigne  et getoit apres les dites suers les sieges et les quenoilles . 
et en ce meemes iour la dite iaqueline ledenioit la benoiete uirge marie et la maudisoit et son fiuz ensement  et de cele meemes dame ele disoit mout de choses ledes et mout de reproches  et crachoit encontre li . 
et comme en cel meesmes iour de uendredi iehan de groolai  prestre et aministreeur de cele meesmes meson  et heruieu  chapelain de cele meson meemes  fussent la uenuz ueoir la dite iaqueline  ele dist a celui prestre    ne uoilliez pas metre uoz mains seur moi  car ie ne uoil pas que main de prestre m atouche . 
 et disoit plus    alez  si aourez uostre dieu que les iuys crucefierent  
ie ne le pas aourer  ainz aourer le deable a qui ie serf  qui est mon dieu et que i ai auecques moi a qui ie sui donnee en cors et en ame et qui me garde  
 et disoit encore mout d autres choses semblables  et neis uers la croiz crachoit ele . 
et quant len getoit l iaue benoiete sus li  ele crioit plus que deuant et disoit uilennie et fesoit iniure a ceus qui l arousoient de l iaue benoiete . 
et quant len getoit desus autre yaue  ele ne disoit rien . 
mes quant len getoit l iaue benoiete sus li  ele crioit   uos me metez hors de mon sens  
 et pour ce les autres sereurs disoient que ele estoit demoniaque et estoit trauailliee durement du deable . 
et la dite iaqueline dist que ele creoit que maling esperit l eust prise et sesie eu tens desus dit quant ele fesoit et disoit les dites choses si desordenees et si laides . 
car neis eu uendredi deuant dit la dite iaqueline se uolt geter en une chambre coie  quant aucunes des sereurs qui ce apercurent la pristrent qu ele ne se getast pas en la dite chambre coie  et la dite iaqueline les prenoit por eschaper d eles et se uoloit la geter . 
mes touteuoies les dites suers la ramenerent en l enfermerie . 
et comme eles l eussent ilecques ramenee  ele se uolt estrangler a son cueurechief . 
et eu iour de samedi ensieuant la dite iaqueline se uolt geter en un puis qui est en l encloistre . 
mes les suers qui estoient ilecques pres qui la uirent que ele auoit ia un pie sus l eur du puis  la firent cheoir empres le puis et la ramenerent a l enfermerie et la lierent en un lit de fust seur cordes si que ele ne se pooit mouoir . 
et adonques quant ele fu liee  ele disoit pires choses que les premieres et crachoit encontre les dites suers . 
et en apres  en celui meesmes iour de samedi entour nonne  aueline de gonnesse  une des sereurs de la dite meson  dist a cele iaqueline ces moz    recordez uos  suer iaqueline  du benoiet saint loys nostre pere  qui uos et moi et les autres trest hors de pechie . 
 et la dite iaqueline dist tantost ces paroles    loys est loys . 
 et lors ces paroles dites  ele reuint en son propos si com il plot a nostre seigneur  et dist adonques    saint loys qui me tresistes hors de pechie  rendez moi mon memoire et mon sens . 
 et des icele heure ele se senti si alegiee tot maintenant que ele ne senti puis fieure  ainz reuint en son memoire et a touz ses sens  si com ele auoit esté deuant . 
et fu apres einsi toz iors en bon memoire iusques au iour que ele deposa deuant les inquisiteurs . 
et les dites suers qui estoient adonques empres li ploroient et disoient les oroisons que eles sauoient . 
et pluseurs des suers se uouerent adonques  et la dite iaqueline se uoua ensement  que ele uisiteroit le tombel du benoiet saint loys nus piez et en langes  se il la deliuroit  sanz parler en la uoie . 
et apres ce eles paierent et acomplirent leur ueu . 
et en cel iour meemes les suers la deslierent et li aporterent la croiz et li recorderent les reproches que ele auoit dit du crucefiz et les autres choses  et il sembloit que ele fust mout contrite . 
et ele mout corouciee et pleine de grant contricion prist la croiz et l embraca et la besa par grant deuocion . 
et des cele heure iusques au tens de l inquisicion de cest miracle la dite iaqueline fu guerie et saine toz iours et hetiee et sage et discrete  ausi com ele auoit onques esté a nul tens deuant  ne puis ne dist nules ledes paroles ne ne fist nules choses desordenees . 
et eu dit iour de samedi se uesti la dite iaqueline de ses robes et uint a l eglise et fu as uespres  et fist toutes autres choses ausi com une autre femme hetiee et saine et de toutes les enfermetez desus dites du tout en tout guerie  si comme les inquisiteurs la uirent deuant quant ele deposoit son dit  et leur notaires la uirent ensement . 
et la dite iaqueline auoit esté en la dite meson iusques au dit iour de uendredi bonne femme et sage et honeste et religieuse  et pour tele estoit ele tenue deuant cele maladie et encore est ele tenue pour tele . 
mes la dite iaqueline auoit trop son cors greué et detrait de ueilles  de ieunes et de porter la haire . 
cest trenteunieme miracle est d une pucele de dis anz qui fu hors de son sens par trois ans et plus  mes par les merites saint loys ele fu guerie a son tombel . 
dis ans feurent passez eu tens que l inquisicion de cest miracle fu fete en l an nostre seigneur mil yy yy quatre uinz et deus que comme un iour de dyemenche entre pasques et penthecouste  ponce  fille guiart de froitmantel delez reins  de dis anz ou enuiron  reperast auec les autres puceles de la uile des chans  ele uit un drapel petit ensanglanté par tout et mol de nouiau sanc  et le prist . 
et comme ses compaignes li deissent  les puceletes qui auecques li estoient  que ele le lessast et ietast en uoie  ele dist    non ferai  ainz le porterai a l ostel . 
 car ele disoit que c estoit le sanc nostre seigneur ihesu crist . 
et quant la mere le uit en sa main  ele la blama et li dist que ele le getast . 
mes la dite ponce respondi que ele ne le geteroit pas et que c estoit le sanc nostre seigneur ihesu crist . 
et disoit encore la dite ponce que ele le porteroit a l eglise . 
mes sa mere la tint adonques si que ele ne l i porta pas en ce iour . 
et en apres la dite ponce porta le dit drapel ou le linceul en un iour de cele semaine a l eglise et le mist el cymentiere . 
et des cel iour la dite ponce fu si afolee et hors de son sens que ele ne parloit pas a droit  ainz disoit paroles uaines et sanz proufit qui n auoient point d entendement . 
ele rompoit sa robe  ele feroit sa mere et disoit que ele n estoit pas fille de son pere et de sa mere  ainz estoit fille de roi . 
et quant sa mere estoit hors de la meson et ele remanoit en la meson  ele fermoit les huis et adonques ele depecoit les uessiaus et trebuchoit les bans et les huches que ele pooit mouuoir  ele les getoit a terre et fesoit en la meson touz les max que ele i pooit fere . 
ele aloit a l eglise et disoit que ele estoit gentil femme et que ele pooit bien seoir entre les prestres et chanter . 
et prenoit aucune foiz les chandeles qui estoient offertes en l eglise et les esteignoit et getoit a terre . 
et quant ele pooit eschaper ele aloit par les chans et par les uiles uoisines et prochaines et ne sauoit ou ele aloit . 
mes el tens que il fesoit grant chaut ele estoit plus greuee de cele maladie . 
et aucune foiz son pere la lia . 
et iusques au tens deuant dit la dite ponce auoit esté saine et discrete come pucelete de son tens et bien ordenee . 
et la dite ponce fu en tel estat et einsi forsenee par trois ans et plus . 
et li diz guiars son pere mena la dite ponce a saint nichaise et a mout de sainz  mes neent ne li proufita . 
et apres ces choses  com il ot oy dire que mout de miracles estoient fez au tombel saint loys  li diz guiarz son pere dist qu il l auoit mout amé en sa uie . 
il mist adonques sare sa femme et la dite ponce en une charete et uindrent a saint denis  et auoit grant esperance que sa fille fust ilecques guerie . 
et quant il furent a saint denis li peres et la mere menerent la dite ponce au tombel du benoiet saint loys einsi malade et hors du sens com ele ot onques esté par deuant . 
et lors firent ilecques par grant deuocion li peres et la mere leur prieres et offrirent pour la deliurance de la dite ponce . 
et pour ce que il estoient mout embesoigniez en celui meesmes iour  il empristrent la uoie a reuenir a leur propre lieu  et puisque la dite ponce fu en l eglise de saint denis  ele dist a son pere et a sa mere que il n estoient pas ne son pere ne sa mere . 
et en cel meesme iour que il orent empris la uoie a retourner  la dite ponce se senti alegiee et que il li estoit miex et plus pesiblement que il n estoit endementieresque ele uenoit . 
et fu einsi que en cele semaine ele fu du tout deliure . 
et fu puis touz iours saine et hetiee et discrete en paroles et en fez et ordeneresse de soi et en bon estat  ne puis ele ne senti nule chose de la dite maladie  ainz fu apres si deuote que ele ne menga puis de char au iour de mecredi  et ieuna au uendredi  et es iours de samedi ele ne menga que pain et yaue  et aloit a l eglise souent  ne ne uolt oir parole de mari prendre . 
endementieresque le benoiet saint loys uiuoit  li diz guiars l amoit mout et fesoit oroisons especiaus chascun iour pour lui que dieu le defendist de mal . 
or auint apres que com li diz guiarz fust encore el pechie de grant couuoitise  si que quant il entroit en son champ  il li sembloit petit  et sa meson petite  et ses autres choses petites  pour le grant desirrier que il auoit d estre riche  adonques il proia le benoiet saint loys que il ostast de lui ce malues desirrier  et lors cel desir se departi de lui si que li diz guiarz ne fist ne ne s entremist de tex couoitises . 
ce trentedeusieme miracle est d une qui estoit si boisteuse de maladie que ele ne pooit aler fors a potences  qui fu guerie au tombel saint loys . 
en l an nostre seigneur mil yy yy yy yy et yy eu mois de setembre ot dis anz passez et plus que une enfermete prist hodierne  une femme de uileteigneuse de quarante anz  et estoit boiteuse de sa natiuite  mere renout des plastrieres  si que ele ne se pooit soustenir seur ses piez se ele ne s apuiast a paroi ou a banc ou a autre chose ou alast en trainant soi par terre aus mains ou as piez . 
et en tel estat ele fu par deus anz ou enuiron . 
et deuant cel tens la dite hodierne auoit esté saine femme et hetie  et aloit a paris et reuenoit et ailleurs par soi sanz baston et sanz ayde  et fesoit ses autres besoignes ausi comme une autre saine femme  et nonpourquant ele clochoit de nature . 
et la dite hodierne ne mendioit pas ne ne feignoit la dite maladie  et disoit que ele estoit malade es reins et eu dos . 
et apres ce lonc tens  c est a sauoir huit ans passez el tens de ceste inquisicion  comme la dite hodierne eust oy que miracles estoient fez au tombel du benoiet saint loys  entre pasques et penthecouste en l an desus dit ele se fist porter a saint denis en une charete . 
et estoit empres le tombel du benoiet saint loys entre les autres malades . 
et comme ele fust delez le dit tombel  ele disoit a ceus qui la connoissoient qui l aloient ueoir que ele se sentoit bien alegiee et que ele seroit ilecques par nuef iours  car ele auoit bonne esperance d estre guerie . 
et comme la dite hodierne eust esté ilecques par nuef iours  la dite hodierne fu du tout en tout guerie de la dite maladie et uint a sa meson  et aloit sanz baston et sanz autre ayde . 
mes nonpourquant ele clochoit ausi comme ele fesoit aincoisqu ele eust esté malade . 
et disoit que ele auoit esté guerie et deliuree au tombel saint loys . 
et la dite hodierne uesqui apres ce par deus ans  et tant com ele uesqui  ele aloit par soi sanz baston et sanz autre ayde a l eglise et a la uile de saint denis  et fesoit ses autres besoignes ausi com une autre femme saine  einsi com ele auoit acoustumé a fere aincoisque ele fust malade  car ele aloit apres a saine et aportoit de l iaue et des autres choses sus sa teste  et aucune foiz ele aloit au baston pour ce que ele estoit uielle femme . 
mes nonpourquant ele aloit droit  si comme les femmes boisteuses uont . 
et disoit len communement en la uile de saint denis et en pluseurs autres lieus que la dite hodierne fu guerie de la dite enfermete par les merites du benoiet saint loys . 
ce trentetroisieme miracle parle d une homme a qui une maladie prist el genoil  qui fu gueri au tombel saint loys . 
en l an nostre seigneur mil deus cenz yy yy et deus apres la pasque furent huit ans passez que une maladie prist a robert du puis  qui estoit mort el tens de ceste inquisicion  de la uile de grooley  en sa destre iambe  la quele il auoit enflee en la partie de derriere plus que en cele deuant  desouz le genoil  et auecques ce desus le genoil . 
et la char de celui estoit bloie en ces lieus et perse et dure et chaude  et les ners de celui genoil estoient roides et durs si que il ne pooit par soi aler ne sostenir soi sus cele iambe ne la iambe estendre . 
ne il n auoit ilecques nul pertuis ne ropture  et fu en tel estat par sis semaines ou par sept . 
et aucune foiz por ce que il ueist les genz il se fesoit porter deuant l uis de sa meson  et ne pooit issir de sa meson par soi ne aler a ses necessitez  se len ne li aidast et portast de la partie ou cele maladie estoit . 
ne ne pouoit cele cuisse mener de lieu a autre se geneuieue sa femme ne li aidast et meist ou portast de lieu a autre . 
et comme un cyrurgien qui auoit non mestre iehan de saint brice eust fet mout d emplastres et de medecines a la dite maladie qui riens ne li ualurent  aincois croissoit touz iours la dite maladie  pour la quele chose les amis du dit robert se doutoient que il n eust perdu la iambe  et comme li diz robers oist que miracles estoient fez au tombel du benoiet saint loys  il se uoua au benoiet saint loys et promist que il uendroit en sa personne a celui meesme tombel et seroit perpetuelment homme de saint loys . 
et tantost apres le dit robert emprist la uoie de uenir a saint loys a son tombel  et auoit un baston en lieu de potence a quoi il s apuioit . 
et auecques ce le pere du dit robert et sa femme et mabile sa suer li aidoient . 
mes il ne li pooient tant aidier que il ne fust greué que il ne pooit aler auant . 
de quoi il fist proier henri de groley que il li prestast sa cherete  et il ne la pot adonques auoir  car les cheuax aroient . 
et il ne la uolt pas atendre  aincois dist que il iroit au miex que il porroit . 
et donques il dona congie a son pere pour ce que il estoit uiel homme  et a geneuieue sa femme por ce que ele estoit enceinte  et retint auecques soi mabile sa suer . 
et einsi petit et petit  en reposant soi souuent  a mout grant poine  a l ayde d un fort baston en lieu de potence en la destre partie  et en metant souuent sa main sus mabile sa suer  il paruint a saint denis enuiron nonne passee  ia soit ce que il n ait que une lieue en grolay iusques a saint denis et que il eust mout matin empris la uoie . 
et en apres le dit robert fu delez le dit tombel et gesoit ilecques entre les malades . 
et com il fust einsi delez le dit tombel et cil qui uenoient ueoir le dit robert li demandassent comment il li estoit  il respondi que il li estoit miex et plus soef et que il auoit esperance que il seroit tost gueri . 
et quant le nouieme iour aprocha et marguerite  cousine du dit robert  fust ensement ilecques apres le dit tombel pour la guerison de sa fille  et ele demandast au dit robert comment il li estoit  il respondi   bien   et que il estoit gueri . 
et lors  uoiant icele marguerite  il estendoit et treoit a soi sa iambe  la quele il ne pooit aincois estendre ne trere a soi quant il estoit delez le dit tombel . 
et en l autre iour cele meesmes marguerite uit le dit robert soi esdrecant et leuant sus les piez  nonpourquant il s apuioit au treilliez de fer qui est ilecques . 
et el nouieme iour le dit robert dist que il estoit gueri  et delessa son baston que il auoit aporté et issi de l eglise sanz baston et sanz autre ayde  et aloit bien et fermement ensemble auecques geneuieue  et s en repera a grolay . 
et aucuns de ses amis quant il oyrent que il estoit gueri et que il s en reuenoit  uindrent encontre lui iusques a une uile qui est apelee grammont et le trouerent ainsi uenant et li firent grant feste et grant ioie . 
et en ce meesme ior que il reuint  puisque il fu en sa meson  il aloit auant et arriere droit par soi sanz baston et sanz autre ayde . 
et eu iour ensiuant a matin  por ce que la foire du lendit estoit adonques  li diz robert et geneuieue sa femme uindrent de grolay a la deuant dite foire  la ou il a pres de deus lieues  pour acheter leur choses necessaires au dit robert . 
adonques ensement en ce meemes ior il uint et ala bien et fermement sanz baston et sanz autre ayde . 
et adonques  apres ces choses  li diz robert ala as chans et as uignes a cueillir et a soier ses blez et fist ses autres besoignes . 
et en ce meesme an apres uendenges li diz robert et guillot du puis son frere uindrent a nostre dame de boloigne sus la mer  et reuindrent par saint eloi de noion  et aloient forment comme cheuaus . 
et apres ce par l espace de quatre anz li diz robert emprist sa uoie et ala a saint iaque  et en reuenant il fu mort en la uoie . 
et len dist communement en la uile de grolay que li diz robert auoit esté gueri par miracle et par les merites du benoiet saint loys deuant dit . 
et soit ce que il fust apelé par son droit non robert du puis  nonporquant les genz l apeloient robert le bon pour sa bonte . 
ce trentequatreisme miracle est d une fille dieu a qui une maladie prist en braz senestre et en la iambe et en la cuisse  qui fu guerie au tombel saint loys . 
en l an nostre seigneur mil deus cens sexante et yy apres la pasque une grief maladie prist marguerite de la magdaleine de paris  suer de la meson des filles dieu  tele que son braz senestre  le quel ele auoit acoustumé auoir sain et hetié et lonc ausi comme l autre  fu si contret que quant ele l estendoit tant comme ele pooit  il n auenoit a toute la main senestre fors iusques a la main du destre braz . 
et auecques ce le pie  la iambe et la cuisse senestre furent si retrez que ele ne pooit metre fors les dois du pie senestre a terre quant ele aloit . 
de quoi ele aloit a grant peine et a grant douleur et a grant angoisse  et auoit un baston en sa main de quoi ele s aidoit  le quel ele n auoit pas acoustumé a porter . 
ne ne se pooit chaucier ne uestir ne fere ses autres choses . 
et la dite marguerite fu en tel estat par demi an ou enuiron . 
mes la dite marguerite aincoisque la dite l eust prise s aydoit bien de ses membres . 
car ele fesoit bourses de soie de oeure sarrazinoise  et aloit bien et auenamment et legierement  et tout fust ele naturelment boisteuse de la partie senestre  ele metoit tout le pie senestre a terre en alant . 
et la dite marguerite mist emplastres et autres medecines a la dite maladie  les queles choses ne li profitierent onques . 
et comme la dite marguerite eust oy que miracles estoient fez au tombel du benoiet saint loys  ele ot fiance en la saintee d icelui  le quel ele auoit conneu endementieresque il uiuoit . 
lors ele uint a grant paine a l autel de la dite meson et se uoua au benoiet saint loys et li proia par grant fiance que il li restablist sa sante en ses membres  et ele uisiteroit son tombel a quelque force et a quelque angoisse que ele le deust fere . 
et el iour de samedi prochain ensiuant deuant la feste saint denis  la quele fu en cel an en un iour de lundi  ele emprist la uoie auecques une femme qui auoit non auice  et uint a saint denis a grant painne . 
ne ele ne metoit du pie senestre fors les doiz a terre . 
et auoit un baston en ses mains donc ele s aidoit au miex que ele pooit . 
et ia soit ce que ele eust emprise la uoie el dit iour de samedi bien matin de la meson deuant dite  la grant messe fu aincois chantee en l eglise de saint denis  que len chante enuiron midi  que eles fussent la uenues . 
et comme eles fussent la  la dite marguerite se mist estendue sus la sepouture du benoiet saint loys  car encore il n auoit pas image roial desus  si com il a ore . 
et fu ilecques einsi estendue par tant de tens que len peust auoir dit une messe . 
et comme elle eust ilecques esté en grant deuocion et en oroison ausi com enmi cel tens  ele senti ses reins et ses hanches defroissier  et senti adonques doleur en ses membres . 
mes tantost apres ele se senti alegiee et deliuree de cele contraiture et du bras et de la iambe et de la cuisse senestres . 
et lors ele se leua du dit tombel et reprist le baston que ele portoit  et adonques riens de sa deliurance a la dite auice sa compaignie . 
et lors eles issirent de l eglise de saint denis et uodrent aler a saint legier a une eglise qui est hors de la uile de saint denis . 
et quant eles aloient la  eles entrerent en une meson de une femme qui estoit leur conneue et mengierent ilecques et burent . 
et donques a primes dist la dite marguerite a la dite auice que ele estoit guerie pleinnement au dit tombel  et li mostra chascun de ses braz et comment le senestre estoit ausi lonc comme le destre et com ele ioignoit ensemble les deus mains  les braz estenduz . 
et auecques ce ele li moustra comme ele metoit a terre tout son pie senestre et que ele en aloit bien  ausi comme ele auoit acoustumé a fere aincoisque ele fust malade . 
et quant eles orent mengié eles alerent a saint legier  et en ce meesmes iour eles reuindrent a saint denis et iurent en cele nuit en la meson dieu de saint denis . 
et portoit encore la dite marguerite son baston  mes ele peust bien aler sanz baston se ele uousist . 
et eu iour de dyemenche ensiuant eles reperierent a paris a leur meson  et portoit encore la dite marguerite son baston  et nonpourquant ele ne fesoit pas par besoing . 
et puisque la dite marguerite reuint adonques  en auant ele ne porta baston  aincois ala bien et despechieement  et s ayda du bras et fist ses besoignes ausi com ele auoit fait autre foiz aincoisque ele fust malade . 
ne puis ele ne fu greuee de la maladie desus dite . 
et el tens de l inquisicion de cest miracle furent disehuit anz passez que la dite marguerite fu receue en la dite meson pucele et uirge  si comme len creoit . 
et estoit la dite marguerite bonne femme et religieuse . 
et mostra la dite marguerite aus inquisiteurs deuant leur notaires ses braz  les quex ele auoit pareus  et esdrecoit le senestre et et abessoit ca et la a sa uolente  et s en aidoit tres bien  et tout fust ele boiteuse  ele aloit bien et sanz baston et metoit tout son pie a terre . 
et dient tuit li tesmoing que la dite marguerite fu guerie de la maladie deuant dite par les merites du benoiet saint loys . 
ce trentecincquieme miracle parle d une uielle femme qui fu paraletique de la partie destre de li  qui fu guerie au tombel saint loys . 
auice de berneuile de la dyocese de constances  dite la potenciere  qui demoroit a paris en la parroisse  de sexante ans et plus  fu en tele maniere malade par trois ans et plus que ele perdi l usage de son pie destre et de la iambe ne ne se pooit en nule maniere soustenir desus . 
et ensement ele perdi l usage du braz et de la destre main si que ele ne s en pooit aidier ne metre cele main a son chief ne a sa bouche . 
ne ne pooit estendre cel bras a ses piez ne ne se pooit chaucier ne despoillier de cele main  et aloit a potences souz ses esseles et aucune foiz en soi trainant as mains et as naches et en rampant par terre de lieu a autre . 
et pour ce que en l eglise de saint iehan en greue len descent d une part par aucuns degrez  icele auice uenoit a cele meemes eglise souuent quant le pueple estoit ilecques assemblé pour requerre des aumones  et quant ele uenoit a ces meemes degrez  ele getoit ses potences en l eglise  car ele ne pooit descendre as potences  et en tornant soi par ces degrez et en aydant soi a la main senestre de ce que ele pooit et en rampant et en trainant  ele descendoit en l eglise  et portoit un pot pendu a son col ou len metoit ce que len li donnoit pour aumone . 
et icele auice tenoit de sa partie sa potence en estraignant icele mout feblement et au miex que ele pooit  et aucune foiz ele estoit liee a une cordele au braz  et aloit a tres grant poine . 
et estoit perdue en ces diz membres . 
et sembloit bien langoureuse et malade uraiement  car les ners de la dite iambe estoient contrez . 
et en tel estat fu la dite auice par trois anz et plus . 
et aincoisque la dite maladie preist a la dite auice ele auoit esté saine femme . 
et comme les os du benoiet saint en cest pais et len dist communement a paris que miracles estoient fez au tombel d icelui meemes benoiet saint loys  icele meesmes auice ot grant fiance que ele fust ilecques guerie par les merites du benoiet saint loys . 
ele emprist la uoie de uenir au tombel a potences en celui tens que la foire du lendit siet . 
et ele uint a grant poine hors de paris iusques a saint ladre a potences . 
et comme fust ilecques et ne peust auant aler  aincois estoit moult lassee  ele proia lors un charetier que il l aportast pour dieu iusques a saint denis la ou il aloit . 
mes il ne uolt pas ce fere sanz loier  pour la quele chose la dite auice li donna trois deniers qui li auoient esté donnez pour dieu  et lors le charetier desus dit l amena a saint denis . 
et quant ele fu la a si grant poinne comme il est desus dit  ele ala au tombel . 
mes les gardes du tombel et les autres qui ilecques estoient li disoient que ele uenoit pour neent la pour ce que ele estoit trop uielle  por quoi ele ne pourroit estre guerie . 
et touteuoies cele qui creoit et auoit esperance d estre guerie uenoit touz les iours au tombel et se seoit delez  et au soir quant len donnoit as malades congie  ele issoit de l eglise et se gesoit apres la porte de l eglise en la place . 
et au matin ele reuenoit a ausi grief poine com ele souloit . 
et einsi fu la dite auice et demoura apres le dit tombel par deus iours ou par trois . 
et lors ele se commenca a douloir es membres desus diz malades griement . 
de quoi com ele se compleinsist pour ce et gemisist  un qui auoit non dominque et un autre homme qui gardoient le tombel et les malades que il ne fussent pressez des seuruenanz la reconfortoient et disoient que ele soufrist en pes sa doleur et que ele seroit deliure par l otroi nostre seigneur . 
et ele sentoit . 
car il li estoit auis que ele estendist miex de iour en iour et la iambe et le braz desus diz . 
et quant le sisieme iour fu uenu puisque ele fu uenue au tombel  comme ele fu uenue bien matin au tombel et eust ilecques esté aucune espace de tens  ele se douloit encore plus fort es diz membres  et ploroit . 
et cil qui gardoit le tombel l aprocha plus au tombel si que ele atouchoit le tombel du pie et de la iambe malades . 
et des donques ele senti tout en apert que les ners de la iambe  du pie et du bras  qui auoient esté contrez par le dit tens  estoient estenduz et amoliez  si que enuiron l eure de nonne de cel iour la dite auice estendi la iambe et le braz  ce que ele n auoit fet de trois ans . 
et comme ele uousist esprouer se ele se pourroit soustenir sus le pie et sus la iambe  ele se leua apres le tombel et se soustint bien sus le pie et sus la iambe et mist le pie a terre tot a plein . 
de quoi ele fu mout liee pour si grant benefice  et lors ele geta ses potences sus le tombel . 
et quant ele se fu leuee un petitet apres le tombel toute droite  mout de genz s assemblerent ilecques pour ueoir le miracle . 
et cele s assist derechief empres le tombel iusques apres uespres . 
et quant len ot donné congie as malades uers le soir  ele issi de l eglise et lessa ses potences sus le tombel  et lors ele issi par soi de l eglise sanz baston et sanz autre ayde droite seur ses piez . 
nonpourquant ele aloit feblement pour la longue maladie que ele auoit eue  et iut cele nuit deuant la porte si comme ele auoit fet deuant . 
et le matin du iour ensiuant ele reuint au dit tombel par soi sanz aucune ayde et fu ilecques tout le iour ensement rendant graces a dieu et au benoiet saint loys  et einsi fist ele continuelment iusques atant que nuef iours furent acompliz du iour que ele uint premierement au tombel . 
et en apres ele reuint a paris et ala droite sus ses piez par soi sanz baston et sanz potences et sanz autre ayde . 
et disoit len communement en l eglise de saint iehan deuant dite et ailleurs que ele auoit esté guerie au dit tombel de la dite maladie par les merites d icelui meemes benoiet saint loys . 
mes aincoisque ele uenist einsi guerie  ele auoit esté par quinze iours malade ou enuiron et aloit a potences  et des lors en apres iusques a l inquisicion de cest miracle la dite auice fu saine et aloit bien et deliurement sanz baston et sanz potences . 
et les inquisiteurs  leur notaires presenz  uirent la dite auice alant franchement et soi aydant de la main et du braz  en drecant icelui meemes bras et metant auant et arriere  et en cloant cele main et en ouurant tout a son plesir et a sa uolente . 
et disoit len communement en la parroisse saint iehan deuant dite que la dite auice fu guerie au dit tombel . 
et la dite auice ala apres ces choses deus foiz a saint iaque et une foiz a coloigne ueoir les trois rois . 
et ce disoit ele quant ele reuenoit  que ele uenoit des lieus desus diz . 
et uraiement la dite auice estoit bonne femme  et tourmentoit son cors et gesoit seulement  et portoit la haire continuelment et porta touz iours puisque ele fu guerie  et ieunoit et disciplinoit sa char en mout d autres manieres . 
ce trentesisieme miracle est d une pucelete qui ne se pooit soutenir sus ses piez  ainz se trainoit a terre  et ele fut guerie au tombel saint loys . 
en l an nostre seigneur mil yy cens quatre uinz et deus el mois de septembre furent ia trese ans trespassez que denisete  fille richart le selier et de emmeline sa femme  auoit esté nee . 
li quel richart et la dite emmeline nez a lisieues en normendie . 
et estoit saine de touz membres et les auoit touz acompliz  si com il aparoit par dehors . 
et comme ele eust esté nourrie iusques au tens que les enfanz se suelent et doiuent ester seur leur piez et ele fust d un an et demi aincois  ne ne fesoit nus signes que ele se uosist drecier sus ses piez ou que ele uosist aler ausi comme font autres enfanz qui se seulent enforcier a esdrecier et a aler  son pere et sa mere et autres essaierent mout souuent a sauoir mon se ele se pooit ester droite seur ses piez et aler  en tenant icelui enfant souz les aisseles et quant ele estoit einsi esdreciee d aucun  se il la lessoit que il ne la sostenist  ele cheoit tantost a terre com un fust ou com aucune autre chose qui riens ne sent . 
et la dite denisete fu en tel estat du tens de sa natiuite iusques atant que ele ot quatre anz acompliz . 
et en tout le tens deuant dit des quatre anz ele ne se pooit mouuoir de lieu a autre ne trere soi nule part  ne en rampant ne en soi trainant  combienque li lieus li fust prochains  aincois estoit toz iors portee d autre pour chascune necessite de son cors  de quoi ele s ordooit mout souuent . 
et quant les quatre anz furent acomplis et la dite pucelete fu plus forte  nonporquant encore ne pot ele aler . 
mes quant ele estoit apuiee a un mur ou a un banc  ele s estoit sus ses piez einsi apuiee . 
mes ele ne muoit onques ses piez ne ne fesoit aucun pas  combienque len l apelast ou que len la uosist a ce mener ou entroduire  iusques au sisieme an acompli  et sembloit que ele eust la iambe et le braz a destre que ele auoit a senestre . 
et quant les quatre ans furent acompliz  quant ele se seoit a terre  elle se trainoit un petit as mains et as naches ou as hanches de lieu a autre  en reposant soi mout souuent  ce que ele ne fesoit mie deuant les quatre ans . 
et ne le pot onques fere en tout cel tens iusques au sisieme an acompli . 
et nonporquant la dite emmeline  mere de la dite denisete  la tenoit souuent et esdrecoit . 
mes combienque ele fust apuiee et combienque sa mere la tenist esdreciee a sa main et la uosist mener auecques soi  ia por ce la dite denisete ne muast les piez ne pas ne feist . 
et quant le tens fu uenu que les enfanz doiuent parler  la dite denisete ne sauoit pronuncier nule parole . 
et en tout le tens des sis ans ele ne sauoit autres paroles dire fors  de par de  et  de par no dam   ne autres paroles ne pronuncoit  et encore les disoit ele mauuesement  et estoit confusement et a poine entendue . 
et quant ele auoit fain ou soif ou ele uoloit fere autre chose  ele ne disoit rien qui fust entendible  aincois muioit et ploroit . 
ne emmeline  mere de la dite denisete  ne la pot onques tant enseignier que ele seust autres paroles dire par les ans desus diz fors les paroles desus dites . 
et quant les sis anz de la natiuite de la dite pucelete furent acompliz  et comme len deist a paris que miracles estoient fez au tombel du benoiet saint loys et aucunes des uoisines eussent dit au pere et a la mere de la dite denisete que il la deussent porter au dit tombel d icelui meesmes benoiet saint loys  et entre la feste de l ascension et de penthecouste en l an de l inquisicion de cest miracle ot sept ans  le pere et la mere de la dite denisete uindrent a saint denis auecques richart leur fiuz et porterent icele au dit tombel en un iour de mardi . 
et quant il furent ilecques il la mistrent delez le dit tombel esdreciee et apuiee a celui meesmes tombel  et se tenoit a l anel qui estoit fichié el tombel  et la tenoit son pere par dessous les esseles . 
et lors le pere enuoia richart son fiuz querre une chandele de sa longueur a l uis de l eglise la ou len les uent . 
et il l aporta et aluma et la mist en la main de la dite denisete  et apres sa mere l atacha au dit tombel . 
et quant le pere et la mere orent fetes leur oroisons que dieu leur guerisist leur fille par les merites du benoiet saint loys  son pere la trest arriere et dist que la dite pucelete se soustenoit sus ses piez . 
et lors le pere la prist par une main et la mere par l autre  et la menerent iusques a l autel et enuiron cel meesme autel et de cel autel iusques a l autel de saint ypolite  la quele ala bien droite en fesant pas apres autre . 
et en apres il la ramenerent au tombel  et aloit ensement la dite denisete bien et droite . 
et le pere et la mere ploroient de ioie et rendoient graces a dieu et au benoiet saint loys . 
et en apres  pour ce que il auoit ilecques grant presse et en estoient les genz boutez hors  il distrent que il uoloient reuenir a leur meson . 
et adonques il tenoient icele denisete par les doiz des mains et la pucelete aloit legierement par soi par cele meesme eglise  et la menerent hors de l eglise et alerent en une tauerne . 
et quant il orent mengié  son pere la porta iusques a la chapele qui est entre saint denis et paris . 
et comme li diz richars fust ilecques auec la pucelete  li peres commenca a dormir . 
et la mere et li diz richarz son fiuz  qui le siuoient  alerent deuant auecques la dite pucelete  et ala la dite pucelete par soi iusques au mur saint ladre par la chauciee . 
et en apres ele fu portee iusques a la meson des filles dieu et fu ilecques mise a terre et ala par soi par une autre espace . 
et einsi aucune foiz par soi et acune foiz portee  il l amenerent iusques a leur meson . 
et com il entrassent en la rue la ou il demoroient  il firent aler la dite pucelete par soi par toute la rue iusques a sa meson . 
et comme pluseurs l eussent ueue  mout des uoisins uindrent a sa meson ueoir la dite pucelete . 
et com il fussent en la dite meson li diz richarz  pere d icele  dist a la dite pucelete que ele fust femme du benoiet saint loys et que ele uisitast chascun an son tombel  la quele chose la dite denisete fist puis chascun an . 
et el ior ensiuant  comme li diz richarz ouurist une du pain  la dite denisete dist a son pere    donnez moi du pain  la quele chose ele n auoit onques mes dit . 
et des icele heure emmeline sa mere la commenca a enseignier a parler et a dire li comment ele demanderoit du pain et du uin et les autres choses qui li couenoient . 
et des donques la dite denisete parla miex de iour en iour et ala par soi sanz nule ayde bien et droit sus ses piez sanz baston a seine querre de l iaue . 
et se iouoit auecques les enfanz en la rue et filoit et fesoit ses autres besoignes comme saine et hetiee et comme une autre saine pucelete de son tens iusques au tens de l inquisicion de cest miracle . 
et les uoisins du dit richart et d ameline s esioyrent mout de la deliurance de li et rendoient graces a dieu et au benoiet saint loys . 
et la dite pucelete disoit que ele estoit guerie par nostre seigneur et par le benoiet saint loys . 
et le dit richart et emmeline  c est a sauoir le pere et la mere de la dite denisete  estoient bonnes genz et estoient tenuz pour bons en leur rue . 
et la dite denisete fu deuant les inquisiteurs et deuant leur notaires et aloit bien et droit et parloit assez bien . 
cest trentesetieme miracle est d une femme qui perdi la moitie de li  qui fu guerie au tombel mon seigneur saint loys a saint denis . 
en l an nostre seigneur mil deus cenz quatre uinz et deus entour la feste de penthecouste furent sept anz maladie prist marie dite la rose dieu  qui estoit a hostel en la meson de aelis la grant  auoit perdu tout le coste senestre si que ele ne se pooit aidier de la main senestre ne du pie ne soi uestir ne soi chaucier . 
et la feste de penthecouste  la dite aelis se merueilla que la dite marie ne se leuoit de son lit . 
comme il fust grant iour icele aelis l apela . 
et marie respondi que ele ne se pooit leuer  car ele auoit perdu un coste . 
et adonques la dite aelis ala a li et li ayda a soi leuer  et la uesti et chauca par aucuns iours et la metoit el lit . 
et einsi fu la dite marie dolente et triste par pluseurs iours . 
et quant il li souint du benoiet saint loys  ele le proia par grant fiance et de grant cuer que il la deliurast de si grant angoisse . 
et uoa la dite marie que ele uisiteroit le tombel du benoiet saint loys deuant dit . 
et la dite aelis demanda a la dite marie comment ele iroit . 
la dite marie respondi que dieu et saint loys li aideroient  et si firent il quant ele ot fet le ueu  car ele ne se pooit deuant mouuoir . 
et el ior uendredi la dite marie emprist la uoie  et s aloit apuiant as murs des mesons  et ala autrement si com ele pot miex iusqu a la porte saint denis de paris . 
et quant la dite marie fu la ele acheta un bourdon deus deniers et une maaille  a quoi ele s apuia et sostint  et uint iusques a saint denis . 
et quant ele paruint au dit tombel  ele offri ilec une chandele et fist s oroison . 
et en celui meeme iour ele retorna a paris bien et deliurement alant et guerie plainement de sa maladie et de sa nonpuissance  et s aida bien de la main deuant dite et du pie et de toute cele partie . 
ce trentehuitieme miracle est de mestre dude  chanoine de paris et phisicien  que saint loys gueri d une fieure ague et continue . 
comme mestre dudes  chanoine de paris et phisicien  alast auec le benoiet saint loys le roi de france outre mer en tunes  et fust reuenu  quant le benoiet saint loys fu la trespassé  auecques le roi phelipe  fiuz du benoiet saint loys  onze ans ot apres pasques en l an que l inquisicion de cest miracle fu fete  c est a sauoir en l an nostre seigneur mil yy yy quatre uinz et deus  et les os du benoiet saint loys fussent enseueliz a saint denis deuant pentecouste  et nostre sires li rois phelipes fust alé eu iour ensiuant a saint germain en laie et mestre dudes fust alé auecques lui  et cil mestre dudes eust mengié au disner le iour de penthecoste  il se senti griement malade de fieure continue et ague  ia soit ce que feblece ne autres signes de maladie fussent en lui deuant cele iornee qui demostrassent en lui tele maniere de fieure . 
et eu iour de lundi prochain ensiuant  il cheuaucha a grant poine au matin iusques a paris . 
et quant il fu a paris il se coucha en son lit a l ostel le roi du quel il estoit clerc  et lors se senti griement malades de la dite fieure continue et ague . 
il apela les phisiciens de paris a son conseil et ses amis qui trouerent par disposicion et par ses signes que il estoit en fieure ague et continue . 
car ses urines estoient trop teintes et grosses et troubles ne signes de digestion n aparoient pas en eles eu secont iour ne eu tierz . 
et le dit mestre dudes parloit aucune foiz choses estranges et uaines . 
et se douterent les phisiciens du rauissement de la matiere et que ele ne au ceruel . 
et il et les phisiciens se desesperoient de lui meesmes . 
et el iour de mecredi ensiuant  qui estoit le quart iour de sa maladie  comme la maladie fust si enforciee que il et les autres phisiciens se desesperassent de lui de sa uie  comme trop plus de signes contreres a sa sante aparussent en lui que de bons ne en lui n aparoit nul signe de digestion  il apela son confesseur  frere daniel du ual des escoliers  et se fist confes a lui  et ordena ses choses . 
et quant il reuint a son propos  il commenca a penser au benoiet saint loys et a sa saintee et adonques il dist a soi meemes    mon seigneur le roi  qui estes saint  si comme len croit  et en tel estat que uos deuez estre essaucié de dieu  comme ie uos aie serui  ie uos souplie que uos me secourez qui sui en si grant angoisse  et ie ueillerai une nuit a uostre tombel . 
 et quant il ot ce dit  someil le prist tantost entour heure de uespres  et s endormi li diz dudes . 
et en cel dormir il li fu auis que il fust en l eglise de saint denis apres le tombel du benoiet saint loys enclin et les genouz flechiz deuant lui . 
et li estoit auis que le tombel estoit couuert d une couuerture de fust fete a maniere de la couuerture d une meson ilecques mis en tel maniere seur piez que les genz pooient ilecques metre leur chiez et leur mains et besier le dit tombel . 
et ueoit auecques ce le dit benoiet saint sus cel edefice eu comble d icelui  uestu d une uesteure a maniere de dalmatique blanche et ausi comme entremellee de fleurs dorees semees et aornee d orfrois . 
et auoit une coronne roial en son chief et ceptre roial en sa main  et s apuioit au bout desouz du ceptre sus le pendant de cele couuerture desus dite . 
et adonc il apela le dit mestre dudes  et li dist le benoiet saint loys    tu m as apelé  que tu  
 et il respondi    sire  que uos me secourez en cest article . 
 et le benoiet saint loys li respondi    n aies doute  tu seras gueri de ceste maladie . 
mes tu as en ton ceruel une humeur corrompue  enuenimee et oscure  qui ne te lesse connoistre ton createur . 
et c est la cause de ta maladie . 
mes ie l osterai . 
 et lors il prist le dit mestre dudes a une main et mist le chief du dit mestre dudes el pli de son braz senestre et li entailla le front au pouce de sa destre cheuex iusques le nes . 
et mist dedenz ses deus doiz  c est a sauoir le pouce et celui que len apele demoistreur  et trest hors de son chief cele humeur a la quantite d une noiz  oscure et de coleur de plon et fumant . 
et dist a celui mestre dudes    tant comme tu eusses ceste chose en ton chief  tu ne peusses auoir sante . 
 et cele humeur getee  li diz mestre dudes li dist    sire  diex le uos rende  
 et lors li dist li benoiez saint loys    garde moi couenant de ueillier a mon tombel si comme tu m as promis . 
et saches que i ai eu grant poine pour toi d apaisier toi a la benoiete uirge marie et a aucuns sainz  et especiaument au benoiet saint nicholas a qui tu promeis quant tu fus outre mer que tu uisiteroies s eglise a bar  et tu n i alas pas . 
 et adonques respondi li diz mestre dudes    sire  ie sui apareilliez d amender tout par uostre conseil et d aler a bar . 
 et adonques il dist a icelui mestre dudes    ce lieu est mout loing  et seroit a toi trop grant trauail d aler la . 
mes enuoie par le conseil de ton prelat a s eglise de bar aucune chose du tien  et le requier en ta terre en aucune de ses eglises la ou tu li demoustres ta deuocion . 
 et toutes les choses deuant dites uit mestre dudes en son dormir  et li sembla miex que ce fust uraie uision que dormir . 
et quant li diz mestre dudes fu esueillié de dormir desus dit  il se troua curé de la tres grief doleur de son chief que il auoit quant cel dormir le prist . 
et tantost il dist a ceus qui la furent    ie sui gueri . 
 mes cil qui ilec estoient cuidierent que il deist paroles estranges . 
et mestre giefroi de flaui  sousdiacre et chanoine de tours  phisicien  dist ausi comme par eschar    qui uos a gueri  
 et mestre dudes respondi    entendez que ie serai gueri parfetement en ceste nuit  et sui ia curé de la doleur du chief . 
 et li diz phisiciens li dist   quel deable uos a ce dit  
 et mestre dudes li respondi    tel le m a dit qui n en mentira pas . 
 et maintenant mestre dudes leur raconta la dite uision . 
et quant uint a cele nuit  une roideur tres fort prist le dit mestre dudes et une grant trembleur et apres tantost une sueur mout abondant  apres la quele icelui dudes fu curé parfetement et commanda que len li apareillast un poucin . 
et l endemain au matin les diz phisiciens le uindrent ueoir  et uirent ses urines bones et touchierent son poux qui estoit bon et trouerent que il estoit gueri  tout fust ce que deuant cel iour il se doutassent de lui et desesperassent . 
et quant il uirent que ne sembloit pas que ce peust estre fet par nature  il distrent l un a l autre que ceste maniere de guerison ne pooit estre uenue autrement que par miracle . 
et lors raconta li diz mestre dudes as diz phisiciens toute la uision . 
et les diz phisiciens li conseillierent que il ne mengast pas du poucin pour poour du rencheoir  aincois tenist diete . 
et li diz mestre dudes dist que il en mengeroit  et que tel l auoit gueri qui ne souferroit pas que il rencheist . 
lors menga il du poucin et but du uin et de l iaue ensemble  ne onques pour ce ne renchei  ainz fu gueri pleinement . 
et tout en la maniere que il li auoit esté dit par saint loys en dormant ou en la uision desus dite  einsi auoit promis en uerite li diz mestre dudes quant il estoit outre mer  c est a sauoir que il uisiteroit l eglise de saint nicholas du bar  la quele eglise il ne uisita pas  ia soit ce que il uenist par puille a deus iornees pres d ilecques  pour ce que il auoit autre choses a fere . 
et cele couuerture du tombel deuant dit que li diz mestre dudes auoit ueu en la dite uision  il ne l auoit onques ueu en ueillant ne n auoit seu en uerite que il fust ilecques . 
nonpourquant il estoit ileq en cel iour einsi comme mestre dudes . 
et li diz mestre dudes ueilla en apres au dit tombel une nuit si com il auoit promis deuant le dormir et si com il li fu enioint par le benoiet saint loys en la dite uision . 
et comme li diz mestres dudes fust phisicien  il sot bien que il auient pou ou neent selon le cours de nature que aucun malade de fieure ague doie estre gueri parfetement el quart iour de cele maladie par forte roideur ou par sueur . 
ce trentenouieme miracle est d une femme de quarante deus ans qui perdi tout le cors de li fors deus dois de l une de ses mains  qui fu guerie par miracle au tombel saint loys . 
nicole de riberti de la dyocese de baieues  demorant a paris en la rue des lauendieres en un meeme hostel auecques une femme qui auoit non contesse  de quarante deus ans et plus  en l an ensieuant que les os de saint loys furent aportez en france  el iour estoit saine et hetiee et fort ausi com ele auoit onques esté  et auoit fet ce qui estoit a fere en son hostel bien et deliurement si com ele auoit acoustumé . 
et estoit plus fort que autres femmes  car ele portoit a la foiz une mine de ble et greigneur fes . 
et auecques ce ele auoit laué mout de dras que ele auoit estenduz et sechiez el iardin de la meson perronnele la fauresse  por ce que ele n auoit pas lieu couuenable a ce . 
et com en la nuit ensiuant la dite nichole fust entree en son lit et eust dormi  quant ele s esueilla ele se trouua si perdue en toutes les parties de son cors que ele n en sentoit riens  fors sanz plus en deus doiz de la main destre  c est a sauoir en celui que len apele mire et en celui que len apele le moien ou le lonc . 
et el iour ensiuant la dite nichole tenoit son chief uers la partie destre  son col arriere tors  si que son menton estoit sus s espaule destre ne de l autre partie ele ne le pooit torner  et ueoit les choses qui estoient derriere son dos ou derriere cele espaule  et ne pooit ueoir celes qui estoient deuant son pis  ne ses mains ne son uentre . 
ne ne pooit son chief mouoir ne torner de nule partie  ne ne pooit mouuoir les braz ne les piez ne les mains  fors les deus doiz deuant diz . 
aincois estoient ses piez et ses iambes et ses genouz si enlaciez et ioinz que il ne pooient estre desseurez  neis se aucun les uosist par uiolence . 
et l os du destre genoil de la partie dedenz estoit entré souz l os du genoil senestre si que il auoit fet une grant fosse  sanz routure et sanz delliement de continuance ou de iointure . 
et la dite fosse ou caueure remest el dit genoil senestre . 
et encore i estoit ele el ten de l inquisicion de cest miracle en remembrace de ceste enfermete . 
et les inquisiteurs uirent la dite fosse ou la dite caueure qui estoit ilecques . 
et les piez et les iambes et les cuisses estoient ausi comme se ce fussent deus fus ses seur un tronc . 
et la deuant dite nicole en ces iours de uendredi et de samedi ne menga onques . 
et en ces iours de uendredi et de samedi la dite nichole mouoit les leures a maniere de lieure . 
et de cele nuit que la dite maladie prist la dite nicole elle ne palla iusques a la nuit de resurrection nostre seigneur ensiuant . 
et en cele heure ele ooit bien et entendoit adonques les persones qui parloient . 
et des cele heure que ele commenca a parler en la nuit de la resurrection ele commenca a mengier et pooit maschier . 
et apres ele parloit  mes pou et mout maluesement  tant comme la dite maladie dura . 
et la dite nicole disoit a ceus qui la uenoient ueoir que il la batissent et coupassent son cuir por sauoir se ele le sentiroit . 
et il l atouchoient et estraignoient as mains et as ongles es piez  es iambes et es cuisses et eu uentre et es mains et en la face tant com il la pooient estreindre  et la poignoient d une lancete a saignier es diz membres et en sa char  et nonporquant la dite nicole n en sentoit ne ne s en doloit ne ne sembloit que ele s en sentist . 
car ele ne gemissoit ne ne se complaignoit  ne de li n issoit goute de sanc . 
et des le dit iour de la dite resurrection la dite nicole menioit  mes c estoit pou et mout feblement  et ne menioit fors choses moles  et a grant poine les pooit maschier et aualer . 
et une femme qui estoit ueue qui auoit non contesse  qui demoroit auec la dite nicole en un meesme hostel et mout l amoit  aidoit a la dite nicole a ses besoinz et la pessoit et abeuroit  et la couchoit et leuoit  et ordeoit cele nicole chascun iour le lit ou ele gisoit . 
et cele contesse le netoioit et lauoit quant mestier estoit . 
et endementieresque la dite nicole ne sentoit chaut ne froit  douz ne amer  ne ne sauoit iugier ne connoistre yaue de uin  ne riens ne desirroit ne onques n auoit fain ne soif  et se soufrist plus uolentiers que ele ne mengast . 
ne ele ne sentoit odeur ne pueur  et sembloit a la dite nicole que se une charete bien charchiee passast par desus li  que ele ne la sentist ia ne ne s en dolust se ele n atouchast les deus doiz desus diz des quex ele se sentoit bien . 
et la dite nicole fu en tel estat iusques au dyemenche de la trinite prochainement ensiuant . 
et comme la dite nicole eust einsi esté iusques de la resurrection et eust oy que miracles estoient fez au tombel du benoiet saint loys  si com ele estoit en son lit ele dist si com ele pot et pria le benoiet saint loys que il regardast a la pourete de li comme fust poure et ueue  et li restablist ses membres . 
et lors se fist confesse a son prestre . 
et perronnele la fauresse  uoisine de la dite nicole  aloua une charete . 
et el dyemenche des oitieues de la resurrection la dite perronnele et contesse conduitrent et acompaignierent la dite nicole  mise en la charrete einsi malade  iusques a seint denis et la firent porter au dit tombel  et la fu ele nuef iours . 
et de nuit la dite contesse  qui demora auecques li et fu  la portoit a leur hostel en la uile a l ayde d une autre femme que ele alooit . 
et nonpourquant  combienque eles hantassent chascun ior es diz nuef iours le dit tombel  et geust delez icelui tombel  nepourquant ele n ot nul assouagement ne por ce ne senti riens de son cors . 
et en apres la dite nicole fu raportee a paris en une charete ausi malade com ele estoit deuant . 
et comme la dite nicole fust en si grant langueur comme deuant ne ne sentoit riens dou monde et estoit du tout non puissant  si com il est dit  ele se fist aucune foiz porter as bains et as estuues pour ueoir se par aucune auenture por la chaleur de l iaue et de l air ses membres se peussent mouoir par aucun nourissement  et ses piez et estre departiz qui si estoient conioinz et auoient esté  com il est dit desus . 
et nonporquant com ele eust esté es bains et estuues pluseurs foiz et eust ilecques esté par lons tens a chascune foiz  ne ele ne sentoit l iaue chaude ou ele estoit mise  combienque ele fust chaude  si comme len disoit que ele estoit chaude  fors es deus doiz desus diz quand l iaue les atouchoit  ne les diz piez ne les genouz ne se desseuroient l un de l autre  ne ne li estoit miex en nule partie de son cors autrement aincoisque ele entrast le baing . 
et en tel estat fu ele tout le tens iusques au dyemenche de la trinite . 
et le samedi deuant le dyemenche de la trinite  mabile de londres l encontra si comme len la portoit as bains  la quele mabile n auoit onques ueue la dite nicole que ele seust ne ne l auoit onques oy nommer  et li dist    femme  femme  tu as mout despendu en ta maladie et tu as bon secot  fai le uendre et te fai porter a saint denis a saint loys . 
 et comme contesse  qui la portoit d une part  respondist que la dite nicole auoit la esté portee et i auoit esté par nuef iours et ne li auoit riens ualu  icele meesme mabile dist    ie met ma teste que se ele y ua encore et que ele se confesse bien de ses pechiez  que ele reuendra sainne et guerie bien de ceste maladie . 
 lors raconta a la dite nicole et a contesse que ele auoit oy une uoiz  et ueilloit  si com ele disoit  qui li auoit dit  non pas en nommant icele nicole ne la rue ne la parroisse ou ele estoit ne autres enseignes  forsque cele uoiz li auoit dit    quier une femme qui est toute perdue es membres qui est en ceste uile  et se tu n i uas tu feras que fole  et li di que ele se face porter a saint loys  mesque ele se confesse premierement bien de ses pechiez . 
 et la dite mabile respondi a cele uoiz    estes uos de par dieu qui ce me dites  
 et la dite uoiz respondi a la dite mabile    oil . 
 et comme la dite mabile ne l eust pas quise  la uoiz reuint derechief seconde foiz et li dist    tu n es pas alee la ou ie t auoie dit . 
tu as fet que fole . 
ua i . 
 et comme encore por ce la dite mabile ne l eust pas quise  ele oy tierce foiz la dite uoiz qui li dist    comment est ce que tu n es alee la ou ie t auoie dit  
 et la dite mabile respondi adonques    ie ne sai ou ele demeure . 
 et la uoiz li dist    quier la tant que tu la truisses  et se tu ne le fes  mal te uendra . 
 pour la quele chose la dite mabile encontra icele nicole par auenture quant len la portoit as bains si com il est dit desus  et quant ele uit icele einsi perdue et lede et creoit que ce fust cele de la quele la uoiz li auoit parlé  ele leur raconta toutes les choses desus dites . 
et en celui iour  nicole proia a la dite perronnele que ele queist encore une charete seur quoi ele fust portee au dit tombel . 
et ele prist et concut en soi grant fiance que ele deust ilec estre guerie et deliuree par les merites du benoiet saint loys  par les paroles que la dite mabile li auoit racontees . 
et lors ele apela mon seigneur phelipe  cure de l eglise de saint nicolas  de la quele  et se confessa de ses pechiez . 
et au matin el dit iour de dyemenche de la trinite la dite nicole fu mise en une charete et portee a saint denis . 
et quant ele fu a saint denis ele se fist porter dit tombel et metre souz une chasse de fust qui estoit mise desus le tombel et auoit piez en tele maniere que les malades pooient estre sus le dit tombel sous la chasse  et lors proia par grant deuocion le benoiet saint loys que il ne regardast pas a ses pechiez  car ele creoit que il estoit de si grant puissance  combienque ele fust pecheresse  que il la pooit deliurer de cele chetiuete ou ele estoit et auoit esté par si lonc tens  et ces choses et autres ele recordoit et disoit de bouche par grant deuocion  et ploroit et prioit quant ele estoit sus le dit tombel ou ele se gesoit . 
et en apres comme la messe fust commenciee en la dite eglise et que l euangile fust commenciee  en icele heure la dite nicole senti ses os defroissier et hurter l un a l autre  et adonques senti ele premierement doleur en sa char et en touz ses membres qui la tint iusques a la fin de l euangile . 
et quant l euangile fu finee il fu auis a la dite nicole que ses os hurtassent l un a l autre . 
et quant ele oy ce  si com il li fu auis  par un escrois ausi comme se la uoute de l eglise fust rompue  ele issi de desouz la chasse  et ne sot comment  tout par soi  toute droite sus ses piez et ot son chief el lieu la ou il deuoit estre soudainement remis . 
des queles choses la dite nicole et autres qui la estoient uenuz furent merueilleusement esbahiz . 
et adonques tantost la dite nicole se trouua ausi saine et hetiee com ele auoit onques esté  et furent ses piez desseurez et ses genouz l un de l autre et ses autres membres restabliz a leur office . 
et fu si saine que il sembloit que ele ne touchast a terre . 
et fu ilec iusques atant que la grant messe fu dite  et lors ele s en reuint auec les dites femmes qui l auoient acompaigniee par soi droite sus ses piez sanz baston et sanz autre ayde humaine  et aloit sainement et deliurement et despeechieement  saine et hetiee et ioieuse pour le grant benefice que diex li auoit donné piteusement et merueilleusement par les merites du benoiet saint loys . 
et comme la nouele de ceste deliurance fust seue a paris en cel meemes iour en la parroisse deuant dite de saint nicholas  li diz phelipes  cure d icele eglise  quant il oi ce  il uint encontre li pour la solennite du miracle atout la croiz et l iaue benoiete iusques a saint ladre . 
et quant il paruint iusques a li  il s agenoilla deuant li pour l enneur de si grant miracle et dist    ha  fille  
bien soies tu uenue  
saches que ie uoudroie que ceste coronne que i ai en mon chief me fust trenchiee maintenant et ie fusse en tel estat comme tu es ore . 
or te garde des ore en auant  car il le te couuient plus que onques mes . 
et bone chose seroit a toi que tu ne fusses d ore en auant au siecle . 
 et des donques iusques au tens de ceste inquisicion de cest miracle  la dite nicole demora saine et hetiee des maladies desus dites et ot le chief et le col droit et sain et aloit legierement et bien et droitement  ausi com une autre femme bien saine . 
et el matin ensiuant ele reuint a saint denis et uisita le dit tombel  et einsi fist ele par nuef iours continuez en uenant de paris au dit tombel par soi sanz baston et sanz autre ayde  despeechieement et legierement ausi com une autre femme bien saine . 
et comme la dite mabile eust dit a la dite nicole les paroles desus dites  en apres au chief de huit iours ou enuiron ele uit la dite nicole empres la porte saint denis qui aloit droite sus ses piez saine et hetiee  bien legierement et despeechieement  et auoit le chief et le col en leur droit lieu  a la quele la dite mabile dist    bien soiez uos uenue  
estes uos bien guerie  
uous est il auenu comme ie uos dis deuant  
 et la dite nicole respondi    certes oil . 
 et la dite nicole ot un filz  et fu toz iours la dite nicole bone femme . 
cest quarantieme miracle est de un bourgois que une fieure continue prist si fort que il cuida morir  et il fu gueri par miracle a l inuocation de saint loys . 
el iour de samedi prochain deuant la feste des sainz apostres saint pere et saint pol en l an de grace mil deus cens yy yy et yy  prist une fieure continue mout grieue gobin roussel  bourgois de loon  qui le tormenta par seze iors continuez adonques ensiuanz . 
et comme les phisiciens  c est a sauoir mestre raou de uoroges et mestre nicole de uigey  se desesperassent  si com il mostroient  de la uie de lui  ses amis procuroient uers l arceuesque de reins que il eussent congie que li diz gobins fust enseueli  pour ce que la cite de loon estoit entredite de l euesque de loon  de qui les bourgois auoient apelé a l arceuesque de rains . 
et el diseseptieme iour de sa maladie  gile  suer d icelui gobin  en qui meson il gesoit  li ramena a memoire que il se uoast a saint loys  car ele creoit que bien auendroit de ce au dit gobin . 
et ces paroles oies  le dit gobin dist    ie promet que ausi tost comme ie serai gueri et ie porrai aler  ie irai a saint denis et uisiterai le tombel du benoiet saint loys . 
 et deuant cel iour endementieresque il estoit einsi malades  il auoit confessé ses pechiez et auoit pris le urai cors dieu et auoit esté ennuilié et auoit son testament fet pour la doute que il auoit de sa maladie deuant dite . 
et com il ot fet la promesse deuant dite de uenir au tombel  el diseseptieme iour entour tierce  une grant sueur le prist par tout le cors  en la quele il fu iusques a nonne . 
et si com il li fu auis  des ce que il ot fet cele promesse au benoiet saint loys  il li fu miex  et dormi en cele sueur si com il li fu dit . 
et cil qu i estoient li distrent que il auoit terminé en la sueur deuant dite . 
ne n ot puis apres ce li diz gobins fieure que il ait aperceu ne senti  mes il fu mout feble . 
ne ne sot que il eust puis roideur ou chaleur de fieure ou doleur de chief . 
mes il iut continuelment apres le dit iour par sept iours . 
et donques se commenca il premierement a leuer de son lit  mes il n aloit pas hors de sa chambre  aincois raloit tantost au lit . 
et quant dis iors furent passez  il se leua du dit lit et issi de sa meson comme sain et gueri et fist ce que il auoit a fere si comme sain homme  et fu puis toz iors sain et hetié iusques a cel iour present  et uint au tombel du benoiet saint loys si com il promist eu mois de setembre . 
ce quaranteunieme est d une pucelete qui perdi el berceul l usage de ses piez  mes ele fu guerie au tombel saint loys par miracle . 
par quinze anz deuant l inquisicion de cest miracle  a herbert de fontenay delez gonnesse  demorant a paris par uint e sis ans  et a yfame sa femme fu nee une fille qui fu apelee mabilete  qui atoutes ses membres droiz fu nee  com enfant doit nestre . 
et quant ele fu de l aage de trois mois ou enuiron  une nuit que yfame sa mere se gesoit et n estoit pas son mari auecques li  et auoit sa dite fille en un berceul gesant apres soi uers son lit  ele senti que son bers fu meu  por quoi ele estendi son braz delez le lit sus le berceul et tasta comment le berceul estoit et que l enfant ne fust issi hors du berceul  et dist    mon enfant  a dieu te commant  
 et donques tantost la dite yfame fu ferue sus s espaule . 
et quant ele fu ferue ele dist    ua de par dieu en tel lieu que tu ne puisses nuire a moi ne autres  
 et ele ot grant poour et se couuri de ses dras . 
et comme la dite mabilete fust paruenue au tens que ele se deuoit ester sus ses piez et aler ausi comme enfanz uont  ele ne pooit aler ne ester ne marchier la terre as piez les piez sus terre . 
aincois la prenoit len souz les esseles pour ce que ele s estast droite sus ses piez et sus ses iambes . 
mes tantost comme len la lessoit  ele cheoit a terre ausi com une piece de fust . 
et fu en tel estat tantque ele ot acompli quatre anz et plus que ele ne pot onques aler ne soi soustenir sus ses piez . 
mes puisque ele fu enforciee  ele se traoit de lieu a autre aus mains tant seulement et as naches  et ne se drecoit onques de terre . 
et les iointures qui estoient entre les iambes et les cuisses et les genouz apparoient si deslouees et estoient  que la dite mabilete metoit ses iambes sus ses espaules  la destre sus la senestre et la senestre sus la destre . 
ne ne paroit es genouz nule lieure fors de pel . 
et nonporquant ele auoit les cuisses et les piez biax et droiz et assez gras et charnus comme pucelete de son tens  si com il aparoit par dehors  et estoient de la coleur de s autre char ne n estoient blois ne pers . 
ne ne paroient ses membres estre autrement bleciez forsque tantque ses genouz sembloient deslouez  et disoient communement les uoisins que ele estoit perdue de ces membres et que ele n iroit ia . 
or auint que comme les os du benoiet saint loys fussent aportez en france  onze anz furent passez el tens de ceste inquisicion  en celui que la foire du lendit siet  richart dit wandien  englois  dist einsi a herbert que il deust porter la dite mabilete au tombel du benoiet saint loys  la ou mout de miracles estoient fez et mout de malades estoient la gueris  et que les sainz uouloient bien que len feist aucune chose pour eus . 
et le dit herbert pensa dedenz soi que il disoit uoir  ausi comme quant aucun a afere deuant le roi ou deuant le preuost  il conuient que il maint aucun auecques soi qui parolt pour lui . 
et respondi li diz herberz que il porteroit sa dite fille au tombel du benoiet saint loys  et tantost il uoa et promist que se il pooit ueoir sa fille estant sus ses piez et par soi aler  il ne beuroit de uin nul iour de uendredi iusques a sept ans . 
et yfame  mere de la dite mabilete  uoua ensement que se diex et saint loys guerissoient sa fille deuant dite  ele ne fileroit en tout le tens de sa uie au iour de samedi  se ce n estoit par tres grant pourete . 
et eu dyemenche ensiuant  li dit herbert et yfame sa femme emprist la uoie et uindrent a saint denis  et porta li diz herbers sa fille deuant dite  et sa femme porta un leur petit filz que ele aletoit ne n auoit a qui ele le lessast . 
et furent a hostel en la meson adan de fontanay . 
et en cel meesme iour il porterent leur dite fille au tombel du benoiet saint loys . 
et lors lessa li diz herberz sa dite fille auecques la dite yfame sa mere et reuint a paris pour fere ses autres besoignes . 
neporquant il uenoit a la foiz a saint denis es autres iours ensiuanz ueoir la deuant dite fille et sa femme  que il trouoit apres le tombel . 
et la dite yfame la portoit chascun iour au dit tombel et la gardoit ilecques . 
et quant la dite yfame ot ilecques esté auec mabilete sa fille par sis iours ou par sept delez le tombel einsiques chascun iour  et ele fust reperiee eu sisieme iour ou el septieme a l ostel por ce que ele meist son petit fiuz dormir  ele proia ceus qui gardoient les malades qui estoient au tombel que il meissent sa fille hors de l espace ou le tombel est  quant les autres en seroient mis hors . 
car la coustume estoit adonques que quant la grant messe estoit dite a saint denis  que pour la plente des malades que il fussent mis hors de la dite espace  et dite la messe  len lessast entrer arriere . 
et por ce que quant la grant messe estoit dite  l aumone estoit donnee a chascun des malades  icele yfemme auoit proié les deuant diz gardes que il la remeissent arriere  quant la messe seroit dite  auec les autres malades delez le tombel . 
car ele ne uouloit pas que len li donnast aumone  car il li estoit auis que se ele uiuoit ilecques de son propre labour auecques sa dite fille  que dieu seroit uers li plus debonere . 
et comme la dite yfame fust reuenue a l eglise  ele trouua sa dite fille dreciee seur ses piez deuant l autel de la benoiete uirge marie ou ele auoit esté mise  apuiee a un piler qui est ilecques . 
et les genz qui ilecques estoient disoient    ueez ci une pucele qui est guerie  
 et maudisoient le pere et la mere qui ilecques la lessoient sanz garde . 
et adonques comme la dite yfame eust einsi ueu sa fille dreciee seur ses piez et en estant  ele fu mout esioie  si la prist et la reporta deuant le dit tombel et la fist ilecques aler toute droite par soi sanz aucune ayde aucuns pas que ele passoit par soi  et apres ele disoit    ie me uoil seoir  car ie sui trauailliee . 
 et lors li donna une chandele en sa main que ele offri au dit tombel . 
et einsi fu ele cel iour auec les autres  iusques atant que les nuef iours furent acomplis  auecques la dite pucele delez le tombel  es quex iours ele la fesoit par soi aler et aucune foiz seoir apres le . 
ne connut ame la trouua la premiere foiz droite  fors une femme qui est apelee yfame la morteliere  que ele trouua apres sa dite fille et qui estoit adonques uenue a saint denis en pelerignage . 
et li diz herberz quant il oy que sa fille estoit guerie et que ele aloit  il uint a saint denis et uit sa fille et sa femme delez le dit tombel  et maintenant li diz herberz qui fu un pou loing apela la dite mabilete et li dist    uien ca  ma fille  
 la quele se leua par soi et sanz nule ayde et uint a son pere alant bien et droit et despeechieement  sanz ce que nus hons li aidast  et li diz herberz lessa ilecques sa femme et sa fille deuant dites iusques a tant que les nuef iours fussent acomplis pour ce que chascun iour ele hantast le dit tombel . 
et quant les nuef iours furent acompliz  li diz herberz s en reuint et ramena sa fille pleinement deliuree . 
et quant ele uenoit par la uoie il la portoit aucune foiz que ele ne fust trop lassee  et aucune foiz il la fesoit aler deuant soi . 
et adonques apres ces choses  par trois ans es quex la dite mabilete uesqui  ele ala bien et despeechieement sanz nule ayde et sanz baston  ausi com une autre pucele de son aage . 
et touz les tesmoinz de cest miracle requis tesmoignent que il croioient que la dite mabilete fu guerie de la maladie et de l empeechement deuant diz par les merites du benoiet saint loys  et croient que le benoiet saint loys soit saint . 
ce quarantedeusieme miracle est d une femme qui perdi les piez et les iambes si qu ele ne se pooit soustenir  et ele fu guerie au tombel saint loys . 
en l an de nostre seigneur mil yy yy sessante et seze en yuer prist une grief maladie iehenne de sarris de la dyocese de paris  femme iehan le charpentier  qui auoit esté saine et hetiee en toz ses membres et aloit bien et legierement et ne clochoit pas . 
et cele maladie la prist einsi que ele ne pooit aler ne soi sostenir ne soi aidier des piez ne des iambes . 
et la prist la dite maladie en une nuit entre la purificacion et quaresme prenant  tout soit ce que ele entrast en son lit sainne et hetiee en un iour de mardi au soir  en icele meesme nuit quant ele s esueilla  ele se trouua si afebloiee et malade es cuisses et es iambes et es piez que ele ne se pooit de ses membres aidier  si com il est dit  ne soi torner neis sus le coste  et auoit les iambes et les piez roides ne ne les pooit torner a soi . 
et estoit auis a la dite iehenne que les diz membres estoient ia ausi com amortiz et que il estoient ausi comme les membres de ceus qui longuement se sont sis et ont mal tenu le pie ou la iambe si que il ne se pueent mouoir  qui ont les membres ausi com entomiz et endormiz . 
et auoit auecques ce ces membres froiz  et se gesoit en son lit ne ne se pooit leuer ne issir se ele ne fust portee  ne aler a ses uolentez . 
et einsi fu ele par l espace d un mois a sa meson  et auoit esperance de iour en iour estre deliuree et assouagiee . 
et com ele fust einsi malade en sa meson et fust poure ne n eust qui li aidast  et son mari ne li uosist amenistrer ce qui li failloit  ele fu portee a la meson dieu de paris  la ou ele iut lonc tens non puissant et malade iusques apres la feste saint pere et saint pol . 
et en apres les sereurs de la meson dieu se conseillierent entre eles que len li feist unes potences pour ce que ele acostumast a soi mouuoir petit et petit  et que par auenture il li seroit miex . 
et quant ce fu fet et ele fu mise hors du lit et les dames li aidierent  ele ala a grant poine iusques a l autel de saint liennart qui est en cele meesme meson . 
et une autre foiz comme ele uosist ensement aler de son lit a l et nul ne li aidast  ele chei a terre et se bleca griement . 
et en alant ele metoit le pie destre a terre  mes le senestre n i pooit ele metre en nule maniere  aincois le trainoit apres soi . 
et puisque ele se pooit mouoir et ele desirroit estre a sa meson auecques son mari et auecques ses enfanz  puis puisque ele pooit issir du lit  et desirroit a uiure du sien . 
lors emprist ele la uoie a potences de reuenir a sa meson  mes ele ne pooit aler . 
de quoi son mari la portoit ausi comme par toute la uoie . 
et apres ele ala a potences a sa meson et fu ilecques auecques son mari et auecques ses fiuz . 
et auint apres que son mari ne li uoloit pas trouuer ce que il li couuenoit  et por ce ele aloit a grant poine a potences a l eglise saint merri de paris querre des aumones . 
et quant la dite iehenne oy que mout de miracles estoient fez au tombel saint loys et que les malades estoient ilecques gueriz  ele dist et promist que ele uisiteroit le dit tombel . 
la quele chose oie  icele iehenne ordena a uenir au tombel desus dit et auoit esperance que ele porroit ilecques estre guerie par les merites du benoiet saint loys . 
de quoi cele iehenne qui uoloit uenir au dit tombel et uiure du sien propre  fila tantque ele gaaigna trois sous que ele porta . 
et en un iour de dyemenche au matin ele emprist la uoie a saint denis a potences  et l acompaigna une seue fille nus piez et en langes  et uint au dit tombel a grant force  et sonnoient uespres quant ele fu ilecques . 
et fu ilec chascun iour par quatre iours apres le dit tombel aincoisque ele fust guerie  et offri une chandele de sa longueur . 
et en un iour  com ele fust delez le dit tombel endementieresque len chantoit la grant messe  la dite iehenne senti une doleur tres grieue et especiaument en la partie senestre  si que ele se pooit a peinne contenir que ele ne criast forment . 
et comme cele douleur l eust tenue par tant de tens que len peust estre alé autant de uoie com len treroit d un arc  la doleur commenca a cesser . 
et cele qui tantost senti que il li estoit miex mist le pie senestre tout a terre et se dreca et s esta sus ses piez apuiee au tombel . 
et quant ele senti que ele pooit aler  ele ala enuiron le tombel droite et estant sus ses piez et fesoit pas de ses piez l un apres l autre . 
et quant la messe fu finee  ele monta par les degrez iusques as reliques et lessa ses potences sans aide de nului  et fu mout liee et mout ioieuse et ele et sa dite fille por ce que dieu et le benoiet saint loys l auoit deliuree de si grant enfermete . 
et nonpourquant ele fu a saint denis et uisita chascun iour le dit tombel iusques atant que nuef iors furent acomplis . 
ele reuint a paris par soi droite sus ses piez sanz baston et sanz potences et sanz ayde d autre persone . 
mes nonporquant du tens que ele fu guerie ele se clochoit touz iors un petit et apres ce de la partie senestre . 
et encore clochoit ele eu tens de l inquisicion de cest miracle  et nonpourquant ele aloit bien et despeechieement si comme les inquisiteurs et leur notaires la uirent . 
et en apres un pou de iours puisque la dite iehenne auoit esté einsi malade com il est dit  icele iehenne disoit que ele s en reuenoit de saint denis du tombel desus dit et que ele auoit ilecques esté guerie de la maladie deuant dite . 
et quant ele fu a paris guerie de cele maladie  ele ala droite sus ses piez sanz potences et sanz autre ayde  bien et despeechieement ausi com une autre femme saine  forsque tantque ele clochoit un petitet . 
et aincoisque la dite iehenne fust malade ele ne clochoit pas  aincois aloit bien et droit et legierement . 
et apres ces choses toz iors  tout fust ce que ele clochast un petitet  ele ala du tens desus dit bien et despeechieement . 
et fu saine et hetiee de la dite maladie et fist sa besoigne ausi comme une autre femme saine . 
et croit len que ele fu guerie par les merites du benoiet saint loys . 
ce quarantetroisieme miracle est d une femme qui aloit a potences et auoit une boce el dos  qui fu guerie au tombel saint loys . 
en l an nostre seigneur mil deus cens sexante et douze une femme qui auoit non iehenne  qui demoroit a paris en la parroisse saint merri  aloit a potences et a grant poine et estoit mout corue  si que ses potences estoient mout courtes  et auoit une boce sus le dos grant et lee ausi com un pain de denier . 
et en la dite boce n auoit pas pertuis ne ne getoit point de boe . 
et la dite iehenne estoit uielle femme et fu einsi malade et ala en tele maniere par quatre ans ou par cinc . 
et apres par aucuns ans  la dite iehenne  qui estoit en la rue ou ele demoroit  dist as uoisins que ele uoloit aler au tombel saint loys et que ele auoit esperance d estre ilecques guerie  si requist a ses uoisins pardon se ele les auoit en aucune chose corouciez . 
et dist encore que ele uoloit aincois aler a l eglise saint merri oir messe et confesser ses pechiez  et dist as uoisins que il proiassent pour li dieu et le benoiet saint loys que il li feissent grace . 
et ala a l eglise saint merri et lors emprist la uoie d aler a saint denis  ou nicole de paris  femme guillaume le charpentier  uit la dite iehenne deuant le dit tombel entre les autres malades . 
et en apres la dite iehenne en pou de tens uint a la dite rue et aloit bien et droit sanz potences et sanz autre ayde forsque ele portoit un baston en sa main  et disoit que ele reuenoit du tombel du benoiet saint loys ou ele auoit esté par nuef iours  et que ele auoit ilecques esté guerie . 
et porta un baston en sa main au commencement par trois semaines ou enuiron  mes apres ele le delessa . 
et comme ele ot delessié le baston a porter  ele fu apres toz iors sainne et hetiee par trois anz ou enuiron  tant com ele uesqui  et ala bien et droit sanz baston et sanz aucune autre ayde  et portoit sus son chief un uessel plein d iaue et fesoit toutes ses besoignes en gaaignant son uiure  car ele estoit poure . 
ce quarantequatrieme miracle est d une femme qui perdi le coste senestre et le braz  le pie et la iambe  et ele fu guerie au tombel saint loys . 
en l an de nostre seigneur yy yy yy yy et yy et enuiron  aeles malachine de paris estoit saine et hetiee en ses membres ausi com une autre femme saine  et hantoit la meson des beguines de paris la ou ele ouuroit de oeure de laine en peignant et en fesant teles choses . 
et apres ce ele fu par lons tens saine . 
nepourquant ele auoit le mal donc len chiet  qui communement est apelé le mal saint leu . 
et en apres la dite aales malachine en l an nostre seigneur mil yy yy yy chei en grief maladie par la quele ele perdi le coste destre en tele maniere que ele ne se pooit aidier de la main ne du bras ne de la iambe destres  et aloit a potences sanz les queles ele ne pooit aler puisque ele chei en la dite maladie iusques atant que ele fu guerie . 
et le chief li trembloit tant com ele fu einsi malade . 
et disoit que une femme auecques qui ele demoroit li aidoit a soi uestir et chaucier et a fere teles choses  et trainoit apres soi son pie senestre quant ele aloit  et pour ce que ele ne pooit gaaignier si com ele auoit acoustumé  ele estoit poure et queroit son pain . 
et au regart de li ele paroit bien langoreuse et malade el tens deuant dit  et le creoit len . 
et en tel estat ele fu par lonc tens . 
et comme la dite aeles fust einsi malade  entour l an de nostre seigneur mil yy yy yy et yy en este  quant ele ot entendu que pluseurs miracles estoient fez au tombel saint loys  ele dist et requist conseil que ele uoloit uenir au tombel saint loys  que nostre seigneur la uosist deliurer par les merites . 
et en cel tens  un iour de uendredi que il fesoit mout grant chaut  comme aeles du buisson qui demoroit en la meson des beguines de paris  femme de sexante ans  fust uenue a saint denis uisiter le tombel du benoiet saint loys pour ce que ele auoit eu une goute eu destre oeil par lonc tens  si que ele ne ueoit riens de l ueil ele  trouua la dite aeles malachine apres le dit tombel ou ele estoit uenue pour empetrer de dieu sa deliurance  si comme ele disoit  par les proieres et les merites du benoiet saint loys . 
et comme la dite aeles du buisson li demandast comment il li estoit  ele respondi que ele se sentoit mout alegiee et que ele proiast dieu pour li et le benoiet saint loys et la uirge marie . 
et l recouura la ueue de son droit oeil en cel meesme iour et reuint a paris bien uoiant  ia soit ce que sanc fust demoré en l ueil  du quel assez tost apres ce icele aeles du buisson fu guerie a plein . 
et la dite aeles malachine auoit requis conseil et auoit dit que ele uoloit aler a saint denis au dit tombel pour sa deliurance . 
ele ala a saint denis au dit tombel du benoiet saint loys et fu ilecques par nuef iours . 
et comme ele fust ilecques auecques les autres malades et en gesant  si com il plot a nostre senti une grant doleur en ses membres . 
et com il li fu auis que ele se peust soustenir ele se dreca et si comme ele a dit  les ueines en la mamele en la partie malade auoient esté rompues  et auoit geté sanc a grant quantite . 
et quant ele ot lessié les potences que ele auoit acoustumé a porter  ele reuint a paris a la meson des beguines et ailleurs saine et hetiee  tres plainement guerie et alant par soi et sus ses piez sanz potences et sanz baston et sanz aucune autre ayde  bien et droit  garie du tout de la dite maladie . 
et des donques apres ce ele fu saine et hetiee par trois anz et plus de la dite maladie et aloit bien et droit et laboroit d oeure de laine et pignoit et fesoit autres choses comme femme saine iusques a sa mort . 
et sembloit estre que ele fust el tens de sa mort de quarante anz d aage ou enuiron . 
et estoit bonne femme et de grant penitance . 
et disoient touz les tesmoins que ele fu guerie de la maladie deuant dite par les merites du benoiet saint loys . 
ce quarantecinquieme miracle est d un homme a qui il leua une apostume el genoil  qui fu gueri par les merites saint loys a son tombel . 
entour l an de nostre seigneur yy yy yy sexante et quatorse ou sexante et quinze auint que entre la feste de touz sainz et la feste saint andri leua une maladie en la iambe senestre uers le genoil du gue de la uile de combreus du dyocese d orliens  en la quele il ot pluseurs pertuis en la char qui getoit hors mout de porreture  et desous le genoil et desus . 
et tout le genoil li enfla . 
et cele char deuint rouge et horrible et lede a ueoir . 
et comme le tens fust coru auant  touz les pertuis qui furent souz le genoil uindrent a un . 
et comme printens fust uenu  enuiron quaresme  que len oeure es uignes  icelui iehan qui estoit poures hons et uouloit gaaignier  si com il auoit acoustumé  son uiure par son labour  ala a orliens pour soi aloer a fere les uignes . 
et et quant il fu la la maladie li fu si engregiee que il ne pooit aler ne soi soustenir sanz baston fors trop pou  ausi comme sis pas ou sept  et se il ne s apuiast . 
de quoi quant il uit que il ne porroit gaaignier ne laborer ne aler sanz soustenement  il fist fere deus potences et reuint atout les potences a sa meson  car il ne pooit aler sanz soustenement  et a mout grant poine repera il a sa meson  quar le senestre pie de lui ne marchoit point a terre . 
et il uisita mout de eglises en ces parties ou il oy dire que uertuz estoient fetes  c est a sauoir l eglise de saint uerain  l eglise de saint mor et l eglise de saint eloy de ferrieres  mes tout ce ne li ualut riens . 
et nonpourquant il ne mist onques a la dite maladie nule medecine . 
et apres ce  com il eust oy que mout de miracles estoient fez au tombel saint loys  icelui meemes iehan se uoua et promist que il uisiteroit le dit tombel  que diex et le benoiet saint loys le deliurassent par les prieres et par les merites mon seigneur saint loys . 
et en un iour de dyemenche el mois d aoust en icelui an il se fist confes a son propre prestre  et lors emprist il la uoie tout seul de uenir a saint denis a potences . 
et aincoisque li diz iehans fust uenu la moitie de la uoie  il li fu auis que il fust . 
et ainsi il uint a saint denis et uisita le tombel du benoiet saint loys  et estoit apres le tombel toute iour entre mout d autres malades qui ensement demoroient ilecques pour recouurer sante . 
et el tierz iour ou eu quart puisque il fu uenu au dit tombel  il assouaga si bien que il les delessa ses potences sus le dit tombel que il auoit aportees  et celes du tout lessiees  il issoit de l eglise sanz potences et sanz baston et sanz autre ayde  et aloit a son hostel et ailleurs la ou il uouloit . 
mes nepourquant chascun ior il uisita le dit tombel et hanta comme deuant iusques atant que nuef iours furent acomplis . 
et quant les nuef iours furent passez il se parti de saint denis et s en repera a sa meson bien et legierement sanz potences  sanz baston et sanz autre ayde . 
et quant il s en reperoit il aloit chascun iour sis lieues ou sept . 
mes les diz pertuis n estoient pas raclos  aincois getoient encore porreture trop  moins que il n auoient acoustumé . 
mes petit et petit il furent gueris si que deuant la feste de la natiuite nostre seigneur adonques prochainement uenant il fu gueri et deliuré du tout de la dite maladie  et furent les pertuis deuant diz affermez et reclos de tout en tout et la pel ou le cuir rafermez  forsque tant seulement les traces des plaies demorerent . 
et les uoisins du dit iehan furent merueilliez de ce que il estoit reuenu einsi sainement gueri par les merites du benoiet saint loys . 
et il laboura apres ce et fist sa besoigne . 
ce quarantesisieme miracle est de la creue de qui l iaue entra en trois celiers  et ele s en rala par la uertu de un des chapiax saint loys . 
en l an de nostre seigneur mil deus cens quatre uinz enuiron la feste sainte katherine crut mout le flueue de seine  tantque trois celiers de la meson aelis l aueniere  femme enoul  iadis escuier du benoiet saint loys iadis roi de france  furent adonc pleins d iaue . 
et crut si durement l iaue es celiers de la dite aelis que en deus d iceus qui sont les plus  flotoient en yaue les tonniaus de uin qui estoient dedenz . 
et en un autre celier qui est deuant ceus et plus haut et non pas si parfont  l iaue monta tantque ele seurmonta outre la moitie des tonniax de uin qui estoient en icelui celier  si que len ne pooit auoir le uin . 
et la dite aelis auoit aucuns chapiax de pennes de paon qui auoient esté du benoiet saint loys et estoient demorez a son dit mari endementieresque il estoit escuier du benoiet saint loys  quant il renouueloit les diz chapiax . 
et lors se porpensa la dite aelis que ele auoit les chapiax et que par auenture dieu par les merites du benoiet saint loys degasteroit les yaues . 
et demanda la dite aelis conseil au sousprieur du ual des escoliers de paris et a frere daniel  frere de cel meesmes lieu  se il leur estoit auis que se ele seignast d aucun des chapiax la dite yaue  que ele ne creust plus  mes que ele sechast  aincois creoit que par les merites du benoiet saint loys ce peust estre fet . 
mes les diz freres li desloerent . 
et lors ele reuint a sa meson et retint rogeret son uallet  de uint anz ou enuiron  et enuoia ses autres serganz en diuers lieus hors de la meson  et fist fiancier a rogeret que il ne reueleroit a nule ame ce que la dite aelis entendoit a fere . 
et lors ele prist un des chapiax et le bailla au dit rogeret et le fist descendre iusques a l yaue du premier celier et li dist que il seignast la dite yaue de cel chapel a maniere de croiz el non du pere et du filz et du saint esperit . 
et le dit rogeret com il estoit encore ior et pres du soir  descendi atout le dit chapel iusques a l yaue du premier celier plus haut et mist cel chapel en cele yaue  et de l iaue qui auoit atouchié le chapel il geta et arrousa l autre yaue de celui meesme celier a maniere de croiz  disant    el non du pere et du filz et du saint esperit  
 et apres ce il reuint sus a sa dame et li rendi le chapel . 
et deuant cueurefeu en cel meesme soir  cele yaue de cel dit premier celier fu tant descreue que la dite aelis et sa mesniee porent auoir et traire du uin des diz tonniax  ce que il ne pooient pas fere deuant . 
et adonques l iaue estoit descendue ou aualee par pluseurs doiz el dit celier . 
et l endemain au matin ele estoit si degastee en cel premier celier que ilecques n auoit riens demoré fors un pou de boe . 
et el dit matin se departi le dit rogeret de paris et ala a la uile de clichi ou sa dame l enuoia . 
mes el iour ensiuant quant il reuint  il trouua donques que len fesoit el premier celier le feu de charbon pour sechier . 
et el tierz iour au matin l iaue de ces plus parfonz celiers s estoit si esuanoie et retrete que ilecques n estoit riens demoré fors boe . 
et apres le dit soir que la dite aelis ot du uin de ses tonniax  procession uint sollempnel que les freres de sainte katherine du ual des escoliers firent iusques a saint iaque de la boucherie pour la grant creue des yaues . 
et les diz celiers plus parfonz fez ia auoit uint e sept ans  et le dit celier plus haut estoit fet ia auoit seze anz el tens de l inquisicion de cest miracle  et les fist fere la dite aelis . 
et nonpourquant ele n auoit onques mes ueu que yaue entrast ne fust es celiers deuant diz . 
et les celiers de ses uoisins ne furent pas si tost sechiez . 
car apres par pluseurs iours il furent uuidiez de cele yaue qui dedenz estoit a uessiax  et getoit len l iaue en la rue . 
ce quaranteseptieme miracle est d un uallet qui ot une apostume en la gorge qui ne pot guerir deuantqu il uint au tombel saint loys . 
enuiron l an nostre seigneur yy yy yy yy et zz entour noel uint une enfleure eu col gautier  fiuz guillaume dit chauuin du fresne empres eu de la dyocese de roen  en la destre partie  qui crut a bien pou ausi com un oef de geline . 
et comme cele enfle eust einsi esté par aucuns iours et blecast mout le dit gautier  a la parfin ele creua et metoit hors mout de porreture . 
et apres ce crut une autre enfle eu goitron plus pres de la bouche du pis que du menton  et ensement la tierce et puis la quarte enfle enuiron le goitron de ca et de la iusques a l autre partie du col  et touz getoient ordure . 
et en apres cele meeme enfermete descendi en la partie senestre el piz de celui enfant  et ilecques fu une enfle qui ensement creua apres et getoit porreture . 
et en apres ele s en ala  et en leua une autre semblable  mesque mendre estoit souz la senestre essele . 
et quant ele fu creuee ele metoit hors mout d ordure  et quant plus metoient hors les pertuis ordure  et l enfant moins se douloit . 
et quant eles se restraignoient en aucun des pertuis  estoit li enfes plus tourmentez . 
et comme li diz guillaume ueist son fiuz en si grant langueur et queist conseil sus ce et aucuns li deissent que c estoit le mal saint eloy  et les autres que c estoit le mal des escroeles  et les autres li disoient autre chose . 
a la parfin li diz guillaumes mena son fiuz a saint eloy de noion . 
et quant il ot fet s oroison et ses offrendes einsi com il deuoit  il s en reuint sanz guerison  ne riens ne li profita . 
et com il eust esté greué par lons tens de la dite maladie  en l an nostre seigneur yy yy yy et yy yy et yy entour la feste mon seigneur saint iehan  li diz guillaume uoa son enfant et promist que se dieu par les proieres et par les merites du benoiet saint loys li guerisoit son fiuz de la dite maladie  il li menroit son dit filz dedenz la feste touz sainz prochainement a uenir  celui meesme son fiuz  au tombel du benoiet saint loys et uisiteroit cel meesmes tombel en sa propre persone auecques son fiuz . 
et quant il ot fet le ueu  il fu miex a l enfant de la premiere enfle qui auoit esté el col  mes toutes les autres enfles getoient hors ordure et fesoient grant hisdeur et grant horreur a ceus qui les regardoient  tant estoient les plaies ledes a ueoir et tant estoit lede chose ce qui en decoroit . 
et estoit si lede chose a ueoir que neis qui l enfant ueoient et les dites plaies disoient que ia n en seroit gueri ne deliuré . 
et adonques quant li dit ueu fu fet  li diz enfes commenca a assouagier  et apercut bien li diz guillaumes que de iour en iour il assouaioit plus et que les plaies couroient moins forment et se rafermoient . 
et aincoisque la saint michiel fust en celui an  les dites plaies cesserent de giter cele ordure du tout en tout et furent rafermees si com eles estoient el tens de l inquisicion de cest miracle . 
et les inquisiteurs  leur notaires presenz  uirent les plaies affermees  et ne coroient pas  mes les traces racloses estoient encore ilecques mout fresches en toutes les plaies desus dites  mes nule enfle du monde n i auoit . 
et li diz guillaume croit fermement que li enfes fu gueriz de si grant maladie et de si horrible par les proieres et par les merites du benoiet saint loys et pour le dit ueu que il fist . 
et el iour de mardi le tresieme iour de oitouure il emprist la uoie de sa meson  de la quele il a quarante lieues ou enuiron iusques a saint denis  et uint a saint denis . 
et uisiterent ensemble il et son filz le dit tombel si com il auoit promis . 
ce quarantehuitieme miracle est d un ualleton a qui il leua une apostume el dos si que il deuint corues  et il fu gueri au tombel saint loys . 
comme iadis michelet  fiuz iadis giefroi le sauuage  charpentier  lors fust sain et hetié et estoit lors enfant de huit ans ou de nuef  une grief maladie le prist el dos si que il ne se pooit drecier . 
et comme li diz michelez fust entré en un soir en son lit eu mois de oitouure  c est a sauoir en l an de nostre seigneur mil yy yy sexante et douze  et quant uint au matin  il dist a denisete sa suer et a sa mere qui l apeloient pour soi leuer  car une maladie l auoit pris el dos si que il ne se pooit drecier  mes toutes uoies il se leua . 
et comme il fust issu de son lit  il ne se pooit ester ne aler droit  aincois s apuioit as mains et seur ses genouz et aloit corue . 
et estoit leuee au milieu de son dos une enfle ausi grosse comme un oef  et se douloit si en cele partie du dos que en nule maniere il ne se pooit drecier  ne auecques ce il ne pooit aler fors trop petit et a grant poine  pour ce que il le couuenoit aler si corue . 
pour la quele chose sa mere li fist fere deus potences dedenz les huit iors que il portoit souz ses esseles et se soustenoit a celes potences  si en aloit plus legierement . 
et en apres la dite enfle crut tantque il ot el dos une grant boce ausi com un pain de deus deniers  si que il ne se pooit drecier  aincois aloit courue et a potences souz ses esseles . 
et la dite enfle fu einsi creue dedenz quinze iours puisque ele commenca . 
et la char de lui n estoit pas plus chaude en cel lieu que ele estoit ailleurs  et la dite enfle ne coroit pas ne ne gitoit nule ordure . 
et en tel estat fu li diz michelez par huit anz ou enuiron . 
et en cel este meesmes que les os du benoiet saint loys furent aportez en france  comme len eust dit que il uenist au tombel du benoiet saint loys en pelerignage por recouurer sante se il plesoit a dieu par les merites du benoiet saint loys  li diz michelez se fist confes a son prestre parroissial de saint pol de paris et fu a secre auec le dit prestre si comme sont cil qui confessent leur pechiez . 
et el tens que la foire du lendit siet  dis ans auoit passé el tens de ceste inquisicion  li diz michelez demanda congie aus uoisins et leur dist que il uoloit uenir a saint denis au tombel du benoiet saint loys  que dieu par les merites du benoiet saint loys le uosist deliurer . 
et adonques il emprist un iour la uoie de uenir a saint denis auec denise sa suer . 
et cele uoie il emprist eu iour que la beneicon est fete de la foire du lendit . 
et li diz michelez uint a potences si com il auoit acoustumé  et uindrent il et sa suer bien pres de la chapele qui est entre paris et saint denis . 
et com il fust ilecques il donna une de ses potences a la dite denise et dist    ma suer  portez ceste potence  car ie irai bien a une  car ie me sent bien alegié . 
 et lors il se commenca plus a drecier et a aler plus droit et plus legierement que il ne souloit  et einsi il uindrent a saint denis . 
et com il furent la il acheterent une chandele de la longueur du dit michelet . 
lors uindrent il au tombel du benoiet saint loys  et ilecques delessa li diz michelez l autre potence et se dreca tout et offri sa chandele au dit tombel et rendi graces au benoiet saint loys de ce que il se pooit drecier . 
et nonporquant il chei ilecques a terre tout estendu et fu tout froit  ne ne mouuoit pie ne main ne membre que il eust  ne ne respiroit en nule maniere que denise sa suer peust aperceuoir qui estoit apres li  et le touchoit et manioit la dite denise  plorant et criant  que ele creoit que il estoit mort  et disoit que ele uosist miex que il fust uif einsi malade com il estoit deuant que ce que il fust einsi mort . 
lors despoilla ele son secot et le couuri . 
et en apres com il eust einsi esté raui un pou de tens  il respira en compleignant soi et dist que il se doloit mout . 
de quoi il auint que aucuns de l eglise le pristrent et le porterent es mesons de l abeie en soustenant le  mes nonpourquant il aloit seur ses piez  et la dite denise remest delez le tombel . 
et comme li diz michelet eust grant piece esté  il reuint au dit tombel auec aucuns de l abeie qui l acompaignierent  mes de riens nule ne li aidierent . 
et li diz michelez au retourner s en uenoit par l eglise sanz potences et sanz baston et sanz autre ayde . 
et comme la dite denise ueist ce  ele ala encontre lui et s esioy et fu liee ausi comme se ele ueist dieu . 
et lors li dist ele    mostre moi ton dos  ie te uoil ueoir nu . 
 li diz michelez se tourna en un destour en l eglise et se despoilla ilecques . 
et quant il fu despoillié la dite denise le uit a ses propres oilz et atoucha et mania le lieu ou la dite boce auoit esté . 
et estoit et reperie a sa nature ausi comme se la boce n eust onques esté ilecques et si que ilecques n estoit demoré trace ne nul signe par quoi len peust aperceuoir que il eust onques en nul tens esté malades . 
et en apres li diz michelez einsi deliuré el premier iour  si com il est dit  il demora a saint denis et hanta le dit tombel par nuef iors  a conter le premier ior . 
et en apres li diz michelet et denise sa suer reperierent a paris uenant ensemble  et li diz michelet aloit par la uoie sanz potences et sanz baston et sanz ayde d omme ne de femme et bien et droit ausi comme un autre sain homme . 
et en apres dedenz pou de iours  c est a sauoir un an  il uesqui einsi gueri a plain par les merites du benoiet saint loys . 
ce quarantenouieme miracle est de un enfant qui perdi son braz destre par huit ans et plus  qui le recouura au tombel saint loys . 
seze ans auoit ia passez quant l inquisicion de cest miracle fu fete  quatre uinz et deus el mois de oitouure  que marie dite la bourgoigne  femme robert le macon  nee de prissi de la dyocese d aucerre  demorant adonques a paris  auoit eu un fiuz de son premier mari qui auoit non iehennet  nez droiz et entiers de touz ses membres . 
et einsi par trois mois et demi il mouuoit ses braz legierement et les leuoit et abessoit ausi com enfant de son aage . 
et en un iour apres pasques comme le dit enfant n eust pas quatre mois et la dite marie sa mere l eust mis eu berceul a dormir a heure de dormir  et apres dormir la mere reuenist a lui si com ele souloit et ele l eust leué du berceul et deslié des liens du berceul  ele uit que li diz enfes ne se pooit aidier du destre braz  aincois pendoit a son coste  ne ne paroit pas que il eust nule lieure de ners ou iointure entre l espaule et le gros du braz fors que de pel  et pooit cel braz destre estre demené auant et arriere . 
et quant len le leuoit et len le delessoit  il cheoit tout maintenant comme braz qui n auoit nule force de nature en la deuant dite iointure . 
et fu en tel estat par huit ans que il ne se pooit aidier du braz deuant dit  ne soi pestre d icelui braz ne abeurer  ne chaucier soi ne uestir  ne metre sa destre main a sa bouche ou a sa teste se il ne l i portast a la senestre main . 
et auoit li diz iehennet le mestre os du dit braz sec du coute iusqu a l espaule . 
et nonpourquant il auoit le dit bras assez gras du coute par aual iusqu a la main . 
et comme le dit iehennet estoit einsi malade  guillaume  pere du dit enfant  uint a la dite marie sa femme et le dit iehennet son fiuz  et uindrent de monestal  ou il demoroient adonques  demorer a paris . 
et mout de medecines furent mises au dit braz qui riens ne li ualurent ne ne profiterent . 
et en apres  com il eussent oy que mout de miracles estoient fez au tombel du benoiet saint loys  la dite marie et eideline sa suer uindrent a l eglise de saint denis huit ans auoit passé a la feste saint iehan baptiste derrenierement passee . 
et auoit esperance que dieu par les merites du benoiet saint loys deliurast le dit enfant de sa langueur  et eles menerent le dit enfant au tombel du benoiet saint loys et firent l enfant ilecques estre delez le tombel par onze iours entre les autres malades  que dieu par les merites du benoiet saint loys le deliurast  et estoient les femmes delez le tombel auecques lui . 
et es onze iours les dites femmes  marie et eideline  furent hors de la meson mabile dite la chieure auecques l enfant  en la quele meson eles demoroient a paris en la parroisse saint iehan en greue . 
et par nuit es diz onze iours  por ce que len ne soufroit pas que eles demorassent en l eglise  car len la fermoit  et gesoient en l eitre de cele eglise hors de la porte qui est uers l eglise saint iehan  ne ne gisoient pas en lit ne ne despoilloient . 
et adonc  quant ce uint au iour de la uegile saint iehan apres uespres entor soleil esconsant  comme les dites femmes et li dit iehennet et les autres malades fussent hors mis de l eglise de saint denis et se seissent delez hors de la porte  la dite marie  mere de celui enfant  ala a l eglise de saint iehan ou les malades estoient qui cele nuit sont malades du mal saint iehan . 
et comme la dite eideline se seist auecques l enfant apres la porte  il commenca a crier et a dire a icele eideline    ma tante  
ma tante  
ueez  ueez  
 et lors il dreca son braz destre que il tenoit pendant si com il auoit acoustumé et le leua petit et petit et le mist a sa bouche  et quant li dit enfant fu gueri et les moines oirent ce  il ouurirent la porte et le mistrent dedenz l eglise . 
et apres il le mistrent arriere et li donerent un esterlinc et un tournois . 
et lors fu la dite marie apelee de l eglise saint iehan  et quant ele reuint ele trouua l enfant gueri . 
car il metoit sa main destre a sa bouche et a sa teste et s aidoit bien du dit braz en drecant amont et en raualant a sa uolente icelui braz  ausi com un autre sain enfant . 
de quoi cil qui la estoient qui le uirent gueri looient et beneissoient nostre seigneur et le dit benoiet saint loys  par les merites de qui il auoit esté gueri . 
et comme les dites femmes fussent reuenues a paris auecques cel enfant einsi gueri  ses uoisins et autres li firent mout grant ioie et looient et beneissoient dieu de si grant miracle et le benoiet saint loys . 
et li dit iehennet fu apres sain du dit braz et bien s en aida  et le metoit a son chief et a sa bouche et s en pessoit et abeuroit et uestoit et chaucoit  et le drecoit et abessoit tout a sa uolente  et portoit de cel braz un pot d iaue de saine  et en fesoit du tout ausi com un autre sain enfant fet iusques a la mort . 
et uesqui apres cele deliurance par trois ans  et lors il morut . 
et disoit len communement en la dite rue que li dit iehennet auoit esté gueri par les merites du benoiet saint loys . 
un autre miracle incident mes non mie du tout aprouué par l eglise . 
la deuant dite eideline racontoit que comme ele fust un iour auec iehennet  son neueu deuant dit  delez le tombel du benoiet saint loys  une pucele de quatorse ans ou enuiron qui sembloit forsenee  pour la quele chose auoit les braz liez d un anel de fer ensemble deuant soi  que une femme menoit a une corde que ele auoit liee a un de braz  et la dite femme la menacoit souuent d unes uerges ausi fetes com un balay  pour ce que la pucele la mordoit quant ele pouoit as denz ou ele la feroit du pie  l fer chei des braz de cele pucele deuant le tombel desus dit et fu la dite pucele rendue a sante . 
et lors maintenant ele se gita adenz deuant le tombel en oroisons et beneissoit dieu  et lors fist s offrende au dit tombel et se departi d ilecques du tot en tout guerie . 
ce cinquantieme miracle est d un frere qui fu si malade d une continue que il perdi la parole  et il fu gueri a l inuocacion saint loys . 
entour la feste saint barnabe l apostre en l an nostre seigneur mil deus cens sexante et quinze  comme frere iehan de leigni du dyocese de paris  adonques prestre et cure de toreigni apres laigni sus marne  eust esté sain et hetié iusques a cel tens  une tres grief doleur le prist desouz les costes en la senestre partie  et si le prist une fieure continue . 
et les phisiciens qui furent apelez a sa guerison et autres se desesperoient de sa uie . 
et la dite maladie enforca si que li diz frere iehans perdi la parole . 
et toutes les choses qui estoient necessaires a la sepouture du dit iehan furent apareilliees de ses parenz et des amis que il auoit . 
et com il estoit malade  il auoit ordené estre enseueli a chaeliz qui est de l ordre de cistiax  et fu le char apareillié a lui mener a la dite abeie . 
et com il fust en si grant enfermete et len li eust quis mout de medecines que il auoit beues mes riens ne li auoient ualu  ses amis qui estoient apres lui li conseillierent que il se uoast a nostre dame de boloigne sus la mer  et aucuns li disoient que il se uouast a autres sainz . 
et comme aucuns qui la estoient li eussent nommé saint loys et li deissent que pluseurs estoient curez de diuerses langueurs par icelui saint loys a son tombel  icelui meesmes freres iehans  cele parole oye  pensa en soi meesme comment le benoiet saint loys endementieresque il uiuoit auoit esté de sainte uie et de conuersacion honeste et que il auoit fet mout de bonnes oeures  et que il auoit touz iours de lui oy bien  il concut en soi grant fiance que il deuroit par ses merites estre gueri . 
il proposa adonques en son cuer que se dieu le guerissoit de la maladie desus dite  il uisiteroit en sa propre persone le tombel du dit benoiet saint loys . 
et en apres  el disieme iour de sa maladie deuant dite il fu auis au dit frere iehan  et ne set se il dormoit ou se il ueilloit  que il estoit en l eglise saint denis en france la ou les os du benoiet saint loys estoient enseueliz  deuant l ostel saint estiene qui est eu cuer as moines et qui est apres le tombel du benoiet saint loys  et li estoit auis que il estoit oscur eu lieu ou il estoit eu cuer et que il auoit grant clarte entor le tombel du dit benoiet saint loys  qui est ilec dehors le cuer entre celui meesmes cuer et le grant autel  des chandeles alumees que mout de malades offroient qui ilecques estoient au tombel desus dit . 
et comme il fust einsi  il uit en ceste uision le benoiet saint loys deuant dit en l abit eu quel il l auoit maintes foiz ueu  c est a sauoir en une chape a manches  un chapel de bonnet sus son chief  passant parmi le cuer as moines apres le dit frere iehan  et aloit pour guerir les malades  et encore li fu auis que quant il passoit einsi apre le dit frere iehan  il dist au dit frere iehan ces paroles    et tu  pour quoi ne mes ta main sus tes costes ou la douleur t est et la maladie  et tu seras gueri  
 et quant ce ot oy frere iehans  il mist sa main sus ses costes la ou la douleur estoit et la maladie . 
et adonques li diz freres iehans tout maintenant s esueilla et trouua sa main destre sus ses costes senestres que il tenoit ilecques . 
adonques dist icil freres iehans en parlant uraiement a ceus qui ilecques estoient qui le gardoient ses paroles    saint loys m a gueri . 
 et en uerite  puisqu il ot la parole perdue  il auoit esté iusques a cele heure par un iour et demi ou enuiron que il n auoit parlé ne n auoit prononcié nule parole  ia soit ce que il oist et entendist encore  si comme home si malade  ce que len disoit as autres . 
et des icele heure li diz frere iehan se senti mout alegié de la doleur deuant dite  neis tantque il li estoit auis que la douleur fust toute cessee  si que apres ce ele ne le greua de riens  ia soit ce que il eust encore un pou de la fieure demouré en lui . 
ne apres il ne se complainst de la doleur deuant dite que il auoit eue souz les costes  ainz disoit que cele doleur s en estoit toute alee et que il estoit merueilleusement alegiee par la departie d icele doleur . 
et eu iour ensiuant apres la dite uision la maladie de la fieure fu terminee par flu de uentre  si que il fu puis toz iors en bonne sante ne n ot puis fieure ne doleur iusques au tens de l inquisicion de cest miracle . 
ce cinquanteunieme miracle est d une femme qui perdi sa ueue par huit anz et plus  et ele la recouura au tombel mon seigneur saint loys . 
luce de rumilli de la dyocese de constances  femme robert rossel  demorant en la uile de saint denis par trente sis anz et plus  encorut piece a  quatorse ans auoit passé el tens de l inquisicion de cest miracle qui fu fete en l an nostre seigneur mil deus cenz quatre uinz et trois eu mois de ienuier  en grief maladie de ses ieux  pour la quele maladie ses ieux lermoient ausi comme continuelment et auoit les ieux mout rouges et chacieus  et ce li auint quant ele gisoit d une seue fille qui fu nommee bouriot . 
et endementieresque la dite luce gisoit de cele fille  il auint une nuit que les ieux li commencierent a doloir griement . 
et quant ce uint au matin ele s apercut que ele ne ueoit ausi comme point . 
adonques fu sa ueue si troublee et si afebloiee que ele ueoit mauuesement  et fu en tel estat par deus ans . 
mes encore ueoit ele si que ele conoissoit ses uoisins quant il estoient pres de li . 
mes se il fussent un pou loing ele ne les conoissoit point . 
et si aloit par soi  ia soit ce que ele ueist maluesement  a l eglise et par le uisnage . 
et deuant cel tens et iusques a cel tens la dite luce ueoit mout bien et auoit les ieux sainz . 
et apres ce ele fu si auugle et perdi si la ueue que ele ne ueoit ne ne connoisoit rien fors un petitet la clarte du soleil ou de la chandele . 
et quant les deus ans furent passez  ele fu des donc si auuglee que ele ne connoissoit riens du monde  combienque aucunes choses fussent pres de li  neis son mari ne sa fille ne autres choses  combienque eles fussent granz ou petites  grosses ou grelles  ne ne sauoit deuiser ou connoistre les couleurs apres les deus ans . 
et li diz roberz  mariz de la dite luce  li mostroit souuent ses doiz pour esprouer se ele ueoit  
et li demandoit quanz doiz il li mostroit et ele responnoit que ele ne sauoit et que ele ne les ueoit pas . 
et la dite luce fu en tel estat et einsi auugle par huit ans ou enuiron . 
et en cel tens moien que ele estoit si auugle  la dite luce enfanta trois fiuz que ele ne uit onques . 
et nonpourquant ele aleta chascun de ses enfanz et norri ele meesme par un an et plus  car ele n estoit pas si riche que ele peust auoir norrice . 
et en norrisant et en liant et en desliant ses diz enfanz et en netoiant et en baignant  emmeline sa fille li aidoit et son mari et autres qui li amenistroient et apareilloient les choses necessaires  et fesoit si com ele pooit miex  en maniant as mains si com auugles font . 
et en ces diz huit ans quant la dite luce uoloit mengier et len metoit les choses deuant li  il couenoit que len li menast ses mains au pain et au henap et as autres choses que ele deuoit mengier ou boiure  et les i menoit sa fille ou son mari ou aucun autre  ou il couuenoit que les choses li fussent mises en la main  car ele ne les ueoit point . 
et neis en ce dit tens la dite luce estoit menee de sa fille ou d autre persone quant ele aloit a l eglise ou en autres liex  si comme len meine les auugles . 
et adonques il aparut que les ieux de la dite luce fussent couuerz de toile ou d aucun drap blanc si que les pruneles de ses ieux ne pooient pas estre ueues . 
et quant ele deuoit enfanter  mon seigneur richart  prestre  cure de l eglise de saint michiel de saint denis  de l aage de quarante cinq anz  du quel la dite estoit parroissienne  uisitoit la dite luce a la requeste d icele  et ele li confessoit ses pechiez com a son cure . 
et aucune foiz el tens de karesme ele uenoit a celui prestre a l eglise deuant dite . 
nonpourquant ele estoit la menee par emmeline sa fille  car ele ne ueoit point  si com ele disoit  et confessoit a celui prestre ensement . 
et quant ele uenoit a l eglise pour offrir a la main de son prestre en tens que len offroit  il n aparoit pas que ele ueist sa main pour besier la  si com il est acostumé . 
aincois tastoit et manioit a sa main  ausi com suelent fere autres auugles  pour ce que ele trouuast la main du prestre . 
mes quant li prestres ueoit ce  il li tendoit sa main en estendant son bras iusques a sa bouche . 
et neis la dite el dit tens ne ueoit pas la clarte de la lune par nuit . 
et adonques les uoisins disoient que ele estoit perdue et que iames lumiere ne clarte ne uerroit  et estoit tenue pour auugle  et disoient les uoisins que c estoit grant damage . 
et une foiz  pour ce que la dite luce aloit seule en cel tens  ne fust henri  se fust empeinte en une charete qui estoit en la uoie et se fust griement bleciee  mes li diz henris l adreca pour la charete . 
et aucune foiz ele estoit menee a l eglise de saint michiel si comme les auugles sont menez . 
et aucune foiz ele uenoit a l eglise seule  tastant a la main a maniere d auugle  por la quele chose iehenne l aceree li aidoit et la conduisoit et li disoit    pour quoi issiez uous seule de uostre meson  
 et ele disoit que ele n auoit adonques qui la menast . 
or auint que cinc ans l inquisicion de cest miracle  la dite luce oy dire que miracles estoient fez au tombel du benoiet saint loys . 
mes ele atendi que ele fust deliure a la garde du sien fiuz que ele aletoit deuant et norrissoit  qui morut . 
et quant il fu mort  ele dist adonques que ele se uoloit confesser de ses pechiez et uisiter le tombel du benoiet saint loys et estre ilecques par nuef iours ausi comme sont les autres malades  que dieu la uosist deliurer de la dite auuglete . 
et adonques ele se uoua au benoiet saint loys  et li pramist la dite luce que ele seroit ilecques toute iour  que ele ne mengeroit ne ne beuroit iusques au soir ne deuant ce que tout le seruise seroit dit chascun ior en l eglise de saint denis  et que ele porteroit une chandele de sa longueur au tombel desus dit . 
et en apres  a un iour de uendredi  la dite luce ala a l eglise saint michiel en qui paroisse ele demoroit adonques et se confessa de ses pechiez a mon seigneur richart  cure en cele eglise . 
et en cel meesme iour la dite luce de l eglise de saint michiel emprist la uoie et ala au tombel  non pas sus ses piez  mes a genouz sus le pauement et a coutes  et la conduisoit emmeline sa fille . 
et ele portoit une chandele de sa longueur que ele offri au dit tombel . 
et fu ilecques tout cel iour iusques apres uespres  et einsi fist ele el secont iour et el tierz et chascun iour tantque les nuef iours furent passez . 
et ele estoit conduite au dit tombel aucune foiz de emmeline sa fille et aucune foiz d autre  et aucune foiz ele aloit par soi  ce excepté que ele ne uenoit pas a coutes et a genouz ne n offroit pas chandele de sa longueur  mes d une maaille tant seulement  ne ne mengoit en ces iours iusques au soir . 
et eu tierz iour la dite luce commenca a ueoir le tombel du benoiet saint loys delez le quel ele estoit . 
et quant uespres furent chantees en cel iour et sa fille ou demorast de uenir a l eglise pour li remener a son hostel  la dite luce emprist la uoie par soi seule  et auoit fiance  pour ce que ele auoit aperceu que ele ueoit un petitet la uoie  que ele peust reperier a sa meson  et einsi ele s en ala seule a sa meson et ueoit la uoie et bien aperceuoit quant aucune chose qui li peust nuire estoit en la uoie . 
et comme la dite luce eust uisité par pluseurs foiz le tombel et ele fust en sa meson  ele uit une femme qui filoit laine  et regarda sa quenoille et dist a cele femme    atendez uos  car la laine chiet de uostre quenoille . 
 de quoi la dite femme quant ele s apercut que c estoit uerite  li dist en soi merueillant    ha  dame  
ueez uous  
 et ele respondi    certes oil  ie uoi par la grace de dieu et du benoiet saint loys . 
 et des donques ele commenca a ueoir et aperceuoit les choses et meesmement les genz qui estoient deuant li . 
et a ceus qui li demandoient comment il li estoit ele disoit que ele ueoit  et rendoit graces a dieu et au benoiet saint loys . 
et el tierz iour puisque ele uisita le tombel ele cognoissoit les hommes  les cheuax et les pors et les chiens et les autres bestes et autres choses quant eles estoient pres de li . 
nonpourquant ele ne connoissoit pas bien les faces des personnes  neis de son mari ou de ses enfanz ou d autres  de pres d un an apres . 
et nonpourquant ele connoissoit bien les coleurs des autres choses  si que en cel tens ele connoissoit miex son mari et sa fille et ses autres conneuz aus robes que par la forme du uisage . 
et en apres len ueoit que ses ieux se descouuroient de cele blancheur donc il auoient esté couuerz  et ueoit len bien que il estoient esclarciz . 
et en apres de ior en iour  petit et petit  il furent si descouuerz dedenz un mois que les pruneles de ses ieux aparoient . 
et apres ele prenoit a la table le pain  le henap et les autres choses . 
et quant cel an fu passé  ele connut bien toutes choses  et les uisages des persones et les monnoies  et toz iors iusques a ore ele uit miex . 
et comme mon seigneur l arceuesque de roen li mostrast son anel quant ele estoit deuant les examinateurs et que ele deuant leur notaires  et len li demandast de quele couleur la pierre de l anel estoit  ele respondi que ele estoit de uerte coleur et ele dist uoir  que c estoit une esmeraude . 
et ensement comme l euesque de spolete li demandast de quele coleur la pierre du sien anel estoit que il auoit en son doit  ele respondi que il estoit d ynde coleur et ele dist uoir  que c estoit un saphir . 
et ensement quant len li mostra les monnoies  ele connut bien les tornois de parisis . 
et ces choses aperent par les fez de l inquisicion . 
cest cinquantedeusieme miracle est d une femme ancienne qui perdi la moitie de li si que ele n en sentoit point  et ele fu guerie au tombel saint loys . 
amile de saint mahieu des fins de terre en bretaigne  femme iehan l englois  demorant a paris par l espace de quarante ans  et estoient onze ans passez el tens de l inquisicion de cest miracle  la quele inquisicion fu fete en l an nostre seigneur mil deus cenz quatre uinz et trois el mois de ienuier  et comme ele se leuast en une nuit de iuesdi pour donner a boiure a un sien enfant  ele chei et perdi tout l usage et le sentement de toute la partie de li senestre  en tele maniere que des donques du pie  de la iambe  de la cuisse  de la main  du braz et de tout le coste senestre ele ne sentoit rien  et chei a terre ne ne se pot leuer en nule maniere . 
et lors se leua le dit iehan son mari de son lit et la trest le miex que il pot iusques a son lit . 
et des donques li leua une empostume en l ainne  ne ne se pooit la dite amile en nule maniere gesir ne seoir sus le senestre coste  mes touz iors sus le destre  ne ne se pooit tourner ne clorre la senestre main ne ouurir ne le braz abessier ne leuer . 
si que ces diz membres estoient si morz que se il eussent adonques esté perciez ou mis en un feu  ele n en eust riens senti . 
car len la poignoit et estraignoit es diz membres et ele n en sentoit riens  ne nule doleur n aparoit pour ce fere li  en sa face ne ailleurs . 
et neis le dit iehan por ce que il prouuast miex se ele sentoit  poinst la dite amile plusieurs foiz griement sus les costes el dit coste de une fort aguille a coustre sazque il fichoit forment en la char . 
et nonpourquant cele ne le senti ne ne s en dolut  ne onques goute de sanc n en issi . 
et ces membres estoient froiz comme glace ou comme noif . 
et en apres la dite apostume fu creuee et fist nuef pertuis  et touz gitoient ordure a grant abondance  les quels pertuis furent apres tout un  si grant et si le que len i peust metre un poing clos . 
et au premier len i mist mout de medecines  mes onques riens ne li proufitierent que ele ueist . 
et comme la dite amile eust esté en si grant misere par trois mois ou par quatre  son mari la lessa par ennui et se parti de paris  si que il ne li aidoit de rien . 
por quoi quant ele n ot de quoi uiure  ele ot besoing de querre sa uie et issir de sa meson  et lors ele aloit a une potence souz s essele destre . 
et se trainoit a cele potence en aidant soi au pie destre tant seulement et en traiant le pie et la iambe senestres apres soi  et aloit einsi a grant angoisse et a poine iusques a l eglise et demandoit ilecques les aumones as trespassanz . 
et puisque ele s estoit acoutee  ele ne se pooit en nule maniere leuer se aucun ne li aidast . 
et en ce tens  comme la dite amile alast une foiz par la rue saint martin  une piece de uoirre trainoit apres soi  mes nonpourquant elle n en senti riens . 
mes un barbier  qui ore est mort  uint a li et li uolt trere le uoirre du pie . 
mes com il ne peust auoir le uoirre  il trencha la pel et la char du pie  si que il en trest le uoirre . 
et nonpourquant ne pour la plaie du uoirre ne por la fente que le barbier i fist de son fer n issi du pie goute de sanc  ne la dite amile ne senti nule doleur de la plaie desus dite . 
et estoit la char es diz membres ausi comme blanche ou perse  sanz chaleur . 
et en tel estat fu la dite amile par nuef mois et plus . 
et apres ces choses  len dist a la dite amile que ele deust uisiter le tombel du benoiet saint loys . 
et lors ele concut en soi fiance de sa deliurance  et uoa la dite amile que ele uisiteroit le tombel saint loys  com ele eust oy que miracles estoient ilecques fez  et promist a dieu et au benoiet saint loys que ele ne gerroit une nuit la ou autre iusques atant que ele eust uisité le tombel desus dit . 
et en cel tens que la foire du lendit siet ele emprist la uoie et uint la dite amile a saint denis auecques un sien frere . 
et donques ele uint a saint denis au dit tombel a une potence a l ayde de un sien frere qui est en bretaigne  qui la portoit aucune foiz . 
mes com ele fust en la foire du lendit et ele fust si lassee que ele ne pooit en nule maniere outre aler  ele donna donques quatre deniers a un charetier et fu lors mise en la charete et fu portee iusques a saint denis . 
et adonques la dite amile ala au tombel du benoiet saint loys et gisoit ilecques ou ele estoit auecques les autres malades el tens de la foire du lendit . 
et quant ele uint au tombel la plaie estoit si lee et si parfonde que le poing de un homme peust entrer dedenz ou ausi gros d estoupes comme un poing . 
et estoit cele plaie ausi grant com ele auoit onques esté . 
et iusques au iour et a l eure que ele fu guerie la plaie estoit si lee et si parfonde com il est dit desus . 
et la dite amile uenoit la au dit tombel et estoit ilecques tout le iour iusques a uespres  en la quele heure les malades estoient mis hors . 
et comme la dite amile fust a saint denis  le dit iehan son mari et raou  frere d icelui iehan  uindrent a saint denis pour li ueoir et la trouerent gisant apres le dit tombel entre les autres malades . 
mes il ne porent parler a li ne aler  pour ce que les treilles qui sont entour l espace ou le tombel est estoient fermees . 
pour quoi il reuindrent en cel meemes iour a paris et la lessierent ilecques . 
et el quart iour apres ce que ele fu ilecques uenue  si comme uespres furent chantees en l eglise de saint denis  et fu en un iour de samedi  endementieresque la dite amile se gisoit delez le dit tombel  il li fu auis que ele senti si grant doleur comme se un glaiue la percast de la plante du pie senestre et par les membres deuant diz iusques au sorcil . 
de quoi ele iut ausi comme pasmee apres le dit tombel ilecques estendue par si longue demeure que len peust estre alé de saint denis iusques a la chapele qui est pres de paris  et suoit trop forment . 
en la parfin comme l esperit de li li fust reuenuz et cele pamoison fust trespassee  et ele  qui estoit delez le dit tombel  se dreca en piez et fu un pou de tens sus ses piez  mes ele n ot pas hardement de muer ses piez ne de mouoir soi autrement . 
de quoi cil qui gardoit le tombel la fist seoir derechief delez le tombel . 
et adonques la dite amile senti tres grief doleur souz la mamele de la partie senestre . 
et comme eust einsi esté un petitet  ele se leua derechief sus ses piez sanz ce qe nul li aidast  et lors recut uigueur et mua ses piez et ala par soi droite sanz baston et sanz autre ayde d omme entour le tombel deuant . 
et einsi fist ele pluseurs foiz . 
et des donques ele se senti guerie de l empostume deuant dite  mes ele ne le uit pas  pour ce que ele ne se uouloit pas descouurir pour ceus qui ilecques estoient . 
et quant l eure fu uenue que les malades estoient mis hors  ele issi de l eglise ausi comme les autres et iut cele nuit  ausi com ele auoit fet es autres iours  deuant la porte de l eglise . 
et adonques ele essaia sa plaie qui estoit en l ainne et la trouua a bien pres toute raclose  si que ilecques n estoit remes fors un petit pertuis la ou il peust entrer un petit festu  de quoi il sua par huit iours apres ausi comme rouge yaue en petite quantite . 
mes tantost apres les huit iors toute la plaie fu si afermee que ele ne gitoit riens  ne riens ne coroit ilecques fors ausi comme en la paume de sa main  fors tant sanz plus que ilecques estoit demoré une trace endurcie si comme il seut uenir es plaies gueries . 
et la dite amile fu tant a saint denis puisque ele fu guerie  chascun iour en uisitant le dit tombel  que les onze iours furent acompliz du tens que ele i uint premierement . 
et quant les onze iours furent acomplis ele reuint a paris saine et hetiee sanz baston et sanz ayde . 
et eu tierz iour ou el quart puis que li diz iehans son mari et raou  frere d icelui iehan  furent reuenuz a paris de saint denis ou il auoient lessié la dite amile  come une femme reuenant de saint denis a paris deist que la dite amile estoit guerie et estoit sus ses piez  li diz iehan et raou uenanz a saint denis pour ueoir la  la trouerent en la uoie pres de l ourme du lendit  ou ele uenoit droite sus ses piez sanz baston et sanz autre ayde . 
et einsi reuindrent il auecques li a paris . 
et des donques en apres ele fu saine et hetiee en ces membres iusques a ore  si que ele ne senti riens de la dite maladie . 
et neis la dite amile establie deuant les examinateurs  leur notaires presenz et uoianz  aloit bien et droit par soi sanz nule ayde et ouuroit et clooit la dite main senestre et drecoit et abessoit le bras senestre tout a sa uolente . 
ce cinquantetroisieme miracle est d une femme qui perdi la parole et l oye soudainement  et tout son sens  - int qui fu guerie au tombel saint loys . 
iehenne de meleun  femme alain de paris  de dis e huit ans  comme en un iour de iuesdi apres la pasque prochainement trespassee el tens de l inquisicion de cest miracle qui fu fete en l an nostre seigneur mil deus cenz yy yy et yy el mois de ienuier auoient esté trois ans  ele descendist bien matin el celier de la meson ou ele demoroit en la uile de saint denis  por ce que ele ueist tonniax de uin qui eu celier estoient que il ne corussent  et comme ele les eust regardez de ca et de la et ele _ uosist issir du celier  ele perdi soudainement la ueue  l oye  la parole et tout sens en tout son cors . 
et comme ele eust mis ses piez hors de l uis du celier  par le quel huis len ua du celier en l autre meson  ele chei sus un sac ou il auoit ferine  si perdue en touz ses membres que ele ne ueoit ne n ooit ne parler ne pooit ne en nule partie de son cors riens du monde ne sentoit . 
et nonporquant iusques a cele heure  el iour et en la nuit qui furent deuant et es autres tens  ele auoit esté saine femme et haitiee  bien uoiant  bien oiant et bien parlant et en toutes les parties de son cors bien sentant  si comme saine femme . 
et ysabel  adonques chamberiere agnes  tante de la dite iehenne  quant ele la uit einsi gisant sus le sac de farine et que ele ne se mouoit ne ne parloit  ele apela en grant haste icele agnes . 
de quoi cele agnes se leua hastiuement  et neis son mari qui ensement se gisoit  et uindrent au lieu ou cele iehenne se gesoit et la trouerent gisant en tel estat que ele ne se mouoit ne ne ueoit ne n ooit ne ne parloit ne ne sentoit . 
et estoit en chascune partie de soi ausi froide et ausi roide comme une pierre . 
ne n auoit alaine ne esperit que la dite agnes peust sentir  ia soit ce que ele esprouuast ce  a sauoir quanque ele pooit . 
et apeloit    iehenne  
 mes ele ne respondoit pas . 
et ceus d entour l atouchoient et mouuoient  et nonpourquant len ne ueoit que por ce ele se meust ne membre nul que ele eust . 
et ele tenoit ses oilz ouuerz  mes ele ne mouuoit les paupieres . 
donc cil qui ilec estoient disoient et creoient que ele fust morte . 
et les diz pierres et agnes ploroient . 
et la dite agnes et autres la porterent en son lit  mes ele ne le sot ne ne senti quant ele fu portee el lit ne comment . 
et comme la dite iehenne eust einsi esté iusques apres nonne  et li dit pierres et pluseurs autres fusent apres li  gisant el lit  ele fu retornee en l autre coste uers une ymage de la benoiete uirge marie qui ilec estoit . 
et adonc apercut premierement li diz pierres que la dite iehenne n estoit pas morte  car il sembloit que ele s aydast en aucune chose quant len la tornoit . 
et enpres comme cil pierres et autres qui ilec estoient plorassent  il uit que ele commence a lermoier et a mouoir les paupieres et les autres membres petit et petit  et lors fu il certain que ele uiuoit  mes en nule maniere ele ne parloit ne la bouche n ouuroit . 
mes apres uespres ele commenca a oir et a ueoir  si que ele entendoit cels qui parloient et les ueoit et connoissoit  mes en nule maniere ele ne pooit parler ne les denz ouurir . 
et apres uespres la dite agnes sa tante li ouuri ses denz a un coutel et li mist a force un pou de pomme cuite en sa bouche que ele auala . 
et paroit que la dite iehenne eust la langue mout acourciee et retraite  mes ele sentoit bien la saueur de la pomme endementieresque ele l aualoit  mes ele ne pooit maschier . 
et en cel meesme iour de iuesdi  apres uespres  marie de maante  femme guillaume dit l oier  auecques la mere de la dite iehenne qui l estoit uenue ueoir  ramena a icele a memoire le benoiet saint loys et dist que il fesoit biax miracles et que ele eust a lui son cuer et s intencion . 
et quant la dite iehenne l oy  tout maintenant ele concut en soi grant fiance que le benoiet saint loys la deust deliurer  et se recorda que endementieresque ele estoit sainne  que ele ooit dire que mout de miracles estoient fez au tombel du benoiet saint loys . 
et lors ele ioinst ses mains en proiant en son cuer  car ele ne pooit parler  que il li aidast . 
et maintenant la dite iehenne  les mains iointes  regardoit une ymage de la benoiete uirge marie . 
et com ele ne peust parler  ele fesoit signes  si com ele pooit  que ele fust menee au tombel du benoiet saint loys . 
mes por ce que il estoit trop tart  ele n i fu pas adonques menee . 
et fu einsi en tout cel ior sanz parler  mes la coleur li estoit reuenue es membres  si estoit assez chaude  et mouuoit ses membres . 
et quant ce uint au matin au iour de uendredi ensiuant  agnes et marie menerent icele iehenne au tombel du benoiet saint loys  et ala la dite iehenne par soi meesmes sus ses piez  et fu tot cel iour empres le dit tombel entre les autres malades iusques apres uespres  et la dite agnes li fist compaignie . 
mes quant les dites femmes uindrent au matin auecques li au tombel  eles la menerent as reliques  c est a sauoir au clou et a la coronne . 
et d iceles reliques dan iehan de uilebaionne  adonques cheuecier de l eglise de saint denis  toucha la bouche . 
et en tout cel iour ele ne parloit ne ne pooit parler iusques apres uespres ne metre hors nule uoiz ne nul muiement ne nul son par sa bouche ou par sa gorge  ia soit ce que ele s efforcast de ce fere . 
nepourquant ele pooit bien ouurir les denz et les leures des le soir auantque ele auoit mengié la pomme . 
et quant uespres furent chantees el dit iour de uendredi  ele enclina son chief au tombel et s apuia a celui tombel et ausi comme rauie . 
et nonpourquant il a la dite iehenne que ele ueilloit . 
en cele heure ele oy une uoiz qui li disoit    lieue sus  
lieue sus  
 et a la tierce fois    lieue sus  enfes  
 pour la quele chose la dite iehenne fut espoentee de cele uoiz que ele oy . 
et com ele fust apuiee son chief au tombel tantque len peust auoir dit une patrenostre ou enuiron  ele fu toute espertie et se leua par soi seule sus ses piez ausi comme fremissant  et lors fu deliuré le lien de sa langue  et appela sa tante que ele creoit qui fust apres li et dist    ma dame  
ma dame  
 et com il l ot reprise la premiere uigueur le dit tombel  ele se torna uers l autel saint denis et ioinst ses mains et s agenoilla et rendi graces au benoiet saint loys qui l auoit deliuree . 
et comme les uespres fussent chantees et le dit dan iehan alast du cuer au grant autel pour esteindre les cierges et passast par apres la dite iehenne qui se seoit au tombel  il oi icelle iehenne parlant  et disoit    ma dame  
ma dame  
 neporquant ce disoit ele feblement . 
et quant li diz dan iehan s auerti de ce il dist    qu est ce  
tu parles  
es tu guerie  
 et ele li dist    sire  oil . 
 et la dite marie demanda a iehenne comment il li estoit auenu en la recourance de sa parole et se ele dormoit  et ele respondi que ele ne dormoit pas . 
aincois quant ele estoit apuiee au tombel de sa teste  ele oy une uoiz qui li dist    lieue toi  lieue toi  de par dieu  
 et adonques les diz pierre et agnes quant il oyrent ce  que ele estoit guerie  uindrent a l eglise et la trouuerent guerie et bien parlant et bien sagement respondant . 
et pour ce que apres ce les malades estoient mis hors de l eglise  la dite iehenne reuint auecques sa mere et auecques la dite agnes a leur meson  bien uoiant  bien oiant  bien parlant et bien guerie . 
et en apres  pour si grant benefice qui li estoit donné du benoiet saint loys  ele uint huit iours continuez au tombel  et uenoit au matin et estoit ilecques iusques a uespres et menioit ilecques au disner . 
et einsi la dite iehenne fu touz iors apres saine  bien uoiant  bien oiant et bien parlant . 
ne puis la dite maladie ne la prist en nul de ses membres desus diz . 
cest cinquantequatrieme miracle est d une pucele de deus anz et plus qui perdi ses piez et ses iambes ne ne pooit aler  qui fu guerie au tombel saint loys . 
en l an nostre seigneur mil deus cens yy yy et yy entour la feste saint iehan baptiste furent acompliz trente cinc ans que perrete  la fille aelis de lambeel  nee de saint hylaire  demorant en la uile de saint denis  fu nee et entiere en touz ses membres  la quele crut et fu einsi comme autres puceles de son aage et ont acoustumé a estre et a croistre par l espace de deus ans entiers et tant plus com il a de la feste saint iehan baptiste iusques entour la feste saint andri  si que la dite perrete auoit alé par soi saine et hetiee et droite seur ses piez ausi comme font autres enfanz ou autres puceletes de tel aage . 
et comme entour la feste du benoiet saint andri deuant dite icele meesme aelis en un iour de mecredi au soir  qui adonques estoit en la uile de saint hylaire  eust mise sa dite fille el lit saine et hetiee en touz ses membres  et ele la leuast au matin de son lit et l eust uestue si com ele auoit acoustumé  ele la mist sus ses piez  car ele cuidoit que ele se peust sostenir et aler si com ele auoit acoustumé  mes ele chei tantost a terre . 
et comme la mere la drecast derechief por ce que ele s estast par soi  tout maintenant ensement icele pucele chei comme cele qui ne se pooit soustenir sus les piez ne sus les iambes . 
de quoi la dite aelis apercut des donques que ele estoit empeechiee et perdue en ces membres . 
et en apres lonc tens  com ele fust creue et fust en l aage que ele peust aler droite  ele ne se pooit drecier ne ester sus ses piez . 
aincois quant ele se uoloit mouoir de lieu a autre  ele ne pooit fors en herchant et en trainant soi as naches . 
et puisque ele fu encorue en la dite maladie  toutes les iointures des naches et des genouz et de ses piez deuindrent enflees . 
et einsi fu la dite perrete par sept ans puisque la maladie l ot prise  que onques ne se leua sus ses piez . 
et en apres  quant ele fu plus enforciee  ele se commenca a leuer et a aler et a soi sostenir sus ses piez . 
et nonpourquant ele aloit si corue que ele tenoit toz iors sa main senestre sus son pie senestre apres la cheuillete de la senestre iambe . 
et einsi ala ele courue par douze anz et plus que ele ne se dreca ne en alant ne en gisant ne en fesant autre chose . 
et fu touz iors en tel estat iusques atant que les os du benoiet saint loys furent aportez en france et enseueliz en l eglise de saint denis . 
et comme len deist communement que miracles estoient fez au tombel d icelui meemes benoiet saint loys  pour la quele chose mout de malades uenoient ilecques pour leur deliurance de diuerses parties  la dite perrete fu menee au dit tombel apres la feste de penthecouste  et aloit einsi courue que ele tenoit sa main senestre  quant ele aloit  derriere la cheuillete de sa iambe senestre  et einsi aloit ele au dit tombel et seoit ilecques entre les autres malades apres le dit tombel par pluseurs iours . 
et comme ele eust ilecques esté el iour de mecredi apres penthecouste toute iour iusques apres uespres  et fust l eure que len donnoit congie as malades et que l eglise estoit close  la dite perrete s en departi et ala a la meson du prestre de l autel saint ypolite qui est en saint denis  ou il auoit une uielle femme qui la connoissoit . 
car ele estoit assez plus pres de l eglise que la meson ou ele auoit geu l autre nuit . 
et el matin du iuesdi adonques ensiuant la dite perrete reuint au tombel et se sist ilecques toute ior auecques les autres malades . 
et donques com ele fust apres l autel aincoisque ele fust guerie  ele apeloit le benoiet saint loys l et grant esperance auoit  et sa mere ensement  que ele deust estre guerie par lui . 
et en cele heure que uespres furent chantees en cel meesmes iour de iuesdi  en l eure que les malades deuoient aler  la dite aelis  mere de la dite perrete  prist le secot d icele perrete que ele auoit despoillié pour le chaut  et prist ensement sa ceinture  et aloit deuant pour fere li uoie des autres malades  pour ce que la dite perrete qui aloit a si grant peine peust aler franchement . 
et la dite perrete se leua  et creoit que ele ne peust autrement aler fors einsi com ele auoit acoustumé . 
mes en leuant soi ele se senti du tout guerie  si que ele se dreca toute droite sus ses piez . 
et la dite aelis regarda derriere soi et la uit droite . 
et com ele la ueist  ele fu toute esbahie et esmerueilliee et rendoit graces a dieu et au benoiet saint loys et as autres sainz . 
et einsi ala la dite perrete par soi sanz baston et sanz autre ayde d omme ne de femme droite seur ses piez iusques au grant autel que ele auironna par pluseurs foiz . 
et lors ala la nouuele par l eglise et par la uile . 
de quoi grand multitude de gent couroit a ueoir la . 
mes les portes des treilles qui sont entour l espace ou le dit tombel est furent fermees  que les malades ne fussent apressez . 
mes les genz la ueoient bien guerie et alant par soi droite sus ses piez par la dite espace . 
et comme les genz qui ilecques estoient ensemble uenuz s en fussent destournez et les portes des treilles fussent ouuertes  la dite perrete se parti de l eglise auec sa mere et ala a la meson du dit prestre bien et droite sus ses piez sanz baston et sanz autre ayde  ou ele iut ensement cele nuit . 
en apres chascun iour tantque nuef iours furent acompliz du premier iour de son uenir  ele uint au tombel bien matin et fu ilecques toute iour iusques apres uespres . 
et en apres la dite perrete ala toz iors droite sus ses piez sanz baston et sanz autre ayde . 
et tout soit il einsi que la dite perrete fust mout petite ne ne fust pas si fort comme une autre femme  nonpourquant ele aloit bien droite seur ses piez sanz baston . 

