en la marche de gaule et de la petite bertaigne auoit yy rois anchienement qui estoient freire germain et auoient yy serours serours germaines . 
li uns des yy rois auoit non li rois bans de benoich et li autres rois auoit non li rois bohurs de gaunes . 
li rois bans estoit uiex hom et sa feme iouene et molt estoit bele et boine dame et amee de boines gens  
ne onques de lui n auoit eu enfant que zz tout seul qui uales estoit et auoit non lancelos en sournon  mais il auoit non en baptesme galahos . 
et che pour coi il fu apeleis lancelos  che deuisera bien li contes cha auant  car li liex n i est ore mie ne la raisons  anchois tient li contes sa droite uoie et dist que li rois bans auoit zz sien uoisin qui marchisoit a lui par deuers berri  qui lors estoit apelee la terre deserte . 
li siens uoisin auoit non claudas  si estoit sires de bohorges et del pais tout enuiron . 
chil claudas estoit rois  si estoit moult boins cheualiers et moult sages  mais moult estoit traitres  et estoit hom le roi de gaule qui ore est apelee franche . 
la terre del regne claudas estoit apelee deserte  por che que toute estoit desertie par uterpandragon et par aramont  qui a chel tans estoit sires de bertaigne la menour  que les gens apeloient hoel en sornon . 
chil aramons auoit desous lui gaule et benoich et toute la terre iusque a la marche d auuergne et de gascoigne et deuoit auoir desous lui le regne de boorges . 
mais claudas ne li counissoit mie  ne seruice ne li uoloit rendre  ains auoit fait signour del roi de gaule  
et a chel tans estoit gaule sougite a romme et li rendoient treu et estoient tuit li roi par eleichon . 
quant aramons uit que claudas li renoioit sa signourie  si l acuelli de guerre et chil auoit en aide le roi de gaule et tout son pooir  si perdi moult aramons en la guerre qui trop dura . 
lors uint a uterpandragon qui rois estoit de la grant bertaigne  si deuint ses hons par couent que il li menast sa guerre . 
ensi uterpandragon passa meir a tout son pooir et oirent noueles que li signourages de gaule estoit tourneis deuers claudas por aleir encontre aramont qui uenoit entre lui et uterpandragon . 
lors coururent andui sour claudas  si le desconfirent et li tolirent toute sa terre et hors l en cachierent  
et fu la terre de tous sens si outreement destruite que onques ne remest en forterece piere sour autre  fors en la chite de boorges qui fu gardee de feu et ne fu mie destruite par le commandement uterpandragon  pour che que il se recorda que il i auoit estei neis . 
apres che s en retourna uterpandragons en bertaigne le menour et quant il i auoit tant demoré com lui plot  si s en passa en la grant bertaigne et des lors en auant fu la menours bertaigne desous le roiaume de logres . 
quant li rois aramons fu mors et uterpandragons  et la terre de logre fu en la main le roi artu  si sorrent guerres en bertaigne le grant en plusours liex guerroioient le roi artu le plus des barons . 
et che fu el commenchement de son regnement ne n auoit encore la roine genieure gaires tenue . 
si ot moult a faire de toutes pars . 
lors reprist claudas sa guerre  qui tant l auoit entrelaissie  car il auoit sa terre toute recouuree  si tost com li rois aramons fu mors . 
lors recommencha a guerroier le roi ban de benoych  pour che que a lui marchisoit et pour che que hom auoit estei aramont par qui il auoit eu perdue sa terre si longuement et que tant l auoit nusi tant com il auoit esté au desous . 
a chel tans estoit uenus de roume zz conselg de grant renon  poinces anthoines  si aida a claudas et li bailla tout le poor de gaule et des contrees qui desous estoient . 
si conreerent si le roi ban de benoych que il li tolirent sa chite de benoych et toute s autre terre fors zz sien chastel qui auoit non trebe  si estoit el chief de sa terre et si estoit si fors que riens nule ne doutoit au tans de lors  fors afamer ou traison . 
mais un iour pristrent si anemi zz sien castel a force qui estoit a mains de yy liues pres de chelui et il l aloit secoure et se uoloit metre dedens . 
et quant il uit que chil dehors estoient ia dedens a force  si se feri en l ost et il et si cheualier dont il en i auoit de moult preus  
et il meismes auoit estei renomés de proeche meruellouse . 
ileuc ochistrent moult de cheualiers de l ost et tant les fisent a eus entendre que tous li assaus remeist et courut toute l ost pour encombrer le roi ban et ses gens toutes et le mistrent a la uoie . 
mais trop i orent demorés  car ponces antoines a tous ses gens qui deuers la forest lor uint au deuant  si ot teil fais de gent que li rois bans ne li sien ne le porent soffrir  si furent tout si compaignon que mort que pris  fors seulement yy . 
mais de tant s auancha li rois bans qu il lor ochist poinchon anthoine lor signor et fist tant d armes puisqu il ne fu que soi quart  que tous les romains mist en uoie et les cacha asseis  tantque claudas i uint poignant tout a desroi deuant les autres . 
quant li rois bans le uit  si dist une parole qui bien apartient a homme deserité . 
  ha diex   dist il    ia uoi iou chi mon anemi mortel . 
sire diex qui tantes honors m aués dounees  otroiés moi que ie l ochie et anchois mure ie aueuc lui  biaus sire diex  que il s en aut uis  
car lors seroient toutes mes dolours asouagies  . 
atant iousterent ensamble  
si l abati li rois bans si durement que toutes ses gens quiderent que il fust mors . 
et lors s en parti li rois bans et fu moult lies  car bien quidoit que sa proiere fust acomplie  
si feri tant des esporons qu il uint a trebe . 
dedens le quart iour fu pris li castiaus ou claudas seoit . 
et lors uint au soir li rois bans dedens trebe et quant il sot que chil n estoit mie mors  si en ot si grant deul a son cuer que onques mais puis n en issi  et bien fu puis aparissant . 
claudas sist deuant trebe moult longement et li rois bans auoit plusours fois enuoié pour secours au roi artu  mais li rois artus auoit tant a faire de maintes pars qu il ne se pooit mie legierement entremetre d autrui besoigne . 
et li rois boors ses freres ki moult li auoit aidié gisoit del mal de la mort  et cascun iour couroient li forrier parmi sa terre  car ele marchisoit a le terre de benoich par deuers trebe . 
quant claudas uit qu il ne prenderoit mie le castel legierement  si prist un parlement au roi ban et donerent seurte li uns a l autre de sauf aler et sauf uenir . 
li rois bans uint au parlement soi tiers sans plus  si fu ses senescaus li uns des yy et uns siens cheualiers auoeques . 
et autresi uint claudas soi tiers sans plus  et fu li parlemens droit deuant la porte du castel . 
li castiaux seoit en haut et il s estoient desous logiés . 
et li tertres estoit moult ruistes et moult anieus a monter . 
quant claudas uit le roi ban  si se plainst de poinchon anthoine premierement qu il li auoit ochis . 
et chil se plaint de sa terre qu il li auoit tolue sans raison . 
  ie ne le uous toli mie   fait claudas    pour chose que uous m auiés faite ne pour haine que i aie a uous  mais pour le roi artu que uous teneis a signor  car ses peres uterpandragons me desirita . 
mais se uous uoleis  ie uous feroie biau plait  saisisiés moi de chest chastel et ie le uous renderai maintenant par teil couent que tantost deuendrés mes hom et tendrés de moi toute uostre terre . 
che ne ferai ie mie   fait li rois bans    car ie me pariureroie enuers le roi artu qui hom ie sui liges . 
or uous dirai donques   fait claudas    que uous ferois  enuoiés a artu que il uous sequere dedens yy iours et se dedens chel terme ne uous a secourut  rendeis moi le castel et deuenés mes hons de toute uostre terre  et ie le uous acroisterai de riches fies . 
 li rois dist qu il s en consellera et le matin li saura a dire ou mander le quel il uaudra faire  le rendre ou le contretenir . 
atant s en parti li rois bans et ses senescaus fu remeis un poi ariere  
si parla claudas a li    senescaus   fait il    ie sai bien que chist chaitis est malheureus  car ia del roi artu secours n aura  si perdera tout li rois bans par fole atente et moi poise moult que uous estes entour teil homme dont biens ne uous puet uenir  car trop ai oi dire bien de uous  et pour che uous loeroie ie que uous uous en uenisiés od moi . 
et saués uous que ie ferai de uous  
ie uous afierai loiaument que ie uous donrai cest regne  si tost com ie l aurai conquis  et tous iours serés sires de mon pooir . 
et se ie uous preng a forche  che pesera moi  quant il conuenra que ie uous fache mal asses  car iou ai iurei sor sains que ia nus n ert a forche prins de cheste guerre qu il ne soit ochis ou enprisonnés sans issir fors iamais a nul iour . 
 tant ont parlei ensanble que li senescaus li fiancha a aidier de son poor sans le cors son signour trair ne uendre . 
et claudas li fianche maintenant que si tost com il auroit trebe  que il li renderoit toute la terre et il en deuendroit ses hom . 
atant departirent  si s en retourne claudas a ses gens . 
et li senescaus le roi ban reuint a trebe et dist au roi ban que claudas a moult parlei a li et ke trop uaudroit s amour auoir . 
  et que m en loés uous  
 fait li rois bans . 
  sire   fait il    le miex que ie i uoie si est que uous meismes ailliés crier merchi au roi artu  car bien sera gardé che que uous aués a garder dusques a uostre reuenue . 
 lors uint li rois bans a la roine  si li conte comment claudas li auoit requis a rendre son castel    et me ueut   fait il    iurer que si tost com il l aura  me reuestira de cestui et de toute l autre terre . 
mais ie sai cestui a si desloial que s il auoit ore cest castel  il ne me le renderoit iamais  ne chestui ne de toute l autre terre point . 
mais ie l en doi respondre demain que i en uaudrai faire  car il me requiert que ie enuoie a mon signor le roi artu et il me donra trieues de cest castel desi a yy iours . 
se me secort mes sires li rois  diex merchi  
et se il me secort  ie le reuestirai de cest chastel  . 
la reine qui moult crient le desirretement li loe que ensi le face    car quant li rois artus uous sera faillis  qui uous aidera iamais  
dame   fait il    puiske uous uous i acordés  ie le ferai . 
et saueis uous que i ai enpensei a faire  
ie mesmes irai au roi artu et si li crierai merchi de mon desiritement . 
et il en ara grignour pitie que se ie n i estoie  car il me uerra present  et se ie i enuoioie autre message  riens ne me ualdroit  car nus n est si bien creus de males noueles com chiex qui porte ensenges apparissans . 
ore uous aparelliés  car uous i uenrés auoekes moi et ne menrons de nules gens que mon fil et un seul escuier qui nous fera che qu il nous ert mestier  
car ie ueul que grans pities prenge mon signour le roi de ma grant dolor  quant il le uerra  et sachiés que nous mouuerons encore anuit . 
et gardés que uous pregniés tout le tresor que uous porois chaiens trouer et sauoir  et de ioiaus et de uaselemente et si metés tout en mes grans cofres  car ie ne sai quel chose est a uenir de mon chastel ains que ie reuigne  car pour nule riens ne uaudroie que uous remeisissiés en auenture  ne mie pour chou que i aie paour de chest chastel qu il soit ia pris a forche  mais nus ne se puet garder de traison  . 
ainsi com li rois le deuise s a aparellié la roine . 
et quant ele a son oire apparellié  ele li dist ke toute est preste . 
lors eslit li rois de tous ses uarles chelui ou plus se fioit et li dist que il gart que rien ne faille en son ronchin  car cheuauchier li couuenra encor anuit . 
li uarles ama moult son seignour  si fist moult tost son commandement  et il auoit le rochin grant et fort et tost alant et bien apparellié de toutes choses . 
et lors uint li rois a son senescal et li descueure son corage comment il ueut a la court le roi artu aler    et ie me fie plus en uous que en nul autre homme  car moult uous ai tous iours amei  si uous commant mon castel a garder autresi comme le cuer de mon uentre . 
et demain dirois au roi claudas que ie ai enuoié a mon signour le roi artu et li ferois tel seurte com il uaudra que  se ie ne sui par mon signor le roi artu secourus dedens yy iours  del chastel le reuestirai a son plaisir . 
mais gardés que il ne sache ia que ie soie hors de chiens meus  car petit priseroit puis le tenement del chastel que ie seroie hors . 
sire   fait li traitre    n aiés garde  car iou en penserai moult bien  . 
chele nuit se coucha li rois bans auques par tans  car les nus estoient courtes  et che fu  che dist li contes  la nuit de la mie aoust . 
li rois fu en esfroi del uoiage que il auoit a faire  car moult li estoit sor le col . 
si se lieue bien yy lieues ains le ior  
et quant les seles furent mises sor les cheuaus et il furent tout atornei  si commanda a dieu son senescal et son chastel et tous les autres gens . 
et lors s en issi li rois par zz petit ponchel de cloies qui estoit sour le petite riuiere qui desous le chastel estoit  
ne li chastiax n estoit assis que d une part et si estoit li sieges plus de yy traities loins  la ou il estoit le plus pres  par la riuiere d autre part ne pooit nule gent seor  car li marois i estoit grans et parfons ne il n i auoit de toutes uoies que une petite cauchie estroite qui duroit de lonc plus de yy boines lieues . 
par chele cauchie s en ua li rois bans  s enmaine sa feme sour zz palefroi grant et bel et amblant soef et un escuier moult preu et de grant seruice plain qui l enfant portoit deuant lui sour zz moult grant ronchin en un bercheul . 
li rois bans cheuauchoit zz palefroi que il auoit esproué et bien portant et fait mener a un sien garchon a pie un sien cheual qui moult estoit de grant bonte  
et si porte li escuiers son escu et li garchons qui seoit sour le cheual menoit deuant lui zz soumier et porte le glaiue le roi . 
li soumiers estoit moult bien cargiés de ioiaus et de uaselemente et de deniers . 
li rois bans cheuauche en cauches de fer et en son hauberc et s espee cheinte  sa cape a pluie afublee  et ua en la route tous daarains et tant a cheuauchié qu il uint hors del marois et entre une forest . 
et quant il ot cheuauchié de la forest entour demie lieue  si entre en une moult bele lande ou il auoit esté maintes fois . 
tant a alei li rois bans et sa compaignie que il uint sour zz lach qui al chief de la lande estoit  au chief d un moult haut tertre dont len pooit ueir tout le pais  et lors estoit aiourné . 
li rois dist que il ne se mouuera d ileuc deuant che qu il soit un poi esclarchi  si deschent  car il a talent de monter el tertre en haut pour son castel esgarder qu il amoit sour tous les chastiax del monde . 
tant atent li rois qu il fu auques esclarchi et il monte en son cheual et laise la roine et sa compaignie aual sour le lach qui mout estoit grans . 
li lais estoit apelés des le tans as paiens li lais daynes . 
dyane fu roine de secile et regna au tans uirgile le boin auctor  si l apeloient la fole gent mescreans qui lors estoient pour diuesse et ch estoit la dame del monde qui plus amoit deduit de bois et toute iour aloit chachier  et pour che l apeloient li mescreant la diuesse del bois . 
chele forest ou li lais estoit passoit toutes les fores de gaule et de la petite bertaigne si comme de fores petites  car ele ne estoit yy lieues galesches de lonc et yy ou yy de lei et si auoit a non bois en ual . 
li rois bans apuie le tertre  car moult ueut le chastel ueoir que tant amoit . 
mais ore laise li contes un poi a parler de lui et parole de son senescal a qui il auoit son chastel commandé . 
che dist li contes que quant li rois bans se fu partis del chastel de trebe  et li senescax qui n ot pas oubliee les couenences de lui et de claudas issi hors de la uile et uint a claudas  si li dist    sire ie  uous aport boines noueles ne onques si bien n auint a nul homme comme a uous  se uous me uolés tenir mes couenences  car uous poés prendre orendroit chest chastel sans nule desfense . 
comment  
 fait claudas . 
  ou est dont li rois bans  
chertes   fait il    il l a guerpi et s en uont entre lui et ma dam la roine et zz sien escuier sans plus de gent . 
or me rendés dont   fait claudas    le castel et ie uous reuestirai du chastel et de toute la terre apres et en denuenrois diemenche apres la messe mes hom  qu il sera li iours de la mi aust  et uoiant tous mes barons . 
 de ceste chose est moult lies li senescaus  si li dist    sire  ie m en irai et uous lairai les portes desfremees et lor dirai que nous auons boines trieues  si se reposeront uolentiers  car asses ont eu mesaise . 
et quant uous et uostre gent serois dedens  si uous tenés tuit coi iusque al maistre chastel et ensi porois tout prendre sans arrest  . 
ainsi parole li traitres a claudas et puis s en reua al chastel . 
et quant il fu dedens  si encontre zz cheualier filleul le roi ban . 
chil gaitoit tous les nuis armeis . 
et quant il uit le senescal uenir de la hors  si li demanda dont il uenoit et pour quel besoigne il estoit a teil eure fors issus . 
  ie uieng   fait li traitres    de claudas la defors pour prendre trieues qu il auoit otroiés a mon seignor le roi et le uostre . 
 quant chil l entent  si li fremist tous li cors  car moult auoit grant paour de traison  si li dist    chertes  senescaus  a teil eure ne ua on mie pour trieue au mortel anemi son signour  qui loiaument en ueut ouurer . 
comment  
 fait li senescaus . 
  tenez me uous pour desloial  
diex uous en defende   fait li cheualiers qui auoit non banins    que uous n en aiés fait desloiaute ne ne fachiés  
 itant en dist et plus en eust dit et parlei  s il osast . 
mais li senescaus auoit la forche  si le feist tost ochire  si en laisa la parole atant . 
et li senescaus dist a chaus qui uelloient que il ont boines trieues  deu merchi  
si les fait tous aler couchier et il si font moult uolentiers  car il estoient moult trauelliét . 
mais banins n a pas talent d aler dormir  anchois se met en agait  si est aleis monter en une tournele pour sauoir que chil de dehors feroient et se chil de dedens lor iroient ouurir la porte  
mais de che est il decheus que les portes sont desfremees . 
et quant il est en haut  si uoit uenir iusques a yy cheualiers  tous les hiaumes lachiés  
et puis en reuienent autres yy et ensi dusques a yy cens . 
lors soupechouna il bien que la uille seroit traie  et il auale les degres del mur contreual  si crie a haute uois    trai  
trai  
 parmi le chastel ne encore ne quidoit il mie que les portes fusent ouuertes . 
li cris est leués parmi le chastel et chil coururent a leu armes qui estoient desgarni . 
mais tantost se mistrent li cheualier claudas dedens la premiere porte  
et quant banins les uoit  si a teil doel que pour un poi qu il ne forsene  si lor adresche tout a pie et fiert si durement le premier parmi l escu et parmi le hauberc que parmi le cors li met le glaiue tout outre  si le rue mort . 
et li autre li laisent coure a pie et a cheual et il uoit que  s il fuit al maistre chastel  anchois qu il i soit uenus  l aront il abatu . 
yy fois ou yy  car il sont monté et il est a pie . 
lors se refiert sour les murs par les degres et uait tous les aloirs tant qu il est uenus a la grant tour . 
et maintenant lieue apres li zz pont tourneis  si troeue dedens serians qui la tour gardoient  dont li uns li a l uis ouuert . 
et li autre estoient tout el baile aual pour dormir  car aseur quidoient tout estre . 
atant es uous une partie des cheualiers claudas qui uenoient apres li tous les murs  car il le uoloient prendre . 
et quant il uoient qu il ont a li failli  si s en retournent  
et li autre orent porpris le petit chastel anchoisque les gens peusent estre armés laiens . 
et li cris estoit si grans que len n i oist deu tonant . 
a ches cris et a ches noises sailli sus li senescax et fist semblant de soi desfendre autresi comme s il ne seust rien de l auenture  si encommenche son seignour a regreter . 
et banins qui de la tour en haut se fu saisis li commenche a huchier    ahi  fiex a putain  murdreres  tout che nous aués uous porcachié  si aués trai uostre lige seignour qui de noient uous a mis a grant hautece  si li aués tolue l esperance de sa terre recouurer . 
mais a autresi boin grei en puissiés uous uenir en la fin comme fist iudas qui trai chelui qui en terre estoit uenus pour sauuer lui et les autres pecheors  car bien aués faites les oeures iudas . 
ensi parloit banins de la tour en haut au traitour . 
et tout maintenant fu prins li chastiax petis et toutes les fortereces fors la tour . 
mais d une cose fu claudas moult courechiés que ne sai li queus de ses hommes mist en la uile le fu  si fu la richoise des beles maisons arses et fondues . 
apres che si tindrent moult et desfendirent chil de la tour et si n estoient li que yy seulement  dont li yy estoient seriant et banins estoit li quars  
si tuerent des gens le roi claudas a grant plente en lor desfense . 
au quint iour fist li rois claudas une perriere drechier deuant le tour ne plus n i pooit on seoir . 
mais ia pour la perriere ne fuissent prins  se ne fust che que il n auoient que boire ne que mangier  
et neporquant moult se desfendoient bien  mais sour tous les autres se desfendoit banins et moult ochist des gens claudas a peus agus et a pieres cornues que il lor lanchoit . 
si durement se desfendoit banins et tant i souffri que trop s en esmeruelloient tuit  
et dist claudas  quant il l oi noumer et il ot ueu ses grans proeches  et dist que s il auoit zz si preudomme cheualier et si loial uers lui  il le tenroit plus chier que soi meismes . 
puisque toute raisonnable uiande lor fu faillie  se tindrent chil de la tour yy iours entiers . 
et lors furent trop aquis d angoisse de faim  
si lor auint la tierche nuit qu il prinstrent en zz creus de la tour une huelote  car d autres oisax n i auoit nul remes pour les caus de la perriere qui les en auoient cachiés . 
de ceste auenture s esbaudirent moult et si les auoit la perriere si estoutoiés et les murs perroiés et estonés c a paines se pooient il soustenir . 
et claudas uit un iour banin  si li dist    banin  cor te ren ou autrement ne te peus tu mie longement tenir . 
et ie te donrai asses chastiaus et armes et despense iusque la ou tu uauras aler  
et se tu o moi uoloies remanoir  se diex m ait et li saint de chele eglize - si tent sa main uers une capele -    ie t plus que cheualier que ie onques eusse pour la grant proeche et pour la grant loiaute qui est en toi  . 
ainsi li proia claudas maintes fois et chil li dist zz iour ensint comme chil qui estoit moult dolant et entrepris    sire claudas  sire claudas  bien sachiés que quant ie me renderai a uous  i aurai teil ensoine apparissant que ia nus m en blamera . 
et quant ie me rendrai a uous ne a autrui  ie ne me rendrai pas comme traitres  . 
et tant se tint banins laiens que moult afebli de fain et il et si compaignon . 
et cascun iour li proia claudas de rendre  car trop le desiroit a auoir et trop le prisoit pour le grant proece que il auoit en li ueue . 
quant banins uoit que tenir ne se porent et qu il le couenoit rendre pour le desfaute de la uiande et pour la perriere qui les auoit trop estounés  si commencha deul a faire trop grant . 
et si compagnon qui plus ne pooient le faim soustenir li distrent qu il se renderoient  car d eus plus tenir estoit il noiens  
et il lor dist    or ne uous esmaiés  car ie renderai la tour et sera fait a tel honor que ia n en serons blasmé  ne ie ne sui pas mains lasés ne mains familleus de uous  mais quant grant angoisse maine homme et il doit faire meschief  toutesuois doit il s onor garder  . 
celui iour repaira claudas a lui et li demanda qu il auoit en talent a faire  ou del rendre ou del tenir . 
  sire   fait il    ie me sui conselliés a mes compaignons  
si me loent que nous teignos ceste tour  car nous n auons a grant pieche garde de periere ne d autre engin . 
mais ie ne uoel plus prendre le fais sour moi  car plus preudomme et plus riche de moi l ont laisié aler . 
or si me sui conselliés que ie uous rendrai la tour et mes compaignons et moi  car il m est auis que ie ne le poroie rendre a plus preudomme de uous et si nous tendrés o uous . 
mais anchois nous ferois seur que uous nous garderés enuers tous hommes et nous tenrois a droit en uostre maison enuers toute gent en tel maniere que  se nus nous seit que demander  par uous ferons droit  
et se nous sauons a homme de uostre pooir rien que demander  droit nous en faites . 
 ceste couenenche lor otroia claudas a tenir et fist aporter les sains  si lor iura au pie de la tour a tenir loiaument che que il ont diuisé . 
et lors issirent hors de la tour  
si mist claudas sa garison dedens la tour et moult honera banin et moult l ama dedens son cuer  pour che que de grant proeche l auoit ueu plain et pour la grant loiaute ki en lui est . 
dedens le tierch iour auint que li senescaus demanda ses couenenches a claudas et il dist que moult uolentiers li tendroit  si commencha a querre alonges et tant alerent les paroles que banins en sot une partie . 
lors uint a claudas la ou il estoit entre ses barons  si li dist    sire  ie uoel que tout chist baron sachent bien que ie me rendi a uous pour chou que uous me garandisiés contre tous hommes et me tenriés uers tous a droit et enuers toute gent qui riens me uaudroient ne sauroient que demander  et a tout cheus qui ie sauroie riens que demander en uostre pooir me fesisiés droite iustice . 
 et claudas li connoist ensi . 
  sire   fait il   ore uous proi ie donter que uous me tengiés droite iustice del senescal qui chi est comme de celui qui est traitres et pariures enuers dieu et uers son droit signour terrien . 
et se il chou ose ueer que il ne soit uers deu et uers son lige signour traitres et pariures  ie sui pres que ie li monstre uers son cors orendroit ou a tel iour com uous uaudrés deuiser . 
oés  senescax   fait claudas  que chis cheualiers dist sour uous . 
ensi seroie moult engingniés  quant ie uous ameroie et essaucheroie a mon pooir  et uous seriés uers moi traitres  
sire   fait il    il n a boin cheualier sous chiel ne si proisié  s il uoloit monstrer que ie eusse fait uers uous traison  que ie n en desfendisse mon cors . 
sire   fait banins    tenés mon gage de monstrer contre son cors que i ai ueu et oie la traison que il a faite enuers son signour lige  . 
ore ot claudas tel chose qui li siet et plaist  car il meismes le haoit trop pour la traison qu il ot faite  si est moult lies  quant trouuei a ocoison raisounable par quoi il puisse perdre l onour qu il li auoit promise  
si li demande qu il en fera . 
  sire   fait il   senescax  conselliés moi uous meismes  car chist me heit de mort pour uous  non pour autre chose m a apelé de traison . 
de che   fait claudas    uous consellerai  se uous en saués saus  si uous en desfendés seurement  car uous n estes pas mains fors ne mains corsus de lui  ne mains proisiés d armes n estes uous mie . 
se en quidiés estre saus  si uous en desfendés uistement  car se il m apeloit autresi com il a fait uous  dont soie ie hounis  si ie ne m en desfendoie . 
et sachiés que uous n aués garde de nul homme que de son cors ne il de nul homme fors de uous . 
et se uous ne uous en desfendés  dont samblés uous bien homme qui se sente coupable de traison  . 
tant lor dist claudas que il ont ambedoi douné lor gages en sa main  
et il apelei apres le senescal et li dist    senescaus  ie uous ai tenu dusques chi et quidié a moult loial  et li rois bans uostre sires uous i tesmoignoit . 
ueneis auant et tenés  ie uous reuest del roiaume de benoic  des rentes et des fies et de quanques il i apent  fors seulement des forterechess dont ie nului reuestiroie . 
et se uous de banin uous poés uengier et desfendre de cheste chose  si me ferés ma feute et mon hommage . 
et se il de che uous ataint qu il uous met sus  ie li otroi et doing la terre  et il en deuiegne mes hons liges  . 
ainsi claudas reuesti le seneschal del roiaume de benoich pour che que pariurer ne se uoloit mie del sairement que il li auoit fait et bien souspechounoit que il n en seroit gaires tenans  car trop sauoit banin de grant proeche et de loiaute espris . 
que uous iroie ie deuisant  
au quart iour fu la bataille en la praerie de benoych entre loirre et arsie et ileuc copa banins la teste au senescal . 
et lors li offri claudas toute la terre de benoych en fief et en iretage et banins li dist    sire  ie me rendi a uous par si que ie n i remandroie se tant non com ie uaudroie  et mes talens est teus que aler m en uoel  si uous requier uoiant tous uos barons atant congie  car  la dieu merchi  i ai achieué che pour quoi ie estoie o uous remés . 
et bien sachiés que terre ne prendroie ie nule de uous  car diex ne fist onques si riche terre que ie uausisse pas auoir  se ne uous en peuse greuer  
mais mes cuers nel poroit autrement souffrir a qui ie sui . 
 atant s en parti  s en fu claudas moult dolens  car en lui retenir  s il peust  meist toute sa paine  car il n auoit onques ueu cheualier si a cuer de proeche et de loiaute . 
mais chi endroit ne parole plus li contes ne de banin ne de claudas ne de sa compaignie  anchois retourne au roi ban dont il s est longement teus . 
or dit chi endroit li contes que quant li rois bans fu issus de son chastel  que il se monta sour un moult hault tertre pour ueoir son chastel que tant amoit de grant chierte . 
et li iours commencha moult a esclairier durement  
et il esgarde  si uoit les murs blanchoier et la tour haute et la baille enuiron . 
mais il ne l ot gaires esgardé  quant il uit el chastel moult grant fumee et un poi apres uit par tout le chastel flambe salir  si uoit en poi d eure les riches sales uerser a terre et fondre les eglises et les moustiers  et le feu uoler d un lieu en l autre et le flambe hideuse et espoentable qui enuers le chiel se lanche  si en est li air tous rouges et enbrasés et entour en relust toute la terre . 
li rois bans uoit son chastel ardoir qu il amoit plus que nul chastel qu il eust  car par cestui seul castel estoit s esperance de recouurer toute sa terre et si estoit tous ses confors . 
et quant il uoit qu il a che perdu ou toute sa fianche estoit  n est nule rien el siecle ou il s atende mais de nule rien  car il se sent uains et debrisiés . 
et ses fiex est teus qu il ne li puet aidier ne secoure  
et sa feme ert moult ione dame et et a moult grant aise nourie et si haute dame uers dieu et uers le siecle comme chele qui est deschendue de la haute lignie le roi dauid  
si a pitie de che qu il conuendra son fil issir de france en pourete et en dolor et sa feme estre en autrui dangier que el sien et en auoeries de maintes gens  et lui meisme couendra estre poure et uielg et en grant soufraite user sa uie le remenant de son eage  qui tant a esté doutés et riches et qui tant a amei bele compaignie de gent et ioieuse mainie en sa ionece . 
toutes ches coses recorde li rois bans et met deuant ses iex ses mains  et li touche si grant dolor au cuer que les lermes li sont estoupees et li cuers serrés el uentre et se pasme  
si chiet de son palefroi si durement que pour zz poi que li cols ne li brise  si li saut parmi le neis et parmi la bouce li sans uermaus et parmi les orrelles ambesdeus . 
grant pieche a ieu li rois bans en teil maniere et quant il reuint de paumison  si parole si comme il puet et regarde uers le chiel et dist    ahi  sire diex  merchi graces uous rent  peires dous  de che qu il uous plaist que ie fenisse en pourete  car uous uenistes mort souffrir en terre comme poures et besoigneus . 
sire  pour che que ie ne puis auoir el siecle plus demoree sans pechie  uous en cri ie merchi  car ie uoi bien et sai que ie sui a ma fin uenus  
et uous  biaus peres qui de uostre sanc me uenistes racater  ne perdés en moi l esperit que uous i meistes  mais en chest daarain iour ou ma fins est aparellie me recheués comme chelui qui uous reiehis le carge de mes pechies si grans et si espoentables que ie n en puis dire la somme . 
et se mes cors a mesfait en terre ou nus ne puet estre sans pechie  biax sire  prenés ent la uostre ueniance en tel maniere que  comment que l ame soit tormenté apres le cors  qu ele soit en aucun tans acompaignie a cheus qui auront la pardurable clarte de ta maison et compaignie sans fin . 
biaus peres piteus  prenge uous pites de feme elene qui est deschendue del haut lignage que uous establistes el regne auentureus a essauchier uostre non et la hauteche de uostre foi et a auoir uos grans repostables  qui deuant les estraignes peuples lor auiés uictoire donee sire conselliés la desconsellie qui de chelui haut lignage est descendue et tant a amee uostre creance et uos commandemens gardés . 
et de mon cheitif fil  sire  uous remenbre qui est si iones orphenins  car li pooir sont en uostre main par coi uous maintenés les orphenin  . 
quant li rois bans ot dites ces paroles  il regarda uers le chiel et bati sa coupe et ploura ses pechies deuant l esgart nostre signour et puis erracha yy paus d erbe el non de sainte trinite et de ferme creance . 
et lors li serre li cuers del grant deul qu il a de sa feme et de son fil qu il en pert la parole toute  
et li oeil li troublent el chief et il s estent si durement que les uaines del cuer li rompent . 
et li cuers li est creués el uentre et il gut mors a terre  ses mains estendues et le uis encontre le chiel et le chief torné uers orient . 
ses cheuax fu esfraiés del chaior qu il a fait  lors s en tourna en fuies tout contreual le tertre et as autres cheuax en uint tout droit . 
et quant la roine le uoit  si dist au uallet qui auoec aus estoit qu il le prenge . 
chis met l enfant a terre et court prendre le cheual  puis monte haut el tertre  si treue le roi gisant tout froit mort  si comme uous aués oi . 
li ualles deschent  
quant il treue mort le roi ban son seignour  si iete un cri si haut que la roine l ot moult cler  si en est tant esbahie qu ele laise son fil a terre deuant les pies des cheuax  puis s est escourchie  si cuert tout a pie contremont le tertre et treuue le uarlet gisant sour le roi et faisoit tel deul que ne pooit grignour faire . 
et quant ele uoit son signour mort  si se pasme desos le cors . 
et quant ele reuint de paumison  si se demente et plaint ses grans dolours dont ele a trop  
si tire ses cauex qui moult estoient bel et blont et deront ses dras et iete en uoie et esgratine son tendre uis sique li sans uermaus li coule tout contreual les ioes  si regrete les grans proeches son signour et ses grans deboinaretes et crie si haut que li tertres et li uaus et toute la terre enuiron en retentisoit . 
tant a crié que plus ne puet  si est lasee et la parole li faut pour le grant duel dont li cuers li est serés  si se pasme souuent et gramente . 
quant ele a regreté les grans proeches son signour et bien ploré et plaint ses grans damages  si ne desire nule rien se la mort non et moult le blasme que tant demeure . 
et quant ele a longement estei ensi  si li remenbre de son fil  ne iamais ne ueut estre confortee par autre riens . 
et pour le grant paour qu ele a que li cheual ne l aient mort deuant qui ele l ot laisié  si iete un cri moult grant et lors saut sus a guise de feme forsenee  si cort la ou ele auoit son fil laisié . 
mais tant le destraint le grant paours qu ele a qu il ne soit mors qu ele chiet pasmee a terre  ainsqu ele soit uenue a l aualer del tertre ius . 
au reuenir de paumisons se plaint et gramente moult durement  puis saut sus et auale le montaigne grans cours aual  si est escauelee et deschiree . 
et quant ele aproche des cheuax qui estoient desus le lach  si uoit son fil hor del bercheul tout desliié et uoit une damoisele qui le tenoit tout nu en son giron et l estraint et serre moult durement entre ses mameles et li baise les iex et la bouce menuement  
et ele n auoit mie tort car che estoit li plus biaus enfes de tout le monde . 
la matinee fu froide et tantost estoit aiorné . 
et la roine dist a la damoisele    bele douce amie  pour dieu  laisiés l enfant  car des ore en auant aura asses mesaise et duel  car en si grande orfeninete est hui keus comme chil qui a perdus toute ioie  car ses peires est orendroit mors et si a sa terre perdue qui n estoit mie petite  se diex la li eust gardee si comme il le deust auoir . 
 a chose que la dame die la damoisele ne respont un mot . 
et quant ele le uoit aprochier  si se lieue atout l enfant qu ele tenoit entre ses bras et si s en reuait durement au lac  si ioint et saut ens . 
quant la roine uoit son fil dedens le lac  si se pasme  
et quant ele est reuenue de paumisons  si ne uoit ne l enfant ne la damoise . 
et lors commencha a faire zz duel si grant que ne pust faire grignor et fust saillie dedens le lac  se li uarles ne l eust tenue qui le roi auoit laissiét en la montaigne  
si estoit uenus la roine conforter pour la grant paour qu il auoit qu ele ne se desesperast . 
del duel que la roine fait ne uous porroit nus dire la somme . 
et endementiers qu ele se gramentoit  si est auenue chose que une abeesse trespassoit par ileuc soi tierce de nounains et auoec lui estoit ses capelains et uns rendus et doi escuier sans plus  de grant foi . 
ele oi le duel que la roine demenoit  si l en prist moult grant pites et tourna chele part  si dist la roine    diex uous doinst ioie  
chertes  dame   fait la roine    il m en seroit moult grant mestier  car ie sui la plus desconsellie feme seroit del monde  car ie ai perdue en chest iour de hui toute honor et toute ioie dont i ai asses eu par maintes fies . 
a  dame   fait l abeesse qui moult le uit de grant biaute  se ne fust le grant duel qu ele auoit  et li dist   qui estes uous  
si m ait diex  dame   fait la roine    moi ne puet gaires caloir orendroit qui ie soie  fors de che que ie uif trop  . 
lors le regarde li capelains et dist a l abeesse    dame  en non dieu iamais ne me creés  se che n est ma dame la roine  le feme au roi ban . 
 quant l abeesse che uit  si commencha a plorer moult durement  si li dist    dame  pour dieu  itant nous dites si uous estes ma dame la roine . 
 et chele se pasme tantost et quant ele reuint de paumison  si li redist l abeesse    pour dieu  dame  ne uous chelés mie uers moi  car ie sai bien que uous estes ma dame la roine . 
 la roine li respont adonques    m ait diex  uoirement sui ie la roine as grans dolors . 
 pour chest non qu ele se mist est apelés chis contes el commenchement li contes de la roine as grans dolors . 
et ele dist a l abeesse    dame  pour dieu  qui que ie soie  faites moi nounain  car ie ne desire rien tant . 
chertes  dame   fait l abeesse    moult uolentiers  mais pour dieu dites nous uostre mesestanche  car moult en sui a malaise . 
 et la roine li conte sa mescheance de chief en chief  de sa terre qu ele a perdue et de son signour qui est mors sour le tertre et de son fil que enporte uns dyables en guise d une damoisele . 
lors li demande l abeesse comment li rois auoit esté mors  mais ele ne li seit a dire . 
  dame   fait ele  espoir ch est pour le duel de trebe qui est ars . 
comment  
 fait l abbeesse    est il dont ars  
oil uoir  dame  et si quidoie que uous le seusiés bien . 
m ait diex  dame   fait ele    non sauoie  mais or sai bien que autre dolor ne l a mort dounee  ne des ore en auant quel pense que i aie  ie ne uoel plus au siecle demorer . 
mes pour dieu  dame  faites prendre cest grant auoir qui chi est d or  de uaselemente et de ioiaus  si en faites en faites chi faire un petit moustier ou on chantera et proiera pour l arme mon signour a tous iours mais . 
dame   fait l abeesse    chertes uous ne saués pas com il i a grant carge a tenir ordre  car tout li trauails et toutes les dolors et tous les perieus d armes i sont . 
mais uenés uous ent auoec nous en nostre abeie et soiés du tout dame  si com uous deués estre  car li anchisor mon signour le roi fonderent le lieu et establirent . 
dame  pour dieu   fait la roine    ie uous requier pour dieu et sor uostre arme que uus me fachiés noune  car ie n ai plus cure del siecle ne li siecles n a mestier de moi . 
et se uous de che me falés  ie m en irai par cheste forest sauuage comme chaitiue et esgaree et si porai tost perdre le cors et l arme . 
dame   fait l abeesse  puisque uous si a chertes l aués enpris  ore aourés dieu et gratiiés  car moult en auons grant ioie  quant diex de si boine dame et de si haute roine nous doune la compaignie  . 
atant ileuc sans plus atendre furent trenchies les beles treches la roine  car ele auoit le plus bel chief de tout le monde . 
apres li furent aporté li drap  si le uelerent en la plache . 
et quant li ualles le uit ueelé  qui auoeques li estoit uenus  si dist que au siecle ne seroit iamais  puisque sa dame s en estoit issue  si deuint ileuc rendus et li furent uestu li drap  ainsque de la plache se remuast . 
apres ont prins le cors du roi  si l aporterent a l abeie qui gaires n estoit loins d iluec  
si i font le seruice tel com len deuoit faire de cors de roi et fu autrement enseuelis en l abeie meisme iusqu a tantque el lieu ou il auoit esté mors fust fais uns moustiers . 
quant li cors fu enterrés  la roine demoura en l abeil et l abeesse fist faire un moustier moult bel la ou li rois auoit estei mors et moult bele offenchines  et fu tous fais dedens chel an . 
et quant il fu tous fais  si i fu li rois portés . 
et lors i uint la roine soi tierche de nounains et si i ot yy capelains et yy rendus . 
et tous les iours qu il aiournoit auoit la dame une coustume que  aussi tost com ele ot oie la messe que len chantoit pour le roi  si en uenoit sour le lac iluec endroit qu ele auoit son fil perdu  si lisoit son sautier teus fois estoit et disoit teus biens qu ele sauoit et ploroit moult durement . 
la chose fu seue par le pais que la roine helene de benoych estoit noune et chis lieus si fu apelés moustiers roiaus . 
durement crut li lieus et essaucha et les gentiex femes du pais s i rendoient espesement et pour dieu et pour amour de la roine . 
mais atant se taist ore li contes de la roine et de sa compaignie et retourne au roi claudas de la terre deserte . 
chi endroit dist li contes que tant esploita claudas li rois qu il ot toute la terre del roiaume de benoych et toute la terre de iaunes  que puisque la mors au roi ban fu seue  ne uesqui li rois bohors que yy iours  
si quide len en maint lieu qu il soit mors del duel de son frere anchoisque de la soie maladie . 
il auoit yy moult biaus fiex dont li uns auoit non lyouniaus et li autre bohors  
si estoient a meruelles bel enfant  mais il estoient de si petite eage que lioneax n auoit que yy mois et bohors n en auoit que yy . 
en la terre de iaunes auoit de moult preudommes et de moult boins cheualiers  
si contindrent tant la terre com il le porent contretenir . 
et la roine euane  la feme au roi bohort  estoit en un chastel qui estoit de son doaire  si auoit nom montlair et estoit meruelles fort . 
si fu toute la terre prise  fors chis chastiax ou estoit la roine et si enfant . 
et quant claudas ot tout le pais en sa baillie  si uint deuant chel chastel seoir . 
la roine qui feme fu al roi bohort  quant uit son chastel asegié  si n i osa plus demorer pour paour que il ne li feist honte  s il la peust par forche prendre  si s enfui del chastel lui et ses yy enfans et se fist nagier outre une riuiere qui desous le chastel couroit  tantqu ele uint en une forest desus la riuiere qui soie auoit esté maint iour . 
iluec monta la roine et sa gent sor lor cheuaus  si s en aloit a poi de gent et pensa qu ele ne fineroit d errer tantqu ele uenroit au moustier ou sa seur la roine de benoych estoit uelee . 
ensi s en aloit en teil maniere et si doi enfant auoeques lui  si uint en une moult bele lande et moult grant . 

