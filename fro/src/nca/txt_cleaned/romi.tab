mes sire nobles li lyons 
auoit o soi tous ses barons 
a ycel iour et a cel point 
qu isangrins fu en si mal point 
que il oust sa coe perdue 
trois iors oust ia sa court tenue 
tuit si baron furent ensamble 
fors sire renart ce me samble 
et sire ysengrin le desué 
que renar auoit coronner 
grant feste firent a tabours 
atant uint ysengrin le cours 
entr aux se fiert tout en apert 
son chief apporte descouuert 
qui ne l auoit de quoi couurir 
et quant il le uirent uenir 
si le conmencent a gaber 
ainsis ne deués pas aler 
biau sire couurés uostre coul 
estes uous de l ordre sainct poul 
qui apportés si grant coronne  
ysengrin nul n en arraisonne 
ains passe oultre chaucun baron 
iusqu au roy noble le lyon 
clamés s est de renart le rous 
deuant le roy a nuf genous 
par cui il est si atournés 
que tous les grenons ha pleés 
et si ha la coe perdue 
dont il ha grant dolour ehue 
trop en ha faite male garde 
et li roys nobles le resgarde 
et li roys en ha ris moult fort 
  ysengrin  fait il   bien t a mort 
cilz qui ainsi t a atourné 
moult malement t a coronné 
saichés que moult en sui iriés 
mais tu en seras bien uengiés 
que ie l ferai uenir a court 
se l comparra ains qu il s en tourt 
ou estes uous sire grimbert 
or est renar trop descouuert 
or sunt trop apert ses baras 
alés le moy querre uias 
bien sai que tant est forsenés 
n i uenra se ne l admenés 
sire  dist grimbert   ie irai 
et se ie puis ie l amenrai  
atant de la court se depart 
si uint droit au chastel renart 
la ha grimbert renart trouué 
son messaige li a conté 
et li dit que li roys le mande 
que ueingne a court ce li conmande 
renar respont comme affaitiés 
  a la court irai uolentiers  
es les uous a la court uenus 
la fu grans parlemens tenus 
chaucuns sur lui ses dens aguise 
ysengrin qui au roy l accuse 
siet tres deuant les pies le roy 
se renart fu en grant effroy 
nulz ne s en deuroit meruillier 
bien auroit d ayde mestier 
car la messaige et thiecelin 
et chantecler et ysengrin 
sunt tuit tourné a une part 
or est mal aduenu renart 
bruns li ours et thiebers li chas 
ont admené leur aduocas 
que il uaulront renart greuer 
ia ne s en saura eschaper 
uolentiers s en alast arriere 
s il poist en nulle maniere 
grimbert li dit   n aies paour 
de yy maux le millour 
se tu te retournes de ci 
ci pues tu bien sauoir de fi 
ueulliés ou non retourneras 
uers le roy garir ne porras 
renart or ne t esmaie mie 
quar iours ualt mieus que yy 
li coars doubte ades la mort 
cousins soies de bon confort 
fortune secourt au hardis 
ce nons raconte li escrips  
renars oit que cilz le sarmonne 
et que moult bon conseil li donne 
prent cuer si s en entre ou pales 
grimbert deuant renar apres 
renars ne samble pas uillain 
son cousin tenoit par la main 
la presse deront et depart 
n i a cellui qui ne l esgart 
deuant le roy com ains le uit 
s agenoulla et puis li dit 
  bons roys li filz saincte marie 
uous gart et uostre compaignie  
li baron sunt tuit a repons 
n i ha nullui qui soit si os 
qui y face ne cri ne noise 
li roys parla renart se coise 
puis li a dit par felonnie 
  ce salus ne uous ren ie mie 
rous uelimeux de pute loy 
autrement parlerés a moy 
ains que parces de cest estaigne 
nons lairés uous ie cuit bon gaige 
ie cuit celle rouse pelice 
quant tu te dors dedens ta lice 
tu ne cuides ia repairier 
tout le monde cuides engignier 
mais souuent auons oy dire 
qu apres grant ioie uient grant ire 
tous mes barons has engigniés 
par ton malice mehaigniés 
tel guerredon t en ferai rendre 
que par le coul t en ferai pendre  
renars soust moult d affaitement 
si respondi moult saigement 
  ie sui uostre hom et uous mon sire 
de moy ne deués chose dire 
qui estre me doie en nuisance 
mais uous estes de tel poissance 
que gitter me poés de terre 
car soffrir ne puis uostre guerre 
et si doubt moult mes anemis 
ce poise moy se i ai mespris 
de rien qui a uous apparteigne 
se dieus sante et bien me doingne 
tel uous ont fait le mal entendre 
et por uous uers moy entreprendre 
que ne le porroient prouuer 
mensonges pueent treuer 
mais a uoir dire sai ie bien 
uers uous n ai ie mespris de rien 
iamais preudons n iert amez 
ne cil qui dient ueritez 
mais ains ne uous uuel deceuoir 
sire  dist grimbert   il dit uoir 
par dieu mestier uous ha ehu 
durement uous ont deceu 
cil qui ont esmeu tel plait 
par dieu ne uaulroit auoir fait 
pour nulle rien ce que il dient 
tuit cil font mal qui mal en dient 
thiebers li chas et bruns se plaint 
et chantecler point ne se faint 
pour ce ne l deués foriugier 
ne par felonnie iugier  
li roys parla comme senés 
  seignor  fait il   or escoutés 
ysengrin s est a moy clamés 
de renart qui tant est desués 
et dans roo li mastins 
qui resceit de plusieurs latins 
s est clamés que en mon messaige 
li fist renar moult grant outraige 
dont ie sui forment courreciés 
par dieu mais i en serai uengiés 
renart  dist nobles li lyons 
  respont et nous t escouterons 
se tu dis bien nous y tenrons 
se tu dis mal nons n ou feronz  
renar respont   sire bien ditez 
bien auez dit ne sui paz quittez 
des semontes que m auez faites 
que uous m aués ici retraites 
d ysengrin et de la masange 
m escondi ie comment qu il praigne 
et du courbel et de coupee 
qui dit que ie l ai esclopee 
n a chantecler ne fis outraige 
ne au corbel de son fromaige 
bruns li ours s est de moy clamez 
certes a tort s en est clamés 
ains ne perdit par moy sa pel 
et mal ne fis a ronnel 
ains ne fis mal a ysengrin 
a tort m accusent mi uoisin 
male grace m a dieus donnee 
mais itelz est ma destinee 
que ia si bien ne saurai faire 
que ne me tourne a contraire 
certes moult hai a ceux bien fait 
qui or moult pourchacie cest plait 
et uous m aués ci fait semondre 
et ie sui tous pres de respondre 
au iugement de uosttre court  
a cest mot roo acourt 
et mes sire peles li ras 
et pinte qui pont les oefs gras 
et sire chantecler li cos 
tuit giettent sur renart leur los 
tuit font deuant le roy lor plainte 
la n a mestier parole faincte 
renar se saingne a main esclenque 
bien uoit n a mestier de losenge 
or or li couuient son sens espendre 
grant paour ha renar de pendre 
moult est cheus en mals liens 
moult sera bons rechoriens 
se il par bourdes leur eschape 
sans perdre chaperon ou chape 
dist roys nobles   que uous est uis  
renar respont   ie uous pleuis 
qui en mal fait ne me recort 
que enuers aux n eusse tort 
il diront ce que il uaulront 
et s il mesdient mal feront 
s ainsi me uolés entreprendre 
ués me ci tout pres de deffendre 
ou par iuise ou par bataille 
il ne me chaut le quel sans faille  
ysengrin est saillis en place 
au roy prie ne li desplace 
se sa droiture ueult prouuer 
tout sans mensonge contreuer 
roys nobles commande qu il die 
n y ha nul qui le contredie 
dist ysengrin   renart enten 
ie sui cils qui mon droit atten 
des grans anuis que tu m as fais 
que nons auons ici retrais 
ne me sunt ancor amendé 
si l auoit li roys comandé 
par moi seul uuel que soit fenis 
li plais de tous uos anemis 
n y ha mestier trouuer d alonges 
ne de chi contreuer mensonges 
renart de tant te pues uenter 
bien sceis au faux messe chanter 
c est bien chose bien cogneue 
que de mainte beste has decheue 
tu ies de tele auctorite 
qu en toi n a point de uerite 
a tantes bestes has fait honte 
n est nuls qui en saiche le conte 
tu me feis ia iour croire 
bien sceis ceste parole est uoire 
qu ieres en paradis terrestre 
bien me faisoies herbe pestre 
que laians pooit on trouuer 
quamque on pooit demander 
toutes manieres de poissons 
ainguilles et lus et saumons 
de tout estoit li lieus garnis 
ainsi par lui fu escharnis 
qui cuida que deisses uoir 
mais ie ne fis mie sauoir 
moult m engignas en ycelle hore 
ou seel entrai sans demore 
et la corde se destourtoille 
tu estoies en l autre soille 
ie aualai et tu montas 
quant enmi le puis m encontras 
ie demandai ou tu aloies 
tu deis que tu en uenoies 
c est la coustume qui aduient 
quant li uns ua li autres uient 
d enfer estoies eschapés 
et g y estoie entrapés 
illuec remeis tu s en issis 
tout en che point me traissis 
de coux y recui tel aport 
que ie fui laissiés comme mort 
ancor m en duelent tuit li membre 
moult sui dolens quant il m en membre 
puis me feis aler peschier 
et en l eaue tant acrochier 
toute la coe oi engelee 
et dedens la glace seellee 
d illuec ne me poi desaherdre 
ains m i couuint la coe perdre 
ysengrin dis le tu a certes 
que par moy aies yces perdes 
tu estoies trop angoisseux 
et des poissons trop couuoiteux 
ia n en cuidoies prou auoir 
yche suelt on dire por uoir 
qui trestout couuoite tout pert 
che di ie bien tout en apert 
renart bien te sceis excuser 
et moy de parole anuiser 
ne pouroie hui auoir retraict 
le mal que tu m as dit et fait 
l autre iour oi talent de boiure 
lors me sceus tu bien decoiure 
qui me deis que celerier 
t auoit on fait d un grant celier 
la me menas fel et cuuers 
tu m as chanté de maluais uers 
ha  dist renart   or as tu tort 
de ce sui bien en mon recort 
que tant beus que tous fus yures 
lors te uentas que tout sans liures 
chanteroies bien conduit 
lors chantas a si tres grant bruit 
que tuit cil de la uille uinrent 
et a grant merueille le tinrent 
quant ie tel bruit uenir oy 
qu en poi ie mais se m enfoy 
retenus fusse a bien poi 
ie m enfuy plus tost que poi 
uous demourastés entrepris 
si uous batirent ie qu en puis 
renars renar moult sceis de boule 
tu t ies gittés de mainte foule 
glous ia me feis tu coronne 
d eaue boullant comme a personne 
ne me remeit poil sur la ioe 
puis t en alas faisant la moe 
de moy deuoies moinne faire 
chertes moult ies de put affaire 
troncon me donnas d ainguille 
par ton barat et par ta guille 
pour moy espenre et alechier 
en mains malz m as fait trebichier  
renars respont par grant confort 
  sire ysengrin uous aués tort 
yche uous di tout en apert 
hay renar trop ai soffert 
ton grant annui ton grant desroy 
mais ie me uengerai de toy 
ia auras la bataille a l ueil  
dist renar   et ie bien la uuel  
de bataille son gaige tent 
ysengrin et li roys le prent 
renar apres le sien tendit 
si que li roys bien l entendit 
s or ne sceit renar d escremie 
mar uit la bataille arramie 
li roys les ostaiges demande 
ne li est bon que plus attende 
ysengrin les siens ha liurés 
et renar les siens admenés 
li baron se sunt departi 
mais trop mal ont le geu parti 
entre renart et ysengrin 
qui moult estoient mal uoisin 
renar n est pas de tel puissance 
com ysengrin mais sa fiance 
auoit renart en s escremie 
pour ce ha la bataille arramie 
engigneux est et cilz et fors 
mais ses sens uault yy grans tresors 
tant oust a escremir apris 
que de nullui n en fu repris 
tant soust renar luites et tours 
et de batailles tous les tours 
ains qu ysengrins baillier le puisse 
li brisera ou pies ou cuisse 
ysengrin entent moult a el 
en pais s en ua en son hostel 
et en son droit forment se fie 
et renar moult en s escremie 
se il le puet au poings baillier 
forment le fera trauillier 
ysengrin fu en moult grant painne 
d armes porchacier moult se painne 
et dans renart tout auxement 
pourchacoit armes durement 
bien s est ysengrins atornés 
et renar richement armés 
a la court est uenus renar 
et ysengrin de l autre part 
li baron furent assamblé 
chaucuns a dit tout son pense 
renart ne fu pas esperdus 
haut fu rooigniés et tondus 
ysengrin l oust en grant despit 
et sa force prise petit 
mais auant qu il le teingne au mains 
sera plus maledes que sains 
hermeline ou moult grant peour 
pour renart fu en grant freour 
a damedieu de cuer deprie 
qu i le gart de perdre la uie 
hersens prie pour son seignour 
que dieus li face tel honour 
tuit uont a cort et poure et riche 
ysengrin mettra en la briche 
renart se il puet par bataille 
mais ne ualt ses engins maaille 
quant li roys uoit sa gent uenue 
par cui la bataille ert tenue 
brichemer fait auant uenir 
pour acorder et pour tenir 
brichemer est uenus auant 
et dit qu il fera son commant 
o soi appelle trois barons 
qui estoient de grans renons 
ce leupart baucent et brun l ours 
renommé sunt en toutes cours 
il sunt tuit auant uenu 
il sunt moult pour saiges tenu 
tuit uont a conseil 
dist brichemer   ie me merueil 
con renart ose ce penser 
dont ie l ai oy accuser 
a roonnel et a thiebert 
et a brun l ourt qui ichi est 
et autres clamors y ha tantes 
que ie ne sai a dire quantes 
pinte se plaint et thiechelin 
tout ha pris sur lui ysengrin 
por trestous ha tendu son gaige 
et en sont liuré li ostaige 
qui les poist or apaisier 
le mal oster et abaissier 
ice fust bon ce m est auis 
ainsois qu alast de mal en pis  
et dist baucens   bien aués dit  
tuit l ottroient sans contredit 
lors sunt uenu deuant le roy 
et li dient tuit a recoy 
  sire li compaignon loassent 
que li baron se racordassent 
sauue t onour et ta querelle 
moult tenriens la pais a belle  
bien plaist au roy ce qu il ont dit 
ia par lui ne seront desdit 
  seignour  fait il   or en parlés 
de la pais uous entremettés  
quant brichemer l a entendu 
tous lies s en ua le coul tendu 
a ysengrin dist en l oreille 
que li roys forment se merueille 
que on ne puet entr aux pais mettre 
ne pour donner ne por pramettre 
  faites le bien prenés droiture 
que renart pour la fourfaiture 
de la clamour que aués faite 
de uostre femme qu a fourtraite  
dist ysengrin   n en parlés pas 
ie uuel bataille isnelpas 
ne uuel faire pais ne acorde 
c une autre fois ne s i amorde 
a faire honte a son compere 
et a fourtraite sa commere 
or uerra on qui aura droit  
brichemers quil uaulroit 
qu ambedui fussent bon ami 
c est lait quant il sunt annemi 
et que chaucuns son droit eust 
et a mal tourné ne li fust 
dist ysengrin   ia dieu ne ne place 
que ia pais ne acort en face 
tant que ie uoie le plus fort 
et c on uoie qui aura tort 
dites le roy que en droit teingne 
la bataille comment qu il praigne  
quant brichemer oit en la fin 
ne penra pais a ysengrin 
au roy a dite la nouuelle 
qui ne li fu mie trop belle 
  sire  dist il   a moy entent 
ysengrin sa bataille attent 
il n a talent de faire pais 
et dit qu il ne fera hui mais 
acordance que au baston 
que on le tenroit a bricon 
or est li plais bien empiriés 
car ysengrin est courouchiés  
dist brichemers   se uous uolés 
pais faire si com uous solés 
dont si tenés la droite uoie 
ce est li mieus que ie y uoie  
et dist li roys   par sainct richier 
pour uoir uous puis bien afficier 
n en penroie pas tout l auoir 
que li plus riches puist auoir 
que ie la bataille ne uoie 
iamais mes cuers n aueret ioie 
ne sai que il uont attendant 
el camp les mettés ie l commant  
quant la parole ont entendue 
lors ont la bataille attendue 
el champ les ont menez ensamble 
li plus hardis de paour tramble 
li uns tint l autre par la main 
li roys manda chappellain 
mon seignor belin le mouton 
qui moult estoit sainctimes hom 
cils apporta le sainctuaire 
pour amqui le serement faire 
li roys a fait crier son banc 
qu il n y ait si hardi sergant 
qu i face noise en pais se teingne 
et comme prodons se conteingne 
moult li roys de grant iustise 
du serement fait la diuise 
dans brichemer et bruns li ours 
que on tenoit au yy millours 
  baron  dist il   or m escoutés 
se ie di mal si m amendés 
renar iurra premierement 
et si fera le serement 
qu a ysengrin n a rien meffait 
ne en parole ne en fait 
n a thiebert le chat auximent 
iche mette en son serement 
n a thiecelin n a la masange 
n a roonel ne fist laidange 
n a brun l ours ne a chantecler 
tout che chi li couuient iurer  
renars fist icest serement 
onques n y mist d alaiement 
longuement fu en orisons 
et en moult grans afflictions 
lors se leua deliurement 
et ysengrin tout maintenant 
se ragenoulle et rebrace 
a nus genous fu en la place 
dessus les sains tendi la main 
si iure dieu et sainct germain 
et par le sainct que illuec uoit 
que de chel plait nul tort n auoit 
dist brichemer   biaux dolz amis 
or entendés bien a mes dis 
uous iurés que renar est faux 
de soirement et uous loiaux  
dist ysengrin   ie le creans  
les sains baise trestous ueans 
puis se leua si s en renat 
enmi le camp sa coulpe bat 
et prie dieu qui tout sormonte 
que il li doint uengier sa honte 
de renart quil li a fait lait 
tant que son cuer ioiant en ait 
bon baston ha atant se dresce 
si s apparelle et adresce 
et moult souuent se retournoie 
en sa main lace sa courroie 
son escu prent et puis le mole 
en plusours sens son baston crole 
chiere fait de grant hardement 
moult se contient et bel et gent 
dist a renart que il se gart 
  ne uuel mettre le iour a gart  
quant renart l oit forment sospire 
tous cois se taist ne ueut mot dire 
renars soust letres des s enfance 
si oust oy de nygromance 
mais trop oust entendu aillors 
qu il oust obliei les millours 
son baston prent et si s affaite 
et moult durement se rehaite 
gentement soust son escu traire 
bien fu apris de cest affaire 
en plusours lieux l a essaiei 
ne fait pas chiere d esmaié 
en ses dois la courroie lace 
et moult s affaite enmi la place 
si fu aussis tout asseur 
comme chastelz qui est sur mur 
li escremirs li est moult biaux 
car tous en set les enuiaux 
son escu sur sa teste tient 
et ysengrins pres de lui uient 
tele escremie li donna 
qui a grant annui li tourna 
ysengrin est de grant air 
moult fort ua renart enuair 
  renar  fait il   mal ies baillis 
a tous iours soie ie honnis 
se ie ne uenge la uildance 
que me deis par sourcuidance 
que tu ma femme geus 
si comme tu recogneus 
sire  ce dist renar   mal dites 
ottroiés que ie soie quittes 
faire uous ferai grant hommaige 
a cheualier de haut paraige 
et pour uous irai oultre mer 
se me uolés quitte clamer 
renart  fait il   ne te trauaille 
ie cuilt trop bien que neant uaille 
quant de mes yy mains torneras 
ia puis ne me ramproneras 
bien uerronmes a la bataille 
qui en aurai le pis sans faille 
li quelz en auera le pis 
si m aist dieus moult peu me pris 
se de uous ne me puis uengier  
et dist renart   or oi dongier 
qui alés toute iour menacent 
faites a un mot plus qu a chent  
a cest mot ysengrin acourt 
et renar n a soing qu il s en tourt 
son escu met deuant son front 
met pis auant fierement grout 
retraict et giette et entre deux 
au quelque soit iert lais li geux 
ains qu il se partent de l assaut 
renar le fiert mie ne faut 
tel coup leis l oreille li donne 
toute la teste li estonne 
si que a peu que il ne chiet 
a icest coup li meschiet 
quant il uoit sa teste saignier 
de sa main se prent a saignier 
dieu prie qui ne faut ne ment 
qu ancui le gart d afolement 
pour sa uie est ce dit trahis 
longuement fu si esbahis 
que il ne sceit quel temps il fait 
ne il ne sceit pas que il fait 
pour le coup qu il ha receu 
quant renar l a apparceu 
ne fist samblant qu il le sceust 
ne que apperceu l eust 
mais d autre part torne sa chiere 
or se gart que ancor ne l fiere 
que sachiés se il le puet nuire 
ensus de lui le fera fuire 
ne l en laira pas approuchier 
au baston le ua esmonchier 
isengrins de loings le resgarde 
renar li dit pour quoi se tarde 
qu a la bataille ne remaint 
bien sceit que faire li couuient 
ysengrin s est lors appensés 
bien sceit qu il ha esté greués 
isnellement li courrut seure 
auis li est que trop demeure 
met pie auant giette retraicte 
mais durement renar se gaite 
met pie arriere si se retraict 
renar qui sceit asses d affait 
si li a dit   dans ysengrin 
cilz dieuz qui est uenus deuins 
sceit bien que tort uers moy aués 
et que a grant tort me haés 
car faisons pais a mon seignor 
ainsois qu aiens honte grignor  
dist ysengrin   faites moy tondre 
s asses n en ai pour uous confondre 
quant asses ramposné se furent 
li dui uassal qui en camp furent 
ambdeux derechief s entreuiennent 
pour alenti forment se tiennent 
ysengrin de getter s affaite 
de ferir renart de retraicte 
de lui greuer moult s entremet 
entre l escu son baston met 
tel li donne ains qu il l attaingne 
n iert iamais iors ne l en soueingne 
le bras senestre ysengrin fraict 
or ha ysengrins moult mestrait 
ambdeux ont lor escus repris 
es dens se fierent et en pis 
en plusors lieus se uont ferant 
longuement furent en estant 
onques mieus ne ui gens combatre 
li uns ne pooit l autre abatre 
mais de ce ne doit on plaidier 
ysengrin ne se puet aidier 
fors seulement de son bras destre 
que il ha perdu le senestre 
li uns torne l autres retorne 
nuns des yy uassaux ne seiorne 
moult tonrent ains que li chiee 
ysengrin sueffre grant haichiee 
moult durement estoit engres 
et renar fu preux et apers 
encontre ysengrin se herice 
bien li desire la pelice 
moult le destraint pas ne se faint 
iambot li fait de lui l empaint 
a terre l a gitté enuers 
et ysengrin chiet de trauers 
les dens se brisa en la bouche 
et ysengrin dedens li mouche 
traire li fait moult male fin 
puis li a dit   sire ysengrin 
ancui uerra on qui droit ha 
et qui mieus faire le pourra 
de uostre femme me cuidiés 
or en estes moult auilliés 
quant ychi por uostre moillier 
faites moy et uous trauillier  
isengrins uoit qu il le laidange 
moult ert dolens s il ne s en uenge 
moult li poise n en puet plus faire 
renar li fait honte et contraire 
entre ses dens moult se demente 
et dit   faux est qui met s entente 
a faire riens que femme die 
peu sunt de femme sans boisdie 
ice ne cuidasse iamais 
femme aimme mieus noise que pais 
par femme sunt honni maint homme 
de tous maux est femme la somme 
moult est faux qui y met s entente  
ainsi ysengrin se demente 
renar le fiert menuement 
moult le demaine malement 
sur le uisaige et sur la face 
et poil et cuir tout en efface 
isengrins est en male trape 
a cest mot li bastons eschape 
que tenoit renar en sa main 
cilz qui n oust pas le cuer trop uain 
se uault leuer mais ne puet estre 
que trop auoit mal en la teste 
renar li fait de grans annuis 
et si n ou fait pas a enuis 
bien le uaulroit auoir conquis 
de la poulre li giette ou uis 
ysengrin mainge malement 
au mains li ua les ieux cerchant 
mais apres sa bone auenture 
li aduint sa male auenture 
son doit en sa bouche dedens 
li mist et cilz le prist aux dens 
la char li tranche iusqu a l os 
puis giette renart sus son dos 
de l estraindre pas ne se faint 
meruileusement le destraint 
or est renar en mal toail 
s il ha paour ne m en merueil 
ysengrin de genous le serre 
renart ne uoit ne ciel ne terre 
n est merueille s il li meschiet 
nuls ne fait mal qu il ne li griet 
iurei auoit faux serement 
s il li parrra prochainement 
con faite loi il ha iuree 
hui est uenus a sa iournee 
merci quiert por les sains de romme 
mais ce ne li auault une pomme 
que ysengrin le fiert et maille 
et dans renar gient et baaille 
ysengrin le fiert de pouissance 
contre lui n a renar deffense 
n a mais pooir de lui deffendre 
mais soffrir li couuient aprendre 
grant dolour li fait et grant mal 
traire li fait moult mal iornal 
renar uaulsist bien estre aillours 
que la soffrir si grans dolours 
deuenus est plus frois que glace 
mieus aimme morir en la place 
que pour recreant se rendist 
a icest mot sospir fist 
au cuer sentoit moult grant annui 
il ne sceit nul confort de lui 
il ne sauoit de lui confort 
samblant fait d omme qui se dort 
ysengrin durement le frape 
malement detire sa chape 
renar ne muet ne pie ne main 
bien fait samblant ne soit pas sain 
isengrins le frapa si fort 
que il l auoit laissié por mort 
li baron sunt d illuec parti 
toute la cours se departi 
chaucuns moult grant ioie faisoit 
que il cuident renar mors soit 
et bruns li ours et ysengrin 
et chantecler et thiecelin 
et dame pinte et roonniaus 
et dans rouclez li escuriaux 
li parent renart ont grant honte 
mais ne wel or tenir nul compte 
li roys commande c om le pende 
thiebert li chas les ieus li bende 
et roo les mains li loie 
or est renar en male uoie 
que il fist moult foul serement 
foutue auoit dame hersent 
de pasmisons estoit uenu 
moult bien li seroit aduenu 
se de leur mains pooit partir 
iamais n iroit homme honnir 
n a nul iamais ne querroit nuire 
toute la court oissiés bruire 
et dant renar le bacheler 
prie que on le lait aler 
que tous regehir li couuient 
ses pechies dont il li souuient 
il li on fait uenir belin 
o lui admainne thiecelien 
renars se fait a lui confes 
et il li encharge son fes 
si comme il confessoit renart 
atant ez uous sire belin 
qui de grant mont est repairiés 
renart trouua qui fu loiés 
durement se garmente et pleure 
ysengrin maudit et deueure 
enquis li a et demandé 
comment renar a commandé 
que renars fust ainsi pendus 
par nullui ne fu deffendus 
li freres entent la parole 
moult li poise se on l affole 
il est de grant sainctite plains 
si ne fu ne faux ne uillains 
il dit renart demandera 
en sa maison moinne en fera 
au roy est uenus erranment 
si le salue douchement 
li roys se drecha en estant 
il n est freres que il aint tant 
moult le desirroit a ueoir 
decoste lui le fist seoir 
et il s i assiet sans dongier 
le roy commence a losengier 
pour dieu li ottroit s il li plaist 
que renart sain et sauf li laist 
et li roys resgarde le frere 
  sire pour dieu le deués fere 
ne puet aler a dieu le grant 
qui ne quitte son maltalent 
ycel conseil uous uuel donner 
que uous laisiés renart aler  
moult deprie l empereour 
que renart li doint par amour 
  pour ce  fait il   sui ci tendus 
prier uous uuel ne soit pendus 
ainsois le m en laissiés mener 
dieux le uous puist guerredonner 
donnés le moy por dieu seruir 
qui por nous se laissa morir 
et pour nons fu en croix penez 
si sera moinnes ordonnés 
bien le me pooés ottrier 
si en ferai moigne cloistrier 
se il est destruis ch iert pechies 
prodomme en ferai ce saichiés 
pour dieu si le me faites rendre 
que se uous le faisiés pendre 
uous n y aueriés point d onor 
dieux ha pittie du pecheour 
s il se confesse et repent bien 
lors est saufs ie n en doubt de rien 
ne me refusés pas le don 
donnés le moy por guerrredon  
nobles entent que bien a dit 
n ou uaulroit auoir escondit 
de rien que il li demandast 
ne que a faire commandast 
renart li rendit maintenant 
cils l en mercie bonnement 
renars est gittés de prison 
cilz l en mena en sa maison 
poisson li donnent por amordre 
moult bien le conferment en lor ordre 
robe a moinne li ont uestu 
et moult tres bien l ont receu 
moult fu noblement conioys 
ains la quinsainne fu garis 
bien fu garis et respassés 
par mains maluais pas a passés 
bien retient ce c on li enseige 
ne fait pas samblant qu il se faingne 
les signes retient et laigaige 
moult le tiennent leans a saige 
uolentiers prent les disciplines 
souuent li menbre des gelines 
moult faisoit renar d orisons 
souuent est en afflictions 
moult se deduit honestement 
bien li sieent li garnement 
s entente met a l ordre aprendre 
il n a en lui rien que reprendre 
or est renar deuenus moinne 
grant trauail soeffe et grant painne 
de souuent geuner et uillier 
de chanter et de uersillier 
un iour fu la messe chantee 
renar l oust de cuer escoutee 
tous li darrains ist dou moustier 
en sa main tenoit psaltier 
quatre chapons tous souranés 
leur auoit bourgeois donnés 
qui moult estoit manans et riche 
uers aux ne fu auers ne chichez 
renart les a apperceus 
or sera il bien decheus 
se il n en fait ses grenons bruire 
il s en sauera bien deduire 
  par foy  fait il   ne m appartient 
cilz qui de char mengier se tient 
n ai pas fait ueu de mengier char 
trop me tenroie pour eschar 
qui de tel ueu faire me feroit 
moult durement me mefferoit 
que de char ne me puis tenir 
se ie en lieu puis aduenir 
ie mousterrai que ie ferai 
a ma goule les mengerai  
la nuis trespasse li iors uient 
renar cui des chapons souuient 
ne les poust mettre en obliance 
et nuit et iour ades y pense 
uient au chapons l un en derouche 
l un en mengue au cuer li touche 
les autres drois a mis en terre 
l endemain les uerra requerre 
si les a couuers dou terreir 
et puis se rest alés couchier 
nuls ne sceit rien de son agait 
ne dou larrecin qu l ha fait 
si li chei par auenture 
bien retraict a sa nourriture 
l endemain apres les matines 
renar qui tant aimme gelines 
de l un d iceux s est desgeunés 
puis en cloistre retournés 
le tiers mengea que nuls ne l soust 
au quart mengier que plus n y oust 
freres qui par la passoit 
renart choisit et apperchoit 
maintenant le dist au couuent 
renar en oust honte moult grant 
renar leur en uoloit droit faire 
mais a dant abbe ne poust plaire 
qu il auoit mengié un corbel 
si ne l en estoit mie or bel 
a renart ont tolu les draps 
tant oust mengié que tous fu gras 
ne demandoit ne plus ne mains 
mais qu il fust mis hors de lor mains 
moult durement ioie a fait 
car li ordres point ne li plaist 
tournés s en est tout son chemin 
ancor greuera ysengrin 
li moinne l ont mis en la uoie 
tous soulz s en ua nulz ne l connoie 
moult menache ses anemis 
et par paroles et par dis 
sa teste iure et sa coronne 
et le ber sainct pere de romme 
et la belle dame honoree 
que ia ceste n iert pardonnee 
a ysengrin ne a thiebert 
par cui il ha tant mal soffert 
roonnel est enmi la uoie 
quant il le uoit moult s en esmaie 
lors s escrie   ués le rendus 
que nons deuiens auoir pendu 
li deable l en firent issir 
li moine ne l pueent soffrir  
il n a talent de ramprosner 
ains se reprist tost a aler 
droit est uenus a sa taisniere 
si a trouué sa feme chiere 
quant el le uoit grant ioie en ha 
ses yy bras au coul li gitta 
mais moult grant duel auoit ehu 
de ce qu ysengrin l oust uaincu 
li enfant ont ioie moult grant 
quant leur pere uoient uiuant 
puis que il est sains repairiés 
chacuns en est ioians et lies 
moult fu bien acesmés li estres 
renar qui fu reis comme prebstes 
oust moult grant talent de mengier 
l eaue commenca a huchier 
et on li a tost apportee 
et si ont la table posee 
renars mengea moult uolentiers 
a plente oust de bons mengiers 
or est renar moult bien et aaise 
ancor mettera a malaise 
mon seigneur ysengrin le leu 
bien en fait uou a damedeu 
or se gart thiebert ysengrin 
roo bruns et thiecelin 
renar leur fera que qu il tarde 
tel saut dont ne se prennent garde 
