glorious sire pere qui le mont racatas 
ihesu qui de ton sanc le monde rauoias 
le saint espirt del ciel tes amis enuoias 
enuoi nous del bien dont tu sire asses as 
biaus dous sire pitels plains de misericorde 
en moi n a concience qui molt grief ne me morde 
rois del ciel que plus uoi m ame que si est orde 
tant sui plus en cremor de merci de racorde 
de merci de racorde sui en grant redoutance 
et pour mes grans pecies iroie en desperance 
li sire qui iou criem s il estoit sans pitance 
et s i plus n a merci n amoit ke la ueniance 
caitiue creature que ferai u irai 
hardiement toutiors contre diu me drecerai 
et com plus li fourfis et plus le courcerai 
qui eust tant soufert les mals que iou fais ai 
se tu ueus mes pecies un a un regarder 
pius sire que ferai quel part porrai aler 
et quanques i ai forfait s il m estuet comperer 
sire comment porrai le ueniance endurer 
il n est nus sousfraitous qui tant eust souffert 
fors diu qui a son uel onques nului ne pert 
il sest quanques on fait il uoit tout en apert 
si uoit mon cuer si mal si felon si couuert 
trop i uoit de malisse n i a point d onneste 
enuie orgues luxure lonc tans i ont esté 
l aie de de ia n en seront osté 
tout li malisse i sunt a toute lor maisnie 
et le caitiue d ame de maint lac ont laissie 
oriblement le tienent tere abaissie 
rois des ciels ihesu pius li uien en aie 
ia uois tu bien orgels me souslieue et enhauce 
si fort me tient luxure durement m embrace 
or me fait frire enuie mautalens or m enlace 
n est uisces qui de moi se uolente ne face 
griement me fait souuent li orgex trebuchier 
al plus que onques puet toutiors mainne dangier 
roit le col l oel mouuant le cuer hardi et fier 
il n a membre sour moi ne se uoelle eshaucier 
si mouuant sont mi oel si plain de legerie 
si mouuans sont mes mains pour faire grant uoidie 
et mi pie sont isnel pour faire grant folie 
dius comment ferai droit de tante felonnie 
elleuer fait mon cuer orgels et souscuidier 
humilite me taut ne m i laisse abaissier 
si tost me fait al rice torner et acointier 
del me lait penser ne lur ne uoelle aidier 
en uestir en caucier ai molt meffait souuent 
corecié en ai diu maintes fois et souuent 
asses fust emploié miex en la poure gent 
li bien que maintes fois ai gasté folement 
et com plus m acesmai tant fu plus orgilleuse 
de mal faire ma cars fu tant plus couuoiteuse 
et plus fiere et plus uainne et plus luxurieuse 
plus desirant de mal de pecies plus ioieuse 
e dius com male ioie et com male luxure 
rois del ciel con grief painne com pesans auenture 
de cest mal siecle lac de si male cainture 
il ne puet ki s i prent onques tenir mesure 
uns maus ki ocist et le fol et le saige 
il fait tant de folie tant de mal u de raige 
oublier fait tous biens et quert ades folaige 
ne laist pas l omme a diu esleuer son coraige 
quant l ame me conselle que de mal me repente 
et ie uoel esleuer a bien faire m entente 
lors me reuient deuant ki si fort me tormente 
li pecies que iou plus amai en me iouuente 
cil me tient cil me trait ne me laist reposer 
et quant iou proi diu que iou m en puisse oster 
ma bouce dist les mos mes cuers n i puet penser 
de le male coustume ne me laist deseurer 
ce n est mie uns seuls mals qui a moi doit uenir 
mais molt est grans li os qui me seut assalir 
et cil dont ie me uoel plus uolentiers partir 
cil me fait plus de painne et plus de mal souffrir 
et quant i ai aucun mot par ma painne uencu 
lors eslieuent cent autre contre moi lor escu 
et quant cascuns m asaut de toute sa uertu 
meruelles s il ne m ont u pris u retenu 
et souuent quant iou sui en tel temptation 
tel eure est que iou pleur par grant compunction 
car deca ne dela ne uoi ma garison 
ne puis mie escaper de si male xxx 
rois des ciels ihesu pieus sire a toi me demente 
sire a toi me complaig del mal qui me tormente 
nis dormir ne me laist li fel qui me tourmente 
onques ne fait si froit que iou cel mal ne l sente 
ades aucun mal et acun aiguillon 
si est m ame enlacie si est mise em prison 
c onques si purement ne puis faire orison 
que mes cuers soit em pais et sans temptation 
car li mals que iou faic canter me seulent faire 
ne finent mon coraige de bouter ne de traire 
uoiés grief auenture que del tai qui tant flaire 
ne se puet li pecieres nis quant il ueut retraire 
uoiés com fort loien uoiés con fort pesme las 
si fort me tient pecies estraint entre ses bras 
que iou uoi bien le mal et lait xxx 
le bien aim et si siu le pecie ke iou has 
dius com male auenture dius com male dolour 
dius con sui desuoiés dius com sui en esrour 
que iou uoi bien le mal et lait m est se i en plour 
ne ne me puis partir de l amere doucour 
ci a mout grief bataille et precieuse guerre 
car se cil fust estrange et de lointainne tere 
que si me uient souuent assalir et requerre 
molt plus legierement le porroies conquerre 
mais cou sui iou meismes qui a moi me combat 
iou sui ciels qui deffent iou sui cis qui s assalt 
iou sui cil qui trebuce iou sui cil qui abat 
dius merci a nos tout car iou sui de bien mat 
se dius merci n en a molt grant peril i uoi 
quar se i en uoel issir dont istra fors de moi 
et se i en ueel fuir u fuirai iou sans moi 
gries cose est quant li hom se ueut partir de soi 
que qu est grief se diu plaist de moi m estuet partir 
car se iou uoel le mal que iou fac relenquir 
et le bien qui me plaist de bon cuer maintenir 
dont pora moi laissier et a moi reuenir 
mais si grans trauaus est et si gries cose a faire 
et cou que si forment si dius del bien desfaire 
tels puet uenir uillier et porter lange u haire 
qui ne se puet de mal qui l ame ocist retraire 
almosnes puet douner et poures consillier 
estranges conforter pelerins herbegier 
mais li mauuais corages cil ne se puet cangier 
dius com male caine c om si puet mal brisier 
ueés com mal serpent com maloite wiure 
qui si fort ame et cors de son engien eniure 
dius uiurai iou tant dius porrai iou tant uiure 
que mes cuers soit em pais et m ame soit deliure 
dius uerrai iou ia l eure que iou nul mal ne face 
que dient pecceour queque li ure manace 
ne me puet afaitier que iou tant de mal face 
que iou ne soie ades u en uoie u en trace 
iou counois bien la uoie si counois le sentier 
u li cepials est mis ne me puet engignier 
mais li uoie del mal me fait si desuoier 
que bien counois la drece mais n i puis adrecier 
nus ne puet onques dire tant d infer le hisdeus 
nus ne puet tant parler de diu le glorieus 
que li fel cuers puist estre humeles et peureus 
et tout ades ne die aignel aignel li leus 
nus ne puet tant de diu ne dire ne parler 
ne s il entre en l orelle el cuer ne puet entrer 
si grant caisne ne puet ores ne uens crosler 
ne si pesante roc brisier ne remuer 
il meisme esmeruelle de cou qu il est si durs 
castiement n escoute plus ke piere ne murs 
tele eure k i deuient et espris et si durs 
que hisdors ne li prent de nul mal ne xxx 
bele eure est ke il dist   caitis con fol coraige 
qui a l ome si mis en estour et en raige 
qu i gete tout arriere hounor honte damaige 
maisqu i son desirrier puist faire et son folaige  
comment auient cou quil a cou commandét 
que si uolentiers li hom le mal qu i het 
dius qui l a si soupris et si emprisonnét 
que aler ne le ueut u son sauuement set 
bien uoit son sauuement mais n i puet auenir 
mais sa coupe est de mal dont ne se puet partir 
car il ne ueut mie uiuement contenir 
ne le pecie qu il fait parfitement hair 
que que li autres faicent io sai tres bien la uoie 
ne me puis escuser de mal qui me desuoie 
mais li mauuais delis si me tient si me loie 
que sans la grasce diu n est nus qui me desloie 
e dius con li pecies me desplaist et anoie 
et au delit de l ame li cors pas ne s aploie 
sans cope deuroie estre se iou dire l osoie 
quar sans men gre me tient et sans men gre me loie 
il fait garde dius selonc l entention 
ne li plaist ne desplaist se selonc ne cuer non 
et desque li cuers gist sans son gre em prison 
estre en deueroie quite se dire l osoit on 
mais cou ne doit nus dire cou ne doit nus penser 
que sans cope peust li om a mal ouurer 
ne soi ne son pecie ne doit nus escuser 
sen fourfait doit counoistre et sa coupe blasmer 
sire dius iou me renc de tous mals coupable 
a ta merci reuieng que iou sai merciable 
de pecie me deliure et de le main au diable 
donne moi que sa force ne soit uers moi durable 
trop a duré en moi sa force ki me tue 
m ame est souuent pour lui laidement abatue 
par son mauuais consel honie et confundue 
mout laidement nauree molt laidement uencue 
e dius que dirai iou sire dius que ferai 
se sour l anemi mec les mals que fais ai 
et cou di que sa cope est cou que pecie ai 
puet estre di iou mal et pecie et tort ai 
car com adans peca et com dius le requist 
ne dit mie sa cope mais sor euuain le mist 
et eue le serpent encoupa et si dist 
  cil le me consilla et faire le me fist  
iustes dius qui merci demandes et iustice 
se sa coupe n eust li uns sour l autre mise 
et adans humlement eust merci requise 
ne fust ia si souspris ne eue si sousprise 
quant uers diu ot meffait pas ne s umlia 
mais sa coupe sor diu coiement retorna 
cointement respondi quant il en apela 
  la feme que tu m as dounee m engigna  
ensi ai souuent dit ensi faic ie souuent 
quant iou uers diu forfaic et iou ma coupe entent 
dont blasme iou ma car qui pece si souuent 
dont uois quere ocoison dont cuerc escusement 
  e dius  ades fai iou   de fraille nature 
est nostre cars fourmee qui si poi en bien dure 
onques ne cria dius si foible creature 
que si tost trebucast si tost perdist mesure 
auoec cou que dius m a donné le cuer legier 
et de fraille car sui qui tost puet trebucier 
me ueut li anemis tout ades engignier 
et qui c est qui se puist de tant asens gaitier 
il n est onques nule eure que li fel ne m asaille 
et de moi ahounir tout ades se trauaille 
et puiske dius m a fait ensi foible en bataille 
que n en puis se ciet ma cars qui si est fraille 
quanque uoi et quanque oi tout me fait m estorner 
et li fel qui se set de toute rien amer 
ne fine ne cesse de moi a emcombrer 
et se ia dont foloi doit me nus emcouper  
iesus iustes iugieres et droiturables sire 
qui pour nostre salu daigna soufrir martire 
ensi suel iou penser et ensi suel iou dire 
mais ne s amende pas qui cou dist ains s empire 
dont s eslonge de diu qui son pecie escuse 
et qui sour autrui met cou qu il fait et il use 
qui nule riens encoupe mais lui tot seul acuse 
c est cil qui merci trueue qui dius pas ne refuse 
uoirs est que mainte fois font l ame desuoier 
et li fel anemis puet maint home engignier 
et ciaus qui fort se cuident fait souuent trebucier 
car plus a de mil ars dont il se set aidier 
mais nostres sires dius quant il l oume forma 
tel force et tel uertu et tel sens li donna 
que neis d un seul uisce que la tant lassus a 
mais qu i bien se combat ia uencus ne sera 
car c est nostre creance et croire le deuons 
quil ne l croit celui faut uerites et raisons 
toust est de grasce diu quanques nous bien orons 
et tout est de no coupe quanque nous mefaisons 
c est uoirs biaus sire dius bien le uoi bien le sai 
uolentiers le gehis se l di et se l dirai 
que tot est par ma coupe quanques iou pecié ai 
or reuieg a merci sire merci me fai 
mestier ai de merci car toutiors mauuais fui 
et molt bien le counois que molt coupables sui 
ne pecie ne doi metre ne ne met sor nului 
ne coupe de diable ne ome ne autrui 
par li fel anemis com premiers m asaia 
et men cuer et men cors trop enuoisié trouua 
deuant me fist tel cose qui pas ne m anuia 
et com plus me uit mal et il plus m aproca 
puis me fist al pecie qu il me moustre entendre 
et quant le fu ardant trouua desous le cendre 
ne fina de soufler tantqu il le fist esprendre 
apres plus tost qu il pot a l ardoir le fist prendre 
et puisque iou bien ui sa bele entention 
se iou dont nen ai cure de partir del felon 
ancoisqu il me tenist en loien n em prison 
dont ne doi demander nule rien se moi non 
certes bien me doit on encouper et a droit 
car i atendoie bien cou que li fel uoloit 
et ses mauuais consaus de diu le departoit 
et sa garde et s amor et m ame me toloit 
et tres bien me peusse de s amor departir 
car ne m auoit encore dont loier dont tenir 
mais quant plus iou amai a diu c a lui seruir 
ma coupe est uoirement bien le doi regeir 
uoirement ma coupe est bien le doi denoier 
car ia soit chou qu il sace et puist l ome loier 
nequedent ne li puet faire grant destourbier 
se tot son cuer ades ueut de lui eslongier 
toutes uoies est tels qu i departir se uelt 
et s i ne puet laier les mals que faire seut 
souuent plore forment de cou qu il fait se deut 
et comment auient dont qu il partir ne s en ueut 
iesus qui de merci uraie amendise uient 
bien conois cou en moi sire comment auient 
qu estre sa uolente li pecies l oume tient 
ne sans coupe n iert mie de la painne k il crient 
mout bien se ueut li frans si l ueut metre en seruaige 
mais puiske il se donne que il a fait omaige 
que orguel c on li faice quel perte quel damaige 
ueulle u non li couuient seruir son signourage 
les gens uienent au roi que il ueulent coisir 
mais puisque rois est fais ne l puent relenquir 
et s il lor fait damaige a tos soufrir 
lors couuient s il ne ueulent de lor regne fuir 
ensi auient souuent ensi est auenu 
car quant par males oeures me parti de ihesu 
et i oi mon cuer ades a l ennemi rendu 
son seriant m estut estre et porter son escu 
et puisque al pecier abandonnai ma uie 
et uolentiers me mis en l anemi baillie 
dius s eslonia de moi car de s amor n o mie 
ne dignes de sa grasce ne fui de sa aie 
dont me laissa aler le frain m abandonna 
et mes mauuais delis a emplir me laissa 
mais puis en ot pite et si me regarda 
et par sa grant merci a lui me rapela 
mais ia soit cou que m ame soit uers lui retornee 
toute n est encor mie a sa grasse atornee 
car si est de mauuais signouraige apressee 
et cou est par ma coupe bien m en doit on blasmer 
car iou ui bien la fose u il me uaut geter 
de mon gre i entrai ne m en puis escuser 
se iou n en puis issir ne m en doi descoper 
uoiés que li culueure est de grant felonnie 
mais com mauuais qu il soit cou ne m escuse mie 
car se ferm me tenisse al fil sainte marie 
bien me fuisse gardés par sa grasce et aie 
qui met par mal consel le fu en sa maison 
et lait courre le flame et aler a bandon 
se plus deuient dolans de sa perdition 
ne sai que on em puist encouper se li non 
las ensi ai iou fait par ma coupe ai iou mise 
li flame en ma maison par ma coupe est esprise 
auarisse et orguels et male couuoitise 
la sont u dius deust auoir sa manandie 
en men cuer deust dius sa manandise auoir 
et eust uoirement bien l os dire pour uoir 
se iou bien le seruisce et a tout mon pooir 
car dius ueut en net cuer demorer et manoir 
mais en moi n a iustice ne sens ne castet 
et dius ne ueut manoir qui mon malisce set 
la u il bien ne uoit la u il bien ne set 
car en moi ne uoi gaires rien qui li uiegne en gret 
biaus fius si tres petit uoi iou de bien en moi 
de bien las c ai iou dit iou se mal non n i uoi 
tes commans ai forfais trespassé ai ta loi 
mais que que i aie fait me creance est en toi 
ihesu li glorious li fiels sainte marie 
ma plainte faic a moi de ma mauuaise uie 
or te requier merci ne me degeter mie 
car merci seus tu faire celui qui le uous prie 
bien sai que mi forfait m ont eslongié de toi 
mais iou l ai oi dire et uraiement le croi 
que nus n a ia meffait tant encontre ta loi 
que tu merci nen aies luesqu i reuient a toi 
cou croi iou uraiement et c est uraie creance 
que trestoutes tes oeuures sormonte ta pitance 
quant iou tres bien esgart sa uertu sa puissance 
iou ne puis ne ne doi cair en desperance 
quant iou pense comment tu fu iugiés a tort 
comment tu fus menés a honte et a mort 
degabés escopis et despoilliés par fort 
de recouurer merci doic auoir grant confort 
tu te laissas pour moi d espines corouner 
loier comme laron debatre et flaeler 
desque pour moi daignas tant de painne endurer 
puisque iou merci quierc bien doi merci trouuer 
quant ti membre en le crois grant torment soustenoient 
tu prias pour icels qui ton cors tormenterent 
mout pius fus a iuis qui tu crucefioient 
bien dois faire merci cel qui merci te proient 
sire merci te quier sire merci te proie 
pour ta grant pitie et pour sainte marie 
le glorieuse dame en qui iou molt me fie 
fai moi laisier mes mals et amender ma uie 
pour l amor nostre dame qui el ciel est roine 
a m ame qui se delt donne uraie mecine 
c apres la mort nen aille en l infernal quisine 
la u repos nen a la u tormens ne fine 
ramembre toi d un mot ke tu desis biau sire 
la mort del peceour ne ueel ne ne desire 
benoite soit la bouce dont tu daignas cou dire 
dius com bon mot ci a com il est bons a dire 
cis mos a maint caitif ieté de desperance 
cis mos me fait auoir en ta merci fiance 
sire pour ta bonte et pour ta grant pitance 
ne pren pas sans merci de mes meffais ueniance 
pour ta douce pite qui de bonte est plainne 
dius qui merci fesis marie madelaigne 
donne a mes caitis oels les larmes de fontainne 
qui la dolereuse ame de pecie leue et sainne 
larmes me donnes con saint pieron donnast 
et uraie repentance dont tu daui sauuas 
et dont sainte marie madalaine mondas 
et marie d egypte a uoie ramenas 
pour cou te proi biaus sire que cou ta mercis soit 
que mes cuers ne deffaice le bien que mes cuers uoit 
uraie fine creance cascun hom auoir doit 
mais creance sans oeure ne torne a nul esploit 
or me fai si toi plaist uraie creance auoir 
apres par bonnes oeures me met en bon espoir 
et si me fai ades en tel oeures manoir 
q au daeraim iour puisse en ta glore manoir 
doune moi que si sace ma lange amesurer 
que a mesure puisse et taisir et parler 
car ensi com taisirs puet aidier et greuer 
ensi qui trop parole ne fait mie a loer 
se uns dist mal de l autre ne l me lai mie oir 
car ne me fait amer cou que tu seus hair 
et uoirs mesdisant ne te puent plaisir 
al mal ourer me fai et pereceus et lens 
mais au bien me fai coure tost et isnelement 
se talens de bien faire par ta grasse me prent 
ta mercis soit qui ferme m i tiegne et longement 
de tout me faic tenir mesure biaus dols sire 
car li cors qui molt est enuoisiés trop m enpire 
et del siecle demande les pecies et desire 
mais molt faic ahair les delis dont dius s aire 
si me fai estre simple que iou pas ne folie 
mais itant de sauoir par ta merci m otrie 
que del bien et del mal puisse ueir la uoie 
et sace que laissier et que iou faire doie 
tant me donne biaus sire de sens et de sauoir 
que par ta grasse puisse et bien et mal ueoir 
et li fel anemis ne me puist deceuoir 
que par samblant de bien me face en mal caoir 
ne lai mie en mon cuer la u tu dois manoir 
des serians l anemi un tot seul remanoir 
si lor fai perdre en moi lor force et lor pooir 
qu il ne me face mais en tant pecie caoir 
en tous les lius u siu si me fai conuerser 
que nus hom ne se puist de mon forfait clamer 
et si fai de t amour mon coraige enflamer 
que de tout men cuer puisse mes anemis amer 
drois est et bien doit on amer ses bons amis 
mais anemis amer est amor de haut pris 
car qui pour diu ne ueut amer ses anemis 
que qu i fait cou ne puet entrer em paradis 
tes consaus et t aie me puissent consillier 
onques nului ne face damaige ne encombrier 
et priués et estraignes toutiors puisse adrecier 
et ceus bon cuer porter que iou ne puis aidier 
otroie moi dous sire par la toie pitance 
c onques enuie n euc de nului habundance 
se uns hom me fait tort donne mortels poissance 
que ia pis ne l en uoelle ne ne quiere ueniance 
ne lai mie mon cuer par orguel essaucier 
qu i n est mals qui tant puisse de ta grasse eslongier 
mais desous toute gent me sai humilier 
quar qui plus humles est plus te puet aprocier 
tele humilite biaus dous sire m otroie 
que ia si miserin ne si caitif ne uoie 
que tous aparelliés de lui seruir ne soie 
et uolentiers ne faice tout quanqu il a moi proie 
ore ai iou trop peu dit et nis trop atargier 
ne se doit li preudon pour lui faire proier 
mais quant il uoit un poure lues s i doit aprocier 
et offrir et donner cou dont il a mestier 
otroie moi biau sire que iou te puisse amer 
hounerer et seruir et tenir et garder 
et ia de ton seruisce ne me puisse seurer 
desour tous desirriers te puisse desirrer 
nului pour son pecie ne puisses despitier 
car bien tost li puet dius son corage cangier 
et buens hom deuenir et autrui puet aidier 
cascuns qui droit sens a de cou doit diu proier 
donne moi par la grasse de ton saintissme espir 
que le delit del siecle hair puisse et fuir 
si me puist estre amers si me puist enlaidir 
com il me soloit ia et plaire et obeir 
lai me en toi reposer et traire en son repaire 
car nus ne uient a toi se tu ne l i uels traire 
en toi me fai ioir et si men cuer esclaire 
que iou ioians et lies puisse tes oeures faire 
ensegne moi le bien et si m i fai tenir 
si me fai escaufer del fu de saint espir 
que nulle rien ne uelle ne ueoir ne oir 
ne dire ne penser encontre ton plaisir 
lai m entendre et auoir ioie de ta doucour 
que iou quiere de toi et de tes sains l amour 
fai la grasce descendre del saint espir en moi 
que mon cuer faice esprendre de la doucour de toi 
si me maint si m aprenge c auenir puisse a toi 
et a mes oels me fai ueir cou que iou croi 
sire dius fai de moi ton plaisir 
bien ses que mestier m est bien ses cou que desir 
qui en la crois daignas pour moi saluer morir 
merci aies de moi ne me laisse perir 
