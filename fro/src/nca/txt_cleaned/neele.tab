s ara trouee la pucele 
per maint mont per mainte uaucele 
tant a cerkiét que il uint la 
tout droit el lieu e el destor 
ou les puceles en la tour 
e blanceflours erent encloses 
en une corbelle de roses 
plaine por diu qui fist le mont 
i fu floires portés amont 
quant la sus fu li damoissiaus 
en pies saut sus com uns oissiaus 
e quant blanceflors l apercoit 
entre ses dous bras le recoit 
comme cortoise e bien senee 
grant ioie ont entr aus dous menee 
or nos doinst dius si demener 
e nos uies a droit mener 
ainsque mort hors del mont nos maint 
k es ciex soions la ou il maint 
par dieu qui fist toute parole 
li onzime branque parole 
e raconte de blancandin 
per maint uergier per maint gardin 
per maint pais per mainte tere 
ala les auentures quere 
mainte en i fist mainte en troua 
de cascune si se proua 
con cil qui se uaut esprouer 
c on ne li paut riens reprouer 
e se parole d orghilleuse 
d amors qui tant par fu gageuse 
k el ne uausist por tot l auoir 
c on peust el siecle sauoir 
c uns uasaus l eust acolee 
d amors ne fu mie eskolee 
mais amors qui les siens eskole 
le mena aprendre a l eskole 
mout est lies qui bon encontra 
blancandins un ior encontra 
orgilleuse d amor la gente 
qui plus est blance que fleurs d ente 
baisier le uait enmi la bouce 
en trespasant e puis si touce 
des esperons le boin ceual 
qui porté l auoit per maint ual 
quant orguilleuse d amor uoit 
com ensi baissie l auoit 
lasse dolante s est clamee 
trois fois est a tere pasmee 
au releuer cria  kaitiue 
miex m amaise morte que uiue  
si se prist a desconforter 
que nus ne le puet conforter 
nis meismes ses seneskaus 
ele uausist c uns fus fust kaus 
si se laissast kair dedens 
souuine ciet et puis a dens 
moult laidement s est deportee 
ses seneskaus l en a portee 
entre ses bras dedens sa tente 
en li conforter mist s entente 
mais conforter ne le peut point 
amors si de sen dart la point 
ains riens ne fu si fort apointe 
con amors l a de sen dart pointe 
droit eut car souent laidengie 
l auoit e souent blastengie 
mais amors k ele blastenga 
de li belement se uenga 
enbrasee fu de sen fu 
car de l amor blancandin fu 
si embrasee e si esprisse 
que riens fors blancandin ne prisse 
k ele deuant tant desprissa 
la pucele tant le prissa 
que ele l a a mari pris 
car sages fu e bien apris 
or nos doinst dix si bien aprendre 
que il ne nos uoelle reprendre 
au iugement de nos pecies 
de coi cascuns est entechiés 
li dousime branque del liure 
parole e demoustre a deliure 
e de cliget e de fenisse 
ainsque li matere fenisse 
porés oir confaitement 
il s entramerent loiaument 
feniche cliget tant ama 
c ainc home feme tant n ama 
bien i parut c ainc tant d amer 
n eut nule feme por amer 
ne pooient estre a seiour 
por parler per nuit ne per ior 
fenisse cui bone amor mort 
fist ausi que s eust la mort 
au cuer si s est lasse clamee 
a tere est kaue pasmee 
ainc por batre ne por confondre 
ne por le plonc c on li fist fondre 
es paumes nus ne s apercut 
que uiue fust si les decut 
cele qui blance fu con laine 
on n i sent ne ne alaine 
portee en fu e mise a terre 
or nos raconte li matere 
que cliges qui bien l engien sot 
qu il n eut le cuer nice ne sot 
cui qu il en poist ne cui c anuit 
l est alés desfouir par nuit 
uiue le trueue grant ioie ot 
e ele ausi quant ele l ot 
e uoit fu toute respasee 
toute ot sa grant dolor pasee 
dius qui tous maus fait respaser 
nos otroit si bien trespaser 
k el lieu soions ou il a mis 
ses amies e ses amis 
sacent cil de loing e de pres 
parole d erec e d enide 
il n eut si bele dusque en inde 
si bone si umle si noble 
n auoit dusqu en costantinoble 
la pucele cortoise e sage 
ne fu mie de grant parage 
se fu ele de bone gent 
ses peres fu d afaire gent 
il n ot en france ne artois 
ne plus large ne plus cortois 
se il eust la main ou metre 
il se seust bien entremetre 
de cortoisie e d onor faire 
con cil qui fu de bon afaire 
por la bonte del uauasor 
erec sa fille a oisor 
nequedent il fu fiex de roi 
mais amor qui prent a le roi 
les siens li fist la bele auoir 
erec n en presist nul auoir 
erec fu de bone nature 
il acieua mainte auenture 
erec la pucele rescoust 
mais de son sanc i mist grant cost 
or nos doinst dius si bien rescore 
e de se douce amor rescousre 
k en paradis soit nos liex fais 
quant li mors nos ara desfais 
en la quatorsime branquete 
orés d une puant uiellete 
comment ele s asorilloit 
enmi les cans se despouilloit 
comment l orde uielle kufarde 
sen puant musel oint e farde 
comment li escuiers pasa 
deuant li la uielle pasa 
auant apres l escuier cort 
de retorner le tint moult cort 
li escuiers ades ala 
e li uielete sieui l a 
dusqu a une petite iauete 
 que uolés uos dame uiellete  
fait li escuiers en riant 
 m irés uos wi mais 
mes dous enfens or m escoutés 
ie uos pri que uos me foutés 
si ferés moult florie amosne 
par celui qui soutient le trosne 
orde pute uielle mesele 
peu s en faut ne uos esceruele 
non ferés si m arés foutue  
l orde uielle tant s esuertue 
qui moult auoit les piaus 
l escuier prist par les drapiaus 
s orés d ansdous le grant debat 
confaitement sor aus s enbat 
uns cheualiers de la contree 
qui ceuaucoit toute l estree 
s orés comment sor aus s areste 
 k es cou  fait il  a il areste 
k a il entre uous a partir  
l escuiers dist  ne puis partir 
ceste orde uielle de me houce 
si me prie que ie le fouche 
biaus sire cheualiers il ment 
mes enfens est certainement 
uos mentés orde uielle amere 
onques uoir ne fustes ma mere  
li ceualiers forment iura 
que le uiellete foutera 
 non ferai sire ses fieus sui 
donques uoeil iou que sans 
le portés outre ceste iauete  
li escuiers prist le uiellete 
esraument a son col le lieue 
outre l en porte moult li grieue 
quant outre uint ius l a ruee 
si c a pau qu il ne l a tuee 
puis le commande as uis deables 
li dous peres esperitables 
apres la mort o lui nos maint 
ens en ses cieus la ou il maint 
li cuinzime branque del liure 
parole e demostre a deliure 
del preu ylle e de galeron 
il n ot dusqu en disnadaron 
en gales nule creature 
qui fust de si bele faiture 
plus uaillans feme fu 
mais amors l esprist de sen fu 
si fort k a mari ylle prist 
de coi nus hom ne le reprist 
s orés comment ylles ala 
as tornois com li auint la 
ylles y eust un oel creué 
s orés comment l a agreué 
c ainc puisedi ne retorna 
uers la feme ains s en destorna 
por la honte de l oeil del kief 
qu il ot creué per grant meskief 
s orés comment a rome uint 
s orés comment il li auint 
s orés comment fu seneskaus 
l empereor ylles fu kaus 
d estors e de batailles faire 
con cil qui ert de grant afaire 
s orés comment li damoissiaus 
qui plus fu ioins que nus oissiaus 
per sa bonte per sa proueche 
fu puis mis en si grant hauteche 
que l emperere en guerredon 
li a fait de sa fille doun 
s orrés com galerons la bele 
en ce ior qu il deut la pucele 
espouser ylle retrouua 
ylles uers li bien se proua 
car moult forment li abeli 
quant galeron uoit deuant li 
s orés comment ylles iura 
con cil qu en soi nule iniure a 
ia ne fera tele disfame 
qu il prenge autre que sa fame 
s orés con galerons la gente 
qui plus fu blance que fleurs d ente 
uint a ylle n i detria 
doucement merchi li pria 
qu il le renge en une abeie 
si prenge la bele escauie 
la fille a l emperaor grant 
 d estre rendue ai cuer engrant  
s orés comment per l apostole 
a croce a mitre e a estole 
fu faite d aus la departie 
ensi fu la cose partie 
galerons cui li cors diu saint 
fu rendue en un lieu moult saint 
e ylles a la fille prisse 
l emperaor qui moult le prisse 
or nos uoelle dius tant prissier 
qu il ne nos uoelle desprissier 
por nos pechies apres le cours 
de no uie k est en decours 
uous quel liure lire uaurés 
en la sepzime branque orrés 
parler d un clerc de grant renon 
theophilus auoit a non 
riche fu d or e de pecune 
tost le desmonta fortune 
fortune qui le roe torne 
en pau d eure si le destorne 
que de diu l a tot destorné 
tant l a fortune tost torné 
que il fist an deable ou mage 
certes il n ot pas le cuer sage 
or rescoutés con grant meskief 
del sanc meisme de sen kief 
escrist le cartre e le sael 
e douna au mauais kael 
en si grant pourete kai 
que diu e ses sains en hai 
si fu kau en desperanche 
que diu maudist e sa creanche 
en ort peciet si se noia 
que le cors diu en renoia 
mais ainc sa mere renoiier 
ne uaut ancois s alast noier 
la tres douce uirge pucele 
qui de diu est mere e ancele 
car ancoisque li anemis 
l eust en cele dolor mis 
l auoit sur tote riens amee 
e dame e amie clamee 
en grant hautece fu remis 
cil qui de diu se fu demis 
sa uie uza en si lonc tans 
de cou ne sui iou pas mentans 
deuant une bele capele 
c on de la mere diu apele 
theophilus un ior passa 
qui moult fort en son cuer pensa 
li capelete sist as kans 
theophilus oi les kans 
canter de la mere diu douce 
teus repentance au cuer li toce 
e tes pites qu il se pasma 
au releuer las se clama 
 e las que sui iou deuenus  
deuant l image en est uenus 
aluec fu tant a orissons 
a genillons si con lissons 
que la dame qui tot racorde 
per sa douce missericorde 
sa cartre iluec li raporta 
en li seruir grant deport a 
e le racorda a son fil 
ensi le deliura d escil 
s orés comment li ueskes sot 
le miracle n eut pas cuer sot 
theophilus o soi en maine 
theophilus garant en maine 
li ueskes cui li cors diu saint 
preecha le miracle saint 
s orés comment theophilus 
qui de pechie fu asolus 
un peu apres cou rendi ame 
diucx l en porta e nostre dame 
apres la mort dius nos en port 
es cieus ou tant a de deport 
ceste branque diseseptime 
parole e demostre per rime 
d amadas e de bele ydone 
il n ot dusques en calidone 
feme de nul plus noble ator 
amadas maint cruel estor 
furni e mainte grant bataille 
a l espee d acier qui taille 
hardis e non amoreus fu 
mais amors l esprist de sen fu 
si k ydone li fist amer 
en lor amor n ot point d amer 
ains s entramerent loiament 
sans uilenie longement 
puis orés con li damoisiaus 
c as armes ert ioins con oisaus 
auenture quere en ala 
par le pais e ca e la 
apres orés con la pucele 
qui plus ert blance que florcele 
la bele ydone prist mari 
dont ele ot moult le cuer mari 
entruesque li uasaus de pris 
estoit alés quere sen pris 
apres orés con faitement 
il reuint d un tornoiement 
comment il oi la nouuiele 
dont la dolors li renouiele 
que mariee estoit la gente 
qui plus ert blance que flors d ente 
comment issi de sen memore 
braiant con une mandeglore 
s en est alés per le pais 
las e dolans e esbahis 
s orés con ydone la sage 
d aler en un pelerinage 
prist congiet por querre amadas 
il n ot si preu dusque a baudas 
car la pucele mix l amoit 
que celui que mari clamoit 
tant le quist k ele le troua 
moult bien enuers lui se proua 
amadas qui seut estre gens 
hués estoit de moult de gens 
de pourete fu tos remis 
mais la pucele l a remis 
en sa sante per son sauoir 
ne fust si lies por nul auoir 
amadas quant il uoit s amie 
 dieux  fait il  or ne ha ge mie 
ma uie  grant ioie demainne 
o lui bele ydone en ramaine 
s orés comment li ceualiers 
faés qui tant fu fors e fiers 
la bele ydone li toli 
si k ele ceuaucoit o li 
s orés con il li mist l anel 
en son petitet doit manel 
s orés con ele sanla morte 
con amadas se desconforte 
e comment il l a enfouie 
conment tote nuit l a waitie 
conment li ceualiers faés 
qui tant ert fel e desreés 
le troua iouste le tombel 
saciés ne li fu mie bel 
entr aus dous fu grans li descors 
li preus amadas cors a cors 
le ceualier faé conquist 
dont moult grant loenge i conquist 
li ceualiers dist  ne saués 
biaus amadas conquis m aués 
faire uoeil cou que prodons doit 
ostés l anelet de son doit 
a la pucele qui la gist  
e amadas tantost si fist 
tantost fu cele respasee 
qu i quidoit estre trespasee 
amadas grant ioie mena 
la bele ydone en ramena 
mors estoit li maris la dame 
qui fu sans blasme e sans difame 
quant en lor terre sont uenu 
bien est amadas auenu 
a moullier la dame pris a 
li uns l autre forment prissa 
tantqu ensamble furent en uie 
diex nos wart de mal e d enuie 
e nos doinst ci si maintenir 
e si droite no main tenir 
k apres la mort de sa maisnie 
soions ou il l a amaisnie 
ceste branque se dius me saut 
qui tos les pecoours asaut 
parole de le castelaine 
de uregi qui pas n ert uilaine 
nieche estoit au duc de borgongne 
si con l istoire le tesmongne 
e d un ceualier qui l ama 
si k en la fin las s en clama 
ne quidiés pa que ie uos menche 
d iaus fu faite tes couenenche 
par cui l amor ert descouerte 
li de l autre feroit perte 
e par le petit caelet 
que il ueroit el praelet 
quant il uauroit totes les fois 
parleroit a li sans defois 
s orés conment li dus ot cier 
le cheualier et le tint chier 
conment entor lui repaira 
conment la ducoise l ama 
conment li ceualiers refuse 
la ducoise e ele l acuse 
enuers le duc e li iura 
de coi ele se periura 
que li ceualiers ueut auoir 
l amor de li par estauoir 
s orés conment li dus iura 
que le ceualier ocira 
que ia n ara de lui pite 
se ne li dist la uerite 
s orés coment li ceualiers 
qui tant ert bias e fors e fiers 
iura au duc que riens n amoit 
fors sa nieche foi qu il li doit 
mais li dus ancois li iura 
que a nului ne le dira 
si orés coment la ducoise 
onques de priier ne s acoise 
au duc de par amor li die 
se li ceualiers a amie 
car bien percut que li dus sot 
l amor que li cheualiers ot 
tant le blangi e tangona 
que li dus si s abandonna 
que la uerite l en descueure 
de coi il fist moult uilaine oueure 
s orés coment li dus tint cort 
qui pas n i tint son auoir court 
a le cort uint li castelaine 
qui plus ert blance que n est laine 
uint a la cort o ses puceles 
dont ele auoit ases de beles 
conment ele fu ranprosnee 
de la ducoise e disfamee 
coment ele uint en sa canbre 
qui toute estoit ouree a l anbre 
conment desperance le mort 
que ele s en liura a mort 
coment li ceualiers gentieus 
qui tant ert sages e soutieus 
ne uit s amie a la carole 
sans faire plus longe parole 
a le cambre s en est uenus 
qui toute ert faite d ebenus 
conment le rice branc d acier 
se fist parmi le cors glacier 
s orés con une pucelete 
qui se dormoit en le cambrete 
s esuilla quant oi la noise 
el palais uint pas ne s acoise 
s orés conment ele cria 
au duc  con grant dolor ci a 
sire par le foi que uos doi 
en no cambre sont mort andoi 
uo nieche qui tant estoit bele 
e cil qui amoit la pucele  
conment li dus qui fu uasaus 
uint en la cambre les grans saus 
coment il reuint el palais 
atout s espee a grant eslais 
la ducoise en caupa la teste 
adont fu tourblee la feste 
s orés conment se desprisa 
li dus conment le crois prise a 
conment outremer ua seruir 
die por sa grase deseruir 
ihesu cris nos doinst per sa grase 
de uiure el monde tant d espase 
e si nos caroungnes monder 
e nos pechies tous esmonder 
c o lui soions es cieus enclos 
quant mors nos ara les iex clos 
chiste branque disenoefuime 
parole d un home saintisme 
grasieus e de grant renon 
il eut aa a non 
sains hom fu e de boine uie 
onques n ot de mal faire enuie 
et li premiers sains fu qui fust 
martirs apres ke ens el fust 
de le crois fu mis ihesu cris 
ce nos tesmongne li escris 
aa plains de siense 
fu e de grande pasiense 
por tos caus pria umlement 
qui le liurerent a torment 
qe dieux leur fessist urai pardon 
diex qui nos fist de se car don 
apres la mort en paradis 
nous meche ou il ert a toudis 
apres ceste uintime branque 
des uers de le mort qui est branque 
e hape et englout tot le monde 
li tres douce roine monde 
en cui seruir grant deport a 
que dieu en ses dous flans porta 
per sa proiere teus nos face 
que son fil uoions face a face 
quant mors qui fait ioie ius metre 
nous ara fais les cors remetre 
par diu qui tos les biens aune 
que ceste branque uint e une 
parole de la millor cose 
c on puist metre en texte n en glose 
des loenges la mere dieu 
que picart romain e caldieu 
e tos li mondes loer doiuent 
trop uilainement se decoiuent 
cil qui ne loent sans seiour 
la dame par nuit e par iour 
car de la mere dieu loer 
ne se puet nus hom desloer 
ie uoeil moult bien que cascuns l oe 
que nus la mere diu ne loe 
k ele a sen douc fil ne s en lot 
cil n entent le bien qui ne l ot 
doce uerge mere diu sage 
ne puet metre a millor usage 
nus hom sen tans k a uous 
tristres e pales est me uous 
de cou que i ai tant de maus fais 
dame or me faites mes mesfais 
a uo doc enfant pardouner 
qui por nos uaut se car doner 
que quant en ceste orde ualee 
qui tant est sure e mesalee 
quant mors nos fera les iex clore 
nos uoelle o lui es cieus enclore 
par diu qui tous les biens amaine 
que ceste branque daeraine 
les miracles mostre en apert 
de le mere diu sen tans pert 
cil e cele qui n a entente 
en li aourer sans atente 
ceste cose est uoire e aperte 
que nus ne puet receuoir perte 
apres le mort de cors e d ame 
qui ci oneure e sert la dame 
si m ait dius e aa romacles 
ele a fait tant de biaus miracles 
que se ses miracles ne fuissent 
tot cil del monde danpné fuissent 
ele acorde les 
e fait sobres les leceours 
a non poissans poissance done 
e ses dous fiex por li pardonne 
as peceours les pecies grans 
dont cascuns est del faire engrans 
diex qui nos fist de sa car don 
nos face ci si urai pardon 
per la proiere de sa mere 
quant li oscure mors amere 
nos ara boutés hors del monde 
c o lui soions de pecie monde 
par son disne conmandement 
au ior de son saint iugement 
or disons tot amen amen 
li onzime de blancandin 
li douzime de cliget 
li tressime d erec et d enide 
li quatorsime de le uiellete 
li cuinzime de ylle et de galeron 
li sessime est de theophilus 
li disseseptime est de ydone et d amadas 
li dissewitisme de le castelaine de uergi 
li dissenoeuime de aa estieuene 
le uintisme est des uers de le mort 
li uinteunime d une loenge nostre dame 
e ciste branque si est de miracles nostre dame 
