abraham mangier les ueoit 
cui meruelhes al cuer seoit 
li maistre qui tant bien poruit 
dist c abraham ne sot ne uit 
ke la substance deuenoit 
del cel mangier k il lor denoit 
k esperitelment cil l usoient 
et par saint espir conduisoient 
cele substance et cel conduit 
mais ne pot ueoir lo conduit 
abraham nient plus que len uoit 
l iaue del drap ke li chaus boit 
cant il est al soleil moilliés 
por quoi le uoir dire en uoillés 
len ne uoit que l iaue deuient 
kant li solias s i fiert et uient 
plus ne pot habraham ueoir 
par nul sens ne par nul pooir 
ke la substance se deuint 
de cel saint mangier k enki uint 
uertez est ke lo mangier fist 
del ueel qu en l armaille prist 
abraham cui deus le fist faire 
ce dist cil ki lo sens resclaire 
ke ihesu cris est li ueiaus 
ki tant est nes et purs et beaus 
ke ses pere prist en l armaille 
et ie uos dirai ia sens faille 
entre queil armaille il fu pris 
cis nes ueiaus de si haut pris 
d entre le prophetes les sains 
ki lor bonnes et lor drois sains 
i mistrent en son apareil 
ainc ne troueirent lo pareil 
tant en distrent qu auant qu apres 
cil ki son uenir tinrent pres 
k il uint mult bien appareilliés 
por metre a port les perilliés 
apareilliés comment or dites 
por nos grans meffais clamer quites 
fu mult bien a l arbre estachiés 
par qu il nos a tos destachiés 
del put tec de qu il nos monda 
ke por kank en tot le monde a 
ne fuissiens laué ne monde 
se ne fust li sire del monde 
ki uint desos l arbre seoir 
kant abraham le uint ueoir 
les letres atot le seel 
uos ai mostré de cest ueel 
or recouient l arbre descrire 
u cil haus hom et cil boens sire 
uint auec les deus reposeir 
mult doit on cel arbre aloseir 
n est pas loiaus ki ne s i fie 
ke cil arbres nos senefie 
la sainte crois la preciouse 
seur que la uertus gloriouse 
se uolt reposeir sains anui 
que par chu nos trast tos a lui 
par cel arbre tos nos sana 
par cel arbre nos rasena 
a nostre droituriere uoie 
que cil arbres nos i rauoie 
de cel saint arbres les racines 
a tos nos maus sunt medicines 
tex est des racines li ius 
que tos nos pechies nos ret ius 
les racines sunt li bon cuer 
ki ne feroit mal a nul fuer 
uilenie ne mauaistie 
si sunt a tos biens afaitié 
et en racine de tos sens 
n i puet ualoir mauais assens 
por le bon cuer desracineir 
des biens dont ia ne quiert fineir 
ices racines par droiture 
si mueuent de sainte escriture 
que totens en monte la seiue 
cil ki de tos pechies se leiue 
et de uil blasme et de lait crime 
des la raiz dusqu en la cime 
monte ausi com la seiue fait 
de l arbre dont i ai ci retrait 
lo bien et les beles semblances 
ki nos sunt bones ramenbrances 
or m estuet deuiseir les branches 
ki nos sont uoie et pont et planches 
por passeir les estrois passages 
ce dist li bons clers et li sages 
que ce sunt de la crois li braz 
ki nos ioies et nos solas 
nos enseingnent et loing et pres 
par les branches del saint cipres 
de quoi ie uos fais mencion 
deuois auoir entencion 
es bras de la ueraie crois 
autrement ne uaroit yy nois 
nus hom s il en ce n a creance 
tex est des branches la semblance 
qu atre n i doit estre entendue 
a c est nostre atendue 
a ce buen creant tuit s atendent 
que ces branches si loing s atendent 
que tuit i puent auenir 
guaris est ki s i puet tenir 
a ces branches ki tant sunt beles 
et uers et fresces et noueles 
sunt en iuer et en este 
grant gaaing nos ont aquesté 
ces branches de si grant ualor 
k elles no tolent la chalor 
ki les mauaises gens encombre 
ces branches nos rendent grant umbre 
cant l ardans chalors nos assaut 
et les fueles cueurent lo chaut 
se que cil ki sor l umbre sunt 
ne lo sentent n a iols n a front 
n a tot le cors n ont de rien garde 
que cil umbre les cueure et garde 
cil umbres co est li signacles 
de la crois et de ses miracles 
que de la crois uient li bons umbres 
par quoi nuit et ior te decombres 
del dyable et de ses agais 
kant de la crois lo signe trais 
mult ai bien cel arbre descrit 
ne cui que nus ia m en escrit 
que li sens est et bons et biaus 
et li fruis en totens nouiaus 
si qu iuer n este ne porrist 
c est li fruis ki tos biens norrist 
c est li fruis ki la crois porta 
par quoi lo deable mort a 
c est li fruis dont nos tot uiuons 
que tos biens nos en rauiuons 
c est li fruis que deus honora 
k abrahans sor l aubre aora 
se de la matiere m esloing 
pres m estuet repairier de loing 
as trois ke i ai ci assignez 
q abraham ot si bien disnez 
en bon gre prisent son present 
k il lor mist enki en present 
sarre sa femme ont demandee 
k a tos biens s estoit commandee 
mult l amerent mult l orent chiere 
abraham lor a dit qu ele iere 
en maison et deus li otroie 
k ele aurat enfant tote uoie 
sarre en rist damrideus lo uit 
  coment  fait ele   qu a il dit 
ie sui uielle et mes sire est uius 
ce ne fu onques ueu dius 
enfes dont uenroit de no tens 
ne io n i bei ne io n i pens  
li ris de sarre fut dotance 
n i ot pas si buene esperance 
com abraham ot en son ris 
bien auoit seu et apris 
que ses ris en ioie uenroit 
et ke damrideu souenroit 
et de son ioie et de son bien 
mais sarre n i entendoit rien 
por la grant ueillece u elle iere 
ne quidast en nule maniere 
k elle eust oir en son uiuant 
ne l pot croire n arier n auant 
et deus dist   or est sarre fole 
qu ele ne croit a la parole 
ke ie li di bien l en uenra 
ne ia por co ne remanra 
ke ie serai en son repaire 
drois et raisons est qu il i paire  
et sarre crient mult et redote 
ki bien seit et ot et escote 
les paroles ki sunt retraites 
de li mult seront bien parfaites 
ke nus biens contre deu n est gries 
tant soit ne lons ne cors ne bries 
sarre ot del ris mult grant peor 
deus ne l en tenist a peor 
onques ses biens n en amenrist 
si li neia qu onques n en rist 
icil troi d enki se leuerent 
encontre sodome esdrecerent 
lor iols por les uis renoiés 
abraham les a conuoiés 
et deus dist   ie ne l uuel celeir 
q abraham m estuet reueleir 
ceste chose que ie ferai 
ia por rien ne li celerai 
ke de lui istront itex gens 
c on tenra mult a preus a gens 
cil seront benoit et saint 
si uuel c on des autres les saint 
comme les gens de sa maisnie 
k il a par tos drois desraisnie  
quant de ceas de sodome uit 
deus li pere ki toiors uit 
ke lor pechies ne remanroit 
s a dit qu a co les amenroit 
c onques gens ne furent mené 
que trop lonc tans orent mené 
lo lait pechie le uil et l ort 
par qu il furent liuré a mort 
maintenantque deus ot ce dit 
sains contremant et sains respit 
yy angles en sodome enuoie 
et ci i uont la droite uoie 
par lo plaisir deu la s en uont 
por dampneir ceas ki les maz font 
or seront mort et malbaili 
et damrideus remeist iki 
abraham li ere deuant 
qui l amoit arier et auant 
pres eirt de son seruice offrir 
deus li dist   ne puis plus sofrir 
ne le uil pechie ne l ordure 
que ces gens font se ce lor dure 
bien se porront de moi gabeir  
et abraham li pros li beir 
li proie et dist com hom piteus 
  he deus beas sire esperiteus 
ne destruire ton peuple sire 
uoir deus abaisse ta grant ire 
tu pues tot faire et tot iugier 
cil qui se porront espurgier 
k il n aient colpe en cest pechie 
et k il n en soient entechié 
auront il mal auec les mauz 
seront il fausé por les faus 
deus ki toiors estes et fustes 
ne perdez por les maz les iustes 
sire se tu uues esproueir 
que des buens i puissiens troueir 
et des iustes dusqu a cinquante 
beas doz chiers sire or me creante 
se por les cinquante garront  
deus li dist   ia ne l comparront 
se les yy buens i trueue 
ie dirai que c est borse et trueue 
beas sire ne te merueillier 
de la proiere ke ie fac 
mult uolentiers par mon porcac 
uoroie ces gens garantir 
s il se uoloient repentir 
des maz et des ors uis pechies 
a que cascuns est afficiés 
beas chiers sire or oiés uostre home 
et de sa proiere la some 
s ele ne uos est anuie 
bias dous chier sire une foie 
l entendois por metre en bone oeure 
ke por co ne m os ie remueure 
tantque i oie uostre uoloir 
lors si me porai mains doloir 
se yy sunt iki 
de buens aront il dont merci  
deus li dist   ie lor pardonrai 
n a nule okoison n es penrai 
se li quarante cinc i sont 
del meffait que li autre font 
sire plains de misericorde 
beas dous chiers sire or te recorde 
tu seis bien q uem n est mais que cendre 
or uuel ta grant ire descendre 
entre les gens que tu feis 
biau dous sire a cui ge 
n onques tes biens ne m oblia 
se yy bons en i a 
k en iert a quen m en puis aherdre  
deus li dist   n ai cure d eas perdre 
par les yy ierent gari 
iueuene et uiel dammes et mari  
abraham del proier s esforce 
ausi com soe fust li force 
par buen cuer et par bone pense 
par ces gens estoit en defense 
uers damrideu par sa proiere 
mult li dist en bele maniere 
  sire deus ne te corechier 
encor me couient esdrechier 
ma proiere et si ne te griet 
beas sire s il te plaist et siet 
et por moi et por mon seruice 
mult aurai bien ma painne mise 
se ma proiere t atalante 
de buens s on en i trueue trente 
seront gari et cist et cil  
et damrideus li dist   oil 
por les trente seront tuit quite 
ia ta proiere n iert despite  
abraham por ces gens oppose 
damrideu ki bien faire l ose 
de boen cuer doucement li prie 
ne laisse pas k il ne li die 
  uoirs deus pius et misericors 
cui ie renc et l arme et le cors 
tot ades auant et ariere 
urais deus entendez ma proiere 
et ie dirai grans biens m auint 
se des buens i a dusqu a uint 
iert cis matalans apaiés  
deus li dist   bien sera paiés 
se uint des iustes en i truis 
dont iert maus se ie les destruis  
bien fist sa proiere abrahans 
comme bons hom et bien creans 
por ces gens proie deu mult fort 
ne l uot laissier n a dur n a fort 
ains li reprie derechief 
ke bien en sout uenir a chief 
  pius deus uoirs iusticiers et drois 
escoutez encor une fois 
uostre home n aiés pas despit 
se por ces gens uus quiert respit 
ia por pior ne l en tenez 
a c est li numbres amenez 
bias sire ne m en uolez pis 
se des bons i a dusqu a dis 
sire seront il respitié  
deus dist   i en auroie pitie 
solement yy en i eust 
ia encontre eas ne s esmeust 
ma grans ire ne mes corros 
mais par tens iert li festus ros 
que des boens c un to seul n i sai 
que tuit sunt tochié d un assai  
abraham d eas salueir se painne 
ne pot perdue fu sa painne 
damrideus plus por qu esprouast 
qu en yy citez len ne trouast 
k un to seul prodome c ert lot 
n un ne l i uit n un ne l i sot 
damrideus d enki se depart 
abraham torne d autre part 
de la dont il meus estoit 
por ces gens mult se dementoit 
damrideus en sodome enuoie 
yy angles cui riens ne desuoie 
por dampneir les mauaises gens 
ki les maz font et fors et ens 
al urespre droit en la citei 
uinrent par grant humilitei 
bel furent de uis et de face 
enmi la uille en une place 
s esturent grantdeisme piece 
loht aparchoit bien et sospiece 
que ce sunt angle et saint message 
semblant lor a fait d ome sage 
tantost k il les ot coneus 
se li est tos ses cuers meus 
humlement enuers eas s acline 
mult parfondement les encline 
bien seit k il eirent enuoié 
si lor a doucement proié 
k il herbergent en sa maison 
mult lor dist par belle raison 
n es uout de rien plus opposeir 
andeus les mainne reposeir 
si lor a fait laueir lor pies 
puis ce qu il les a herbregiés 
li bons hom uolentiers les uit 
ensi com l istoire nos dist 
mult bien les atorne et atire 
cil de la uille tuit a tire 
uiel et iuene petit et grant 
d eas auoir furent mult engrant 
ke trop beas les orent ueus 
de co fu cascuns deceus 
plain furent de grant crualte 
tant sunt espris de lor beaute 
k il les cuident auoir a force 
mais loth d eas garentir s esforce 
mies k il pot a ses huis fermez 
qu a mal s est cascuns atornez 
por lor pechie miels atisier 
uoloient les huis loth brisier 
de co ne se porent taisir 
ains dient qu auec eas gesir 
uuelent cuik il soit lait u bel 
entor l osteil font grant cembel 
loth s escrie   saingnor merci 
i ai yy mult belles filles ci 
gisiés a elles s il uos siet 
ancoisqu autre chose uus griet  
de co n auoient il or cure 
k aillors ont mis del tot lor cure 
les parois et les huis pechoient 
cant deus uit k ensi s auancoient 
si fiert les grans et les meneurs 
mult lor auint grans deshoneurs 
ke li un les autres ne uoient 
a grant painne se remouoient 
al mal faire sunt tuit onni 
escarni furent et honi 
mauaisement prist lor afaires 
mort furent ne demora guaires 
durement fu loth effreez 
ke miels uosist estre praez 
de ses filles que de ses ostes 
n es ot pas li bons hom repostes 
ains lor uolt bonement liureir 
por ses beas ostes deliureir 
li oste furent sage et preu 
a loth disoient por son preu 
tost eissent de la citei fors 
se de mal uuelent estre fors 
se filles sa femme si gendre 
que grans destructions engendre 
sor ceas qu en ces pechies ardoient 
ne ior ne nuit ne se tardoient 
les angles creit sains quidier 
loth se uuet la citei uuidier 
ki de co sot tote la uoire 
si gendre ne le uorent croire 
remez sunt loth s est destornez 
k a tos biens s estoit atornez 
tantostk il pot ueoir le ior 
s en uait onques n i mist soior 
sa femme et ses filles enmainne 
or sunt destorné de grant painne 
li angle ki les conduisoient 
d eas conforteir se desduisoient 
contredit lor ont par proiere 
ke nus d eas ne regart ariere 
que mors et desconfis seroit 
puis ces qu il i regarderoit 
nus d eas n i osa regardeir 
cele part bien s en uit gardeir 
mais la femme tost regarda 
onques contredit n i garda 
tost descueure ce qu en estamme 
tote uoie femme que femme 
ades i aura del leuain 
ki muet de la nature euain 
maintenant fu en sel muee 
puis ne s est d iki remuee 
a bon droit ke ne tint sa uoie 
se des autres plus ne sauoie 
s i auroit il mult a redire 
de ce ne me puet nus desdire 
or prent damrideus sa uengance 
des gens de mauaise esperance 
les yy citez ardent et fondent 
par feu et par iaue confondent 
et cil ki remeis i estoient 
qui a mal faire s aprestoient 
par aigue et par feu sunt destruit 
li chaitif et li mal estruit 
et ki le uoir en uiot retraire 
cil dui element sunt contraire 
par que deus les a pereilliés 
trop estoit desapareilliés 
cil pechies contre damrideu 
ki les destruit d iaue et de feu 
or a loth sa proiere faite 
enuers deu ki mult lo rehaite 
mais paor auoit de sa uie 
mult doucement li dist et prie 
  beas douz sire ki me feis 
et uie et sens en moi meis 
deliure moi de cest martire 
dont li autre sunt mort par tire 
se ie maing en cele montaingne 
i ai paor ke maz ne m i praingne 
ci uoi une cite petite 
ie ne quex gens i habite 
se uos por moi l aseurez 
ie dirai ke buenseurez 
serai tant com i aurai a uiure 
deus de cest peril me deliure 
ke i ai grant paor de mon cors 
se i eire de cest mal estors 
nus ne me poroit desconfire 
deus aidiés moi beas dous chiers sire 
ki en tos biens estes puisans  
deus ne fu pas mesconissans 
mais a mult boen port l ariua 
qu il li dist   to seurs i ua 
n auras garde en liu u tu soies 
n en mons n en uaus n en chans n en uoie 
mais ie ne uou ces gens ferir 
n a mort destruire ne perir 
tant com en cele cite fusses 
por ce uou ke tu t en meusses  
bien cuidoit estre loth segurs 
k ades l ensiuoit bons agurs 
por lui cele citez segor 
fu apelee et est encor 
en segor uint mult agreuez 
loth kant li solaus fu leuez 
et deus se uenga sans respit 
de ceas k il auoit en despit 
soffre et feu fist del ciel plouoir 
mort en furent par estouoir 
cil ki es citez habitoient 
en lors pechies se delitoient 
et tote la uerdeurs entor 
et en apert et en destor 
li soffres flaire mult et put 
ki del ciel auec le feu plut 
por les gens destruire et confondre 
par que deus fist les citez fondre 
li soffres est ors et pugnais 
et li pechies et uis et lais 
contre deu et contre son non 
bien sauez s il est uoirs u non 
abraham uint u il laissa 
damredeu qu a lui s abaissa 
en cel liu u il defendoit 
ceas de sodome la endroit 
uit par un matin les flammesces 
noires et horibles et seches 
si com d une fumant fornaise 
abraham n ere pas a aise 
ains seit mult bien que deus se uange 
de la mauaise gent estrange 
de qu il auoit tant fort proié 
tuit sunt mort et ars et noié 
deus s est d abraham recordez 
u ses cuers s estoit acordez 
et a lui et a sa lignie 
ki tant par fu bien alingnie 
loth conduist et asseura 
bor fu nez et bon eur a 
cui damrideus prent et conduit 
mult a grant ioie et grant deduit 
quant loth uit les citez fondues 
et destruites et confundues 
et tot kank enuiront auoit 
paor ot de co qu il sauoit 
si dote k il ne garde l eure 
segor refonde u il demeure 
fors s en ist garnis de uiande 
dammrideu requiert et demande 
k il lo garantisse et conduie 
k or ne uoit a quoi se deduie 
n a que yy filles seulement 
k auec soi moine deus coment 
porra il ensi garentir 
ne uos quier ia de co mentir 
que mult dotoit de cel torment 
por qu il s espooroit forment 
en teil guise est la chose alee 
et loth par mont et par ualee 
s en fuit et ses filles andeus 
mult fu dolans et uergondeus 
tot le mont despit et andosse 
repost se sunt en une fosse 
bien quident que nus n en remaingne 
el siecle mais comentqu il praingne 
les filles al pere gesir 
uoloient ensi l estuet gehir 
comment l ainnee a la meneur 
dist   suer se deus me doinst honeur 
kant de cel mal garies sommes 
li siecles est perdus des homes 
et des femmes autresiment 
deus en a pris son uengement 
n i a laissiés mais que nos trois 
par plains ne par mons ne par bois 
tant com deus plaist nos uiuerons 
anuit nostre pere eniurons 
mult est grans mestiers qu a nos gise 
et la semence soit reprise 
del pueple ki or est faillis 
or en soit anuit asaillis 
de nos uenra ceste semence 
a nos faut a nos recommence  
a l ainznee iut tot auant 
li pere ki s en uit engrant 
par l iuresce qu en lui estoit 
qu atre sens ne s i arestoit 
puis apres iut a la mainnee 
a ce fut la chose amenee 
ke cascune d eles conchiut 
onques loth ne s aparchiut 
n al couchier n al matin leueir 
ne l en pot on blasme esleueir 
de son pere ot cascune un fil 
apres cel dolereus exil 
ne cuidiés pas que ie uos gab 
que li ainnes ot nom moab 
moab ainsi lo dist la mere 
por ce qu il est fius de son pere 
de son pere ot la damoiselle 
l enfant por ce moab l apelle 
li moabitain de lui sunt 
la pire gens de tot le mont 
mais l autre cortoisement nome 
lo mainne qu elle ot del prodome 
amon et c est nons de sa gent 
mult l entrepreta bel et gent 
amonitain uienent de lui 
ki sunt des lors dusqu al ior d ui 
abraham li preus li parfis 
k en tos biens est seurs et fis 
manoit entre cades et sur 
mult lo troua deus net et pur 
d iki se muet d iki s en uait 
ailors uuet faire son atrait 
sa femme et sa mainie en mainne 
en ieraris d aleir se painne 
sa femme freire l apeloit 
non pas mari bien le celoit 
qu atre foie l auoit fait 
si ne l tenoit pas a mesfait 
en ieraris en sont uenu 
sauez que lor est auenu 
li rois abimelech le sot 
tot maintenant k il onques pot 
quant d eas a oi la nouelle 
dont tos li cuers li renouelle 
kant il uit sarre deuant soi 
or ne se pot plus tenir quoi 
mais to droit en cele uenue 
l a par sa force retenue 
mult eirt belle en uis et en boche 
ne pense qu elle ait nul reproche 
li rois ki quide estre garis 
ne qu abraham soit ses maris 
si lo seust por nule rien 
n i pensast nul mauais engien 
bel delit en cuidoit auoir 
cant damrideus li fist sauoir 
que por rien a li ne tochast 
ne por nul mal n i aprocast 
deus uuet qu elle soit saue et sainne 
et qu abraham soit fors de painne 
to co li fu dit de par deu 
qu il ne le tenoit mie a geu 
rendre li couient a deliure 
la femme s il uuet seurs uiure 
que trop auoit mal esploitié 
kant par enuie et par pechie 
toloit la femme a son mari 
or se tenra ia por gari 
abraham cant il le raura 
ia mauais grei ne l en saura 
tantostqu elle li iert rendue 
elle li fust mult chier uendue 
s abimelech ne li rendist 
mais il sot bien que deus l en dist 
et mult li uient a grant merueille 
del bien respondre s apareille 
que trop estoit mesconissans 
por ce qu il estoit si puissans 
si quidoit borse auoir trouee 
kant la chose fu esprouee 
de deu s ot et paor et dote 
a deu parole ki l escoute 
se li dist tote sa manere 
  sire ie ne sou cui ceste ere 
kant ie promierement la ui 
por sa grant beate l encoui 
se ie rien del mari seusse 
ia contre li ne m esmeusse 
mais il dist que sa suer estoit 
ne de plus ne s i arestoit 
ensi fu tolue et rauie 
beas sire deus gardez ma uie 
que mult est grans uostre puissance 
ce fis ie par mesconnissance  
deus li dist   plus ne t en demant 
mais ren la tost ie l te commant 
a son espeus a son mari 
lors seront ambedui gari 
se l espeuse ra son singnor 
et li espeus li par honor 
que trop estoit grans li mesfais 
mais or iert garis et refais 
maintenantk il raura sa femme 
or li renuoiés tost la damme 
et si li di a bone foi 
k il prit por ta uie et por toi  
abimelech a fait leueir 
ses gens cuik il deust greueir 
abraham plus tost qu il pot mande 
sa femme a rendre li commande 
dont il estoit mult entrepris 
  amis  fait il   mult as mespris 
que par toi sui trop auilliés 
et tormentez et trauilliés 
mult m as fait enuers toi mesprendre 
ne me feis tu dont entendre 
de ta femme qu elle iert ta suer 
ie ne la rauisse a nul fuer 
ne ia uers li ne m esmeusse 
s ensi com il est lo seusse  
abraham li respont mult tost 
onques menconge n i apost 
  sire ie ne cuidoie pas 
que ci endroit en cest trespas 
teil maniere de gent eust 
ki deu amast ne deu creust 
se de moi ocirre ou peieur 
ne m en tiengne nus a peieur 
deus m en a mult bien garenti 
ne cuic auoir de rien menti 
se ie di que ma suer estoit 
elle l est et estre le doit 
nos fumes engendré d un pere 
mais ne sommes pas d une mere  
bien le uos puis dire sens faille 
li rois grant pecune li baille 
bues et brebis or et argent 
et se li dist mult belement 
  ma terre est asse belle et gente 
abraham se toi atalente 
demeure se te plaist et siet 
mult m iert bel maisk il ne te griet  
a sare bien et bel l a dit 
ne sai por bien u por afit 
  ton frere ai doné mil doniers 
d argent mult les dois auoir chiers 
ne ia por nule reuerture 
ne l laissasse k en coureture 
seront toiors mais a tes iols 
ci deuroit faillir tes orgiols 
por ces doniers que i ai donez 
iamais ne soit abandonez 
tes maris a dire teil chose 
n est merueille se lon l en chose 
ke deus m en a mult fort chosei 
si m en tieng por mains alosé 
ensi mueuent tenchons et noise 
et en queilque liu que tu uoises 
ramenbre toi que tu fus prise 
se ne seras iamais soprise  
es ystoires m ai tant froté 
ke g i truis escrit et noté 
por qu abilemech reproua 
sare les doniers k il dona 
a son frere par gerredon 
mult a exemples en cest don 
des deniers uot qu ele achatast 
guimples ia ce ne respitast 
ensi lo dist ce m est auis 
por courir son chief et son uis 
si que ia nus ne s esmeust 
por li ne ia ne l deceust 
si com lui deceu auoit 
ki del mari rien ne sauoit 
ensi le fist par nicetei 
et cele par humilitei 
doit courir son uis et sa face 
ia puis n iert ki honte li face 
sor lor chies doiuent metre guimples 
les buenes dames et les simples 
issi se deuroient liier 
lors n es poroit nus espiier 
par mauaistie de lor biate 
cascune par grant liate 
uiuroit et preus et sage et simple 
s ensi se couroit de sa guimple 
por abimelech prie et eure 
abraham que pas n i demeure 
a la proiere k il a faite 
abymelech mult s en rehaite 
de ce que deus uit la proiere 
del prodome par teil maniere 
li a deus sa maison garie 
ki de tos biens estoit carie 
n ot pas lonc tens apres ces fais 
ke ie uos ai dis et retrais 
selon l istoire del grant liure 
dont li sens plaist mult a escrire 
que deus ot sare uisitee 
k en tos biens s estoit habitee 
un fil ot preu et sage et gent 
estrais fu de mult sainte gent 
fis abraham pere iacob 
cui li angles fist del nerf clop 
or est to li biens acomplis 
d abraham tos est raemplis 
de grant ioie et de grant leece 
iamais ne puet auoir tristece 
que teil oir li a deus tremis 
ki toiors sera nostre amis 
et nostre sire et nostre maistre 
cil ke deus fist de sare naistre 
grans ioie fu de sa naisance 
or n en sera plus en dotance 
abraham ne sare sa mere 
c onques uers lui ne fu amere 
ains i fist belle norreture 
et sens tache et sens porreture 
abraham le fist circumcire 
en pel n en parchemin n en cire 
ne porroit escrire a nul fuer 
nus la ioie qu ot en son cuer 
abraham si cum deus lo uiaut 
ki l aime et en tos biens l aquiaut 
cil enfes droit a l uisme ior 
fu circumcis plus de seior 
n i ot ne deus plus n en dona 
mais atant les abandona 
en l uisme ior entendre puet 
cil ki del uoir dit ne se muet 
sens desputisons et sens tences 
qu ensi le trueuent es sentences 
cil ki siuent le droit uoiage 
li yy ior sunt li yy eage 
si cum l estoire nos aprent 
tant bien que nus ne l en reprent 
por entendre nomeir la uuel 
si ne l tienne nus a orguel 
bien lo seuent de tels i a 
puis co que deus le mont crea 
k il fist adam l omme promier 
bien sachiés auant et arrier 
ensi com il est auenu 
ke li promiers eages fu 
des adam enduc a noe 
k en a de tans granz biens loé 
or sui a l eage secont 
ensi com ie l uos di et cont 
parmi la genealogie 
ie en uos ne mentirai mie 
tot ensi com li nombres uait 
et l estoires le nos ratrait 
le secont aage por uoir 
deuez uos entendre et sauoir 
des noe dusqu a abraham 
puisque l aisnesse balaam 
parla quant sor li fu montez 
ne fu nus romans racontez 
u tant eust paroles uoires 
et par gloses et par ystoires 
lo tierc eage uos recort 
puis ce qu al bien dire m acort 
ie dirai que bien m en souient 
tot ensi com il ua et uient 
des abraham nos dist la taille 
entrosqu a moysen sens faille 
est cil tierz eages uenus 
bien en fu li nombres tenus 
et nos l auomes tant apris 
ke bien lo doit om metre en pris 
lo quart eage est drois c on oie 
se io le sai recordeir oie 
si com il ua de uis en uis 
des moysen dusqu a dauid 
le boen prophete le saint roi 
ki sens orguel et sens desroi 
uesqui lonc tens en bone uie 
sens mauaistie et sens enuie 
c est cil bien l auons esprouei 
de cui deus dist qu il ot trouei 
home en tot bien atalanté 
lonc son cuer de sa uolente 
or resui a l eage quint 
ensi com il ala et uint 
le uos dirai to sens mentir 
bien uos i deuez assentir 
et al nombre et al droit termine 
des lo tronc dusqu en la racine 
uos dirai le nombre par droit 
li quins eages ci endroit 
iert mult hautement racontez 
ke bien doit estre en pris montez 
des dauid sens dilation 
dusqu a la transmigration 
de babylone la cite 
quant iki furent rachaté 
li fil israel par treu 
ki maint trespas orent treu 
durs et perilleus et diuers 
et par estez et par iuers 
iki furent escaitiué 
et li estrange et li priué 
tantque deus les en deliura 
et ceas et en grant doleur liura 
ki tant les tinrent longement 
par lor orgues hardiement 
desci dusqu a l eage siste 
ne puis ie dire nul mal siste 
il n i a se bien non a dire 
maint prodome puet on eslire 
en cel eage et en cel tens 
et ie l uos dirai sens defens 
si com li maistre lo descrist 
de babiloine a ihesu crist 
est cis eages que ie nom 
ki toiors iert de grant renom 
tant par est bons et dous et sades 
nus n est si enfers ne malades 
s i a co croit qu il ne respast 
ainsque de cest siecle trespast 
lo sepme eage sauez uos 
ie l uos dirai tot a estros 
ensi com il uait le dirai 
ne ia d un mot ne mentirai 
cis eages sepmes est hore 
c est cil que ihesu cris restore 
c est li eages de repous 
si com nos raconte sains pous 
ki nos a tos les biens estruis 
li morteus pechies fu destruis 
cant ihesu crist resuscita 
ki de son sanc nos rachata 
cil eages de repous est 
ki mult nos mostre grant conquest 
et to ceas ki selonc deu uont 
ki tos biens a lor pooir font 
ki croient par deuocion 
la sainte resurrection 
et lonc la creance font l ueure 
s est garis ki en teil tens hueure 
qu en bien et en grant pais puet uiure 
que cis eages le deliure 
de grant trauail et de grant painne 
puisque la creance i est sainne 
a l eage sui darrien 
li mescreant li arrien 
de cel huisme eage n ont cure 
lor creance est noire et obscure 
k en nul bien faire ne se botent 
ki la resurrexion dotent 
en totens auant et arriere 
mult par sunt de poure maniere 
li chatis et li mescreant 
ki de tot bien sunt mesceant 
de cel huisme ki uient 
n ont cure ne lor en souient 
mais nos en doit bien souenir 
et a l aleir et al uenir 
et kant cis eages uenra 
a painnes nos en souenra 
nos ne l sauons mais deus le seit 
ki to bien aime et tot mal heit 
il uenra mult sodainnement 
bien uos os dire plainnement 
n eil ne uos en puis reciteir 
mais lorsque deus resusciteir 
fera tos les mors des sepulcres 
adont sera li dobles lucres 
rendus as buens ki bien ont fait 
cil seront gari et refait 
buen et mal resusciteront 
cil ki de ce rien doteront 
ne puent uenir a bon chief 
ke neis li ceuoil del chief 
ne puet por nule rien perir 
bien nos i deuons esperir 
a cel tens et a cel eage 
por paier nostre droit paage 
a cel huisme eage s atendent 
cil ki les hueures deu entendent 
en cel eage uenrons tuit 
et un et autre et plain et wit 
mult le desirrent saint et saintes 
ki n ont pas lor lampes estaintes 
en cel eage demorront 
ensique iamais ne morront 
ce ne tiengne nus a despit 
qu en cel eage sen respit 
nos uenra damrideus iugier 
et le bien del mal espurgier 
damrideus co est messias 
ne l as tu en escrit si as 
les iuis n en puet nus aidier 
por parleir ne por sohaidier 
que messiam atendent il 
toiors seront en grant exil 
quident il k il les uiengne enoindre 
en fol liu se uuelent enpoindre 
que lor unxions est fausee 
et plus a de mil ans cessee 
danyel lor dist et anunce 
ki hautement le nos pronunce 
d iki muet la bonne et li sains 
car cant uenra li sains des sains 
que cele unctions cessera 
cil ki fu et est et sera 
lo dist par la boche del saint 
s est biens drois c ons le nos ensaint 
plainnement sens desputisons 
plus n ont li iui d okoisons 
n autrement ne le contredient 
  n est pas uenus encor  ce dient 
de grant folie se dementent 
qu encor ne soit uenus il mentent 
la fole gent la malbaillie 
puisque l unctions est faillie 
et qu il n ont prophete ne roi 
puent il proueir par la loi 
que messias ne soit uenus 
dont grans biens nos est auenus 
il i uint et dous et soeis 
mult fait a desfroncier les neis 
a iuis sa sainte uenue 
dont tez ioie nos est uenue 
il i uint comme sains aingnias 
et nes et purs et buens et bias 
il uint tos nos maz esfachier 
il uint lo pechie deslacier 
ke nostre premiers pere fist 
cele uenue nos refist 
par quoi nos somes baut et lie 
et confortei et conseillié 
cil uint ia n en doit nus doteir 
ki le maufe uout ius boteir 
ki tot li toli sains restor 
li iui l atendent encor 
ne quident pas que ce soit uoir 
ueez mon s il ont tort u droit 
mais ie ne puis raison entendre 
en lor reguart n en lor atendre 
u il ne force ne uertu 
ne qu ont li breton en artu 
or le puent atendre assez 
mais li termines est passez 
qu il uint et a tens et a terme 
grans ioie fu de cel saint germe 
ki uint por raembre les suens 
c est deus li bias li pius li buens 
grans pais fu par totes les terres 
n ot en nul liu tenchons ne gerres 
cant cil uint ki le nos promist 
par les prophetes qu il tremist 
en son propre uint sen decoiure 
mais li siens ne l uorent recoiure 
cil uint por la lai aemplir 
ki tos biens uoloit acomplir 
cil se uout circumcire a certes 
ki sens pechie raainst nos pertes 
de tos les biens li souenra 
cil iugera et mors et uif 
et buens et maz ce m est auis 
lors sauront li iui la uoire 
de ce qu il ne uuelent or croire 
et s unt faite teil atendue 
ki mult chiers lor sera uendue 
assez a ci de bias examples 
et trespas grans et lez et amples 
toiors uont par amendement 
plus en a seur fondement 
ceste hueure dont ie mult m esforz 
mies en uaut et plus en est fors 
et buene et belle et esclatiere 
or m en repair a ma matiere 
de la ioie qu abraham fist 
et de son fil k il circuncist 
grant ioie i ot et grant conuiue 
mult prie deu que lonc tens uiue 
cil enfes sages et senez 
mais a cele hore k il fu nez 
auoit ia ses pere cent ans 
cil eages fu assez grans 
sare ot de co mult grant merueille 
onques femme n ot la pareille 
qui n entent a nul mal ne bee 
  mais  fait elle   a me deus gabee 
ke ie sui uielle et decrepie 
et ki bien mon eage espie 
dira il dont que sare alaite 
teil merueille ne fu retraite  
cil enfes eirt et preus et biaus 
de croistre estoit assez isniaus 
mult crut et mult multeplia 
a tos les biens s asoplia 
mult fu s enfance bone et belle 
mais ysmael cil de l ancelle 
iuoit a lui com a son frere 
mult en fu dolante sa mere 
sare cui il atoche al cuer 
ne l sofrera plus a nul fuer 
maintenant l a dit son mari 
  he sire com somes gari 
que ysmael ioe a mon fil 
par deu ie ne l ai pas si uil 
que ses peirs ne ses compains soit 
n est pas raisons n estre ne l doit  
abraham l oi s en fu gries 
si com nos raconte li bries 
damrideus li dist maintenant 
ki mult tost l en fist souenant 
  abraham or ne t esmaier 
que le mal doit on apaier 
or croi co que ta feme dit 
garde n i ait nul contredit 
enuoi en ton fil et sa mere 
et por tant que tu es ses pere 
le monteplierai en gens 
mais ysaac ki tant est gens 
iert tes drois oirs qu estre le doit 
ie l di par raison et par droit  
abraham sens longe demeure 
et a droit terme et a droite heure 
ensi com deus li auoit dit 
n i mist terme ne respit 
maintenant fist la departie 
d agar ki de lui s est partie 
ce pesa li mult li fu grief 
assez ot iki grant mescief 
quant elle ne puet demoreir 
mais s elle uosist honoreir 
sa dame ki tant ere sage 
ne lait ne honte ne damage 
n i eust s orgues li laissast 
ia por ce plus ne s abaissast 
abraham por ce l en enuoie 
assez li fu longe la uoie 
que pourement s en uait garnie 
mais ne fu pas trop escarnie 
quant elle enmena son enfant 
ysmael que elle amoit tant 
mais abraham cui fis il iere 
ne li uot en nule maniere 
chargier plus que ie uos dirai 
que ia d un mot n i mentirai 
aigue sans plus lor baille et pain 
ensi le uos di tot a plain 
que plus de l abraham n enportent 
mult s esmaient et desconfortent 
que pourement garni s en uont 
et grant dote et grant paor ont 
et de l aigue et de lor uitaille 
mult dotent qu ele ne lor faille 
cheu sunt en grant orfentee 
n en auoir pas a teil plante 
le bien ne le ioie ne laisse 
que si grant pouerte s eslaisse 
entr az yy ne seuent que faire 
mult orent anui et contraire 
de l aigue ki lor est faillie 
or est agar trop malbailie 
q ysmael enrage de soi 
ne seit qu elle face de soi 
la malestruite la chaitiue 
ne puet uenir n a port n a riue 
k ele uoit son enfant ki muert 
mult se depart mult se detuert 
por que ne l puet morir ueoir 
ensus de lui se uait seoir 
tant com uns ars poroit getteir 
que plus pres n i ose habiteir 
li angles deu por apaier 
li dist   agar ne t esmaier 
aies tot le cuer renioi 
car deus a ton enfant oi 
ne l uuet de nule rien decoiure 
uois la un puis done li boire 
clere fontaine i troueras 
ua tost qu ensi l esproueras  
de co ueoir fu mult hastiue 
a son enfant cort la chaitiue 
plus tost qu ele onques pot l enmainne 
al puis a la cleire fontainne 
que li angles li ot mostree 
iki fu la grans sois outree 
iki furent il respassé 
iki par l angle ont trespassé 
le mal ki si les angoissoit 
et deus ki tot ce conissoit 
son angle a socors lor tremist 
n est pas tot mort qu en peril gist 
et deus les en getta mult tost 
en apert non pas en repost 
en terre d egipte s en uint 
agar cui cis grans biens auint 
mult s en poruit et bien et bel 
elle uit son fil ysmael 
grant et apert et preu et sage 
or a passé lo grant passage 
or est del tot en tot garie 
que cis ne cist ne l a tarie 
ses fis est merueilleus archiers 
onques tant ne fu li ars chiers 
s il le tint n en trasist plus droit 
que nus hom ki soit orendroit 
mult fu preus sens nule entreprise 
en cele terre a femme prise 
iteil com sa mere li quist 
par que le plus des gens conquist 
apres ces choses i ai dites 
qui les ai trouees escrites 
si ne m en tiengne nus a fol 
uns ualles ki ot nom sicol 
auec abymelech estoit 
ki de lui seruir s aprestoit 
et abymelech estoit sire 
del pais si com i oi dire 
a abraham sunt aquointié 
bien ont lor afaire pointié 
et par amor et par proiere 
li dient k en nule maniere 
ne se puent de lui sofrir 
mais li uuelent offrir 
lor auoir lor terre et lor cors 
et par dedens et par defors 
se li dient mult doucement 
  sire deus t aimme uoirement 
en tes hueures et en tes fais 
est ades de l oureir entais  
to ce li dist li rois par soi 
  prie beas sire a des por moi 
et por mes gens et por m oneur 
prie damrideu ton singneur 
k il de tes malfaiteurs te uenge 
or es en une terre estrange 
si n as de moi ne d autrui garde 
que deus tes sire bien te garde 
de cui tu as bon reconfort  
abraham l opposa mult fort 
del puis que ses gens li toloient 
et contredire li uoloient 
abraham et totes ses genz 
s en furent en mult grans bestenz 
abymelech mult s en descuse 
qui nule rien ne li renfuse 
ne mais ne soit que ce montoit 
de queil leu il li racontoit 
lo puis uuet k il tiengne a son hues 
por ses berbiz et por ses bues 
abraham uers lui lo requist 
ki molt grant gaaing i conquist 
por le puis ont fait aliance 
cil troi par bien et par fiance 
abraham ot par sairement 
lo puis tot enterinement 
abraham l ot tot a deliure 
iamais tant com il ait a uiure 
n iert lui ne son oir escondis 
por ce qu il li fu contredis 
si mist ses berbietes sus 
puis n i duit auoir nul refus 
cant sor cel puis les agnias uit 
abimelech s a mult tost dit 
a abraham por que c estoit 
de ces yy agnias k il metoit 
entor cel puis et por queil chose 
abraham ki bien dire l ose 
li respont que de sa main prengne 
ces yy aigneletes s il deingne 
et se li dist encor   bias sire 
ce ne me doit nus escondire 
que ie fac por ramenteuance 
qu ades uuel auoir esperance 
de ceste terre et de cest puis 
se l maintenrai bien se ie puis  
mult tint bien lo puis abrahanz 
toiors en fu sire et tenanz 
abymelech d iluec se torne 
plus tost qu il pot 
en terre de palestiens 
ce dist li liures anchiens 
abraham iki se demeure 
puis ne fina ne ior ne huere 
tantk il ot planté un grant bois 
n auroie raconté des mois 
les proeces ki de lui murent 
en celle terre lonc tens furent 
ses gens et il k ainc ne fu tex 
la terre estoit de philistex 
mais la u nus ne poist estre 
s auoit il son roi et son estre 
k il metoit en tos biens sa cure 
s il n auoit de maluaistie cure 
mais de loiate et de droit 
reconteir uos puis ci endroit 
que cil dui le uinrent requerre 
en cel pais en cele terre 
por le bien et por la bonte 
c om auoit de lui reconté 
et maintes foies auient 
cant d un bien prodome souient 
a celui ki maz a esté 
que tost li ra deus apresté 
dedens son cuer et sens et pense 
par que maintes fois se rapense 
d un bon home d un preu d un sage 
n i puet auoir mal ne domage 
ne de nule rien n i mesprent 
cant il a lui bon conseil prent 
a abraham uinrent cist dui 
mult li proierent sens anui 
k il priast damrideu por eaus 
abraham li preus li loiaus 
abymelech chosa mult fort 
de co que ses gens a grant tort 
li toloient son puis par force 
mais abymelech mult s efforce 
del noier et de l escondire 
c ainc mais ne l auoit oi dire 
et bien sachiés certainement 
co c om fait mesconissanment 
plus legiers pardons i affiert 
a celui ki bien lo requiert 
li sergant ki lo puis tolirent 
sunt cil ki onques ne polirent 
nul bien ki tornast a porfit 
ia nus en teil gent ne se fit 
ki tos le maus font a deuise 
cil ki destruient sainte eglise 
et les rentes i amenuisent 
unes autres gens i renuisent 
ki mult la deussent aidier 
autresi com par sohaidier 
lor uienent li bien et les rentes 
mult fait bon enteir en tez entes 
dont li fruis est et bons et beas 
et en totens fres et nouias 
et cil ki sens doneir lo uendent 
semblent ceas ki lo puis defendent 
et ki as prodomes lo 
sachiés que tez choses messient 
al boen et al preu s il le seit 
ki lo bien aime et lo mal heit 
abraham et brebiz et bues 
por le puis auoir a son hues 
a abymelech en dona 
ki le puis li abandona 
les brebis met a simples gens 
ki buen sunt defors et dedens 
ausi com les berbis c on maine 
sens grant trauail et sens grant paine 
tot par tot aual et amont 
autresi les simples gens font 
par ce que de rien n i mespraingnent 
si com lor maistre lor enseingnent 
li bues ki runge sa uiande 
si com nature le commande 
c est li buens prelas li bons clers 
k en tos biens est seurs et fers 
ki l escriture runge ades 
et ki ior et nuit la tient pres 
et ki de buen cuer la retrait 
ausi comme li bues ki trait 
cant il est bien al iou liés 
ia del traire n iert detriés 
ains eire la terre et gaaigne 
si que de rien ne se mehaingne 
iki uient la bone messons 
par cest exemple conissons 
que li bons prelas trait a soi 
par creance et par bone foi 
ceas que deus li a comandez 
et se le uoir en demandez 
mult bien en puet on dire tant 
que sa bone semence espant 
si bien qu elle reprent et germe 
et a droit point et a droit terme 
dire puis des set aingneletes 
ki tant furent bonnes et belles 
ki sor le puis furent donees 
qu abraham i ot amenees 
ki les mist iki a bandon 
que ce sunt por uoir li set don 
del saint espir et de sa grasce 
ki tos biens maintient et solasce 
et ki grant ioie nos promet 
cil ki de ces dons s entremet 
k a tos buens les done et depart 
bien en doit retenir sa part 
si que ia desgarnis n en soit 
li bons prelas ki se poruoit 
et ki belement se maintient 
mult en depart mult en retient 
de ces dons que deus li commande 
cil ki de buen cuer li demande 
n i doit faillir por nule rien 
cil ki les departent si bien 
seuent l exemple tot a plain 
si com abraham de sa main 
uout que les set aigneas preist 
abymelech kike l ueist 
ausi doiuent de simple cuer 
tuit li bon euesque a un fuer 
les simples gens amonesteir 
si que deus lor puisse apresteir 
del saint esperis les set dons 
dont mult est grans li gueredons 
abraham a son hues retint 
cel puis dont grans biens li auint 
c est la fontaine ki ne faut 
nul ior tant face froit ne chaut 
maintes gens en sunt abeuré 
ia n en seront li bon seuré 
cele fontaine sade et clere 
est saint eglise nostre mere 
et ki por uoir la chose enquist 
c est li puis qu abraham conquist 
dont tot li bien naissent et mueuent 
ensi com li boen clerc lo prueuent 
de cel puis tint la seingnorie 
abraham par ancesserie 
mult est lies mult s en esioist 
tant puis bien dire sens mentir 
qui des bons apostles li sire 
sains pieres ki par son martire 
a conquis tantes bones arnmes 
de sains home de saintes femmes 
qu a son martire ont pris example 
par quoi il sient large et ample 
es sieges des haus ciuls en haut 
o ioie ne clartez ne faut 
la sient et la se deduissent 
si que nules riens ne les nuissent 
iki deu lo haut pere 
par l exemple al baron saint pere 
la clarte de lasus 
cil ioie li abelist plus 
de ceas k il uoit par son atrait 
que li siens meismes ne fait 
tant en est lies tant s en iooit 
ke bien uos puis dire a brief mot 
de ceas ki sunt en celle ioie 
et par sa muete et par sa uoie 
mult li siet mult li atalente 
bor i mist son cuer et s entente 
por preeschier ceas ki la sunt 
et ki cel siege et cel liu ont 
ke damredeus lor abandone 
par ces biens doble la corone 
mon singneur saint pierre todis 
ki tient les clez de paradis 
sains pols li bons clers li hardis 
ki tex fu par sens et par dis 
mult s esioit et mult s eslece 
por l oneur et por le hautece 
de ceas k il par son preechier 
fist el regne deu eslechier 
et par son amonestement 
les uoit seoir mult hautement 
el siege ki ia ne faura 
ki tos iors ualut et uaura 
ci deuroient exemple prendre 
cil qu a tos biens uuelent entendre 
si fait cil ki cele part tire 
par preeschier et par martire 
bien auez ceste glose oie 
qui mult doit estre resioie 
de ces yy singneurs est retraite 
ki nostre creance ont refaite 
par abraham nostre buen pere 
u cest glose se compere 
ki les grans biens fist en sa uie 
k ainc de mauaistie n ot enuie 
ki mainte gent retrait a soi 
par creance et par bone foi 
et maint grant bien resont puis fait 
par sa muete et par son atrait 
mult estoit de bone maniere 
tot ades auant et ariere 
estoit de bone uolente 
nus ne l ueoit entalenté 
s a to bien non edefiier 
de ce ne l pot nus espiier 
k un seul ior poist estre oiseus 
mult estoit sages et uiseus 
qu il plantoit les bois por reprendre 
grant sens i pooit on prendre 
es grans edefis k il faisoit 
ce sachiés ke mult li plaisoit 
li gaains en bois et en terre 
autre gaaing ne deuroit querre 
ki lo regne deu uuet auoir 
or n a cil ne sens ne sauoir 
ki ne uent u preste a usure 
autrement ne auroit on cure 
del boen clerc ne plus que del lai 
mult ont li poure grant esmai 
qu a nul bien ne puent monteir 
s on lor uosist a droit conteir 
del bien deu lor departist on 
mais preeschement ne sermon 
n i ualent que tex les depart 
que ne deus ne saint n i ont part 
mult i a de maluais mehains 
ne reprent mie cil gaains 
issi com li abraham fist 
tot quanqu il planta bien reprist 
si com il peirt a sa semence 
ki sens fin cascun ior commence 
ce qu abymelech s en ala 
lorsque d abraham s auala 
et ficol s i tinrent lor uoie 
dire le m estuet tote uoie 
ia ne remanra por entendre 
cil ua la uoie et cist la sente 
cil retorne un autre chemin 
si con ie truis el parchemin 
a deu uat on par maintes uoies 
et en qeilque liu que tu soies 
le pues dire plus en apert 
cil ki deu aime et croit et sert 
torne sa uoie en moniage 
li autre qu en retient a sage 
deuient hermites u renclus 
cil ne rest pas del tot conclus 
ki maint el feu et en la flamme 
s il a ses enfans et sa famme 
et sa maisnie en sa maison 
ie di bien par droite raison 
s il fait s amosne de sa main 
por deu et al soir et al main 
qui uoit lo mal et si l escue 
cil ki teil uie a maintenue 
est el feu et s i ne blesmist 
que deus sa bone garde i mist 
ki le feu porroit eschueir 
ia ne se deuroit remueir 
de cest siecle n arier n auant 
bien uos di desorenauant 
k il i a plusors medecines 
par leus par tens et par termines 
en cel feu cant on en est cuis 
cil ki sages est et recuis 
par teil medecine s en sainne 
le mias uaillans et le plus sainne 
est l aumone cant on l a faite 
c est la mecine ki rafait 
kanqu est mamis et empirié 
k en ce sunt tuit bien atirié 
l aumone fait staindre lo mal et cueure 
l aumone fait tos biens esmeuure 
en aumone a douces oleurs 
aumone est paiture et coleurs 
de tos les biens ki sunt noté 
a droit auers deus escouté 
qui s aumone li puert et tent 
qu en aumone tos biens s estent 
aumone muet de grant largece 
en celui n at point de perece 
ki l aumone fait uolentiers 
il est to sains et tos entiers 
que l aumone estaint tot le uisce 
mult heit luxure et auarisce 
l aumone k ele n at pas tort 
par li sunt tuit li pechie mort 
et estaint bien lo sachiés tuit 
que tos biens est en son conduit 
ausi com l aigue estaint lo feu 
s on en i met u bien u peu 
tot autresi l aumone estaint 
lo pechie ki palist et taint 
c est la souraine medecine 
c est li trons co est la racine 
co est pities c est karitez 
c est largece et humilitez 
ki de l aumone sunt et uienent 
par quoi tuit bien ensemble tienent 
abraham de ces grans uertus 
fu toiors saisis et uestus 
del nom deu lo saint parmanant 
lo fasoit ses cuers souenant 
si l apeloit par maintes fois 
et deus ki est pities et fois 
l entendoit k il eirt de lui pres 
bien oroiz k il auint apres 
