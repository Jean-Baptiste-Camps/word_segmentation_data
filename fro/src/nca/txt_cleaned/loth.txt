cilz qui ait cest psaultier de latin translateit en 
romans prie et requieirt a touz ceulz qui lou uorront 
transcrire et copier que il metient ou faicent mettre 
tout deuant lou psaultier ceste prefaice et prologue qui 
s ensuit pour entendre plus cleirement tout lou romans 
trait dou latin au moins ceu qu ens en puet entendre 
et pour sauoir auci queil peril est de translateir la 
saincte escripture en romans et queil profit puet uenir 
a celui qui deuotement se welt acostumeir a dire lou 
psaultieir soit en romans pour les gens laye soit en 
latin pour ceulz qui l entendent 
uez ci lou psaultier dou latin trait et translateit 
en romans en laingue lorenne selonc la ueriteit commune 
et selonc lou commun laingaige au plus pres dou 
latin qu en puet bonnement aucune fois de mot a mot 
aucune foiz sentence pour sentence aucune foiz un 
mot et une perolle pour une aultre a ce meismes sens 
pour donneir l entendement des perolles que on dit 
quar pour tant que laingue romance et especiaulment 
de lorenne est imperfaite et plus asseiz que nulle aultre 
entre les laingaiges perfaiz il n est nulz tant soit boin 
clerc ne bien parlans romans qui lou latin puisse translateir 
en romans quant a plusour mos dou latin mais 
couuient que per corruption et per diseite des mos 
francois que en disse lou romans selonc lou latin si 
com iniquiteit redemption misericorde et ainsi de mains et plusours 
aultres telz mos que il couuient ainsi dire en romans 
comme on dit en latin aucune fois li latins ait plusours 
mos que en romans nous ne poions exprimeir ne 
dire proprement tant est imperfaite nostre laingue si 
com on dit on latin pour les 
quelz yy mos en latin nous disons un soul mot en 
romans deliure moi et ainsi de maint et plusours aultres 
telz mos des quelz ie me coise quant a present pour 
cause de briesteit aucune fois li latin warde ses 
rigles de gramaire et ses congruiteiz et ordenances en 
figures en qualiteiz en comparison en persones en 
nombres en temps en declinesons en causes en muef 
et en perfection que on romans ne en francoiz on ne 
puet proprement pour les uarieteiz et diuersiteiz 
des lainguaiges et lou deffault d entendement de maint 
et plusour que plus souuent forment lour mos et lour 
parleir a lour uolenteit et a lour guise que a ueriteit 
et au commun entendement et pour ceu que nulz ne 
tient en son parleir ne rigle certenne mesure ne raison 
est laingue romance si corrumpue qu a poinne li uns 
entent l aultre et a poinne puet on trouueir a iour 
d ieu persone qui saiche escrire anteir ne prononcieir 
en une meismes semblant menieire mais escript ante 
et prononce li uns en une guise et li aultre en une 
aultre auci est il a sauoir que li latins ait plusour 
mos que nullement on romans on ne puet dire maiques 
per circonlocution et exposition et qui les uorroit 
dire selonc lou latin en romant il ne dit ne latin boin 
ne romans mais aucune foiz moitieit latin moitieit romans 
et per une uainne curiouseteit et per auenture per 
ignorance wellent dire lou romans selonc lou latin de mot a 
mot si com dient aucuns negoces ardues et 
effunt ta frame et conclut encontre eulz si n ait ne sentence 
ne construction ne perfait entendement et quant nostre 
sires dit en l euangeile aa iehans 
qui diroit lou romans selonc lou latin de 
mot a mot il diroit ainsi se li palme ne demoret en 
la uis et si n ait point de urai ne de perfait 
entendement selonc lou senz de la lettre quar si mot si 
palme signifie plusour chose quar ou la palme de la 
main ou l arbre dou paumieir ou lou getons et rains 
de la uigne ou de chescun aultre arbres et tout ainsi 
puet on dire de ce mot uis qui signifie plusour choses 
ou uigne ou uisaige ou une uis tournant et toute ansi puet 
on dire de se mot fornication que aucune fois 
signifiet lou pechieit de luxure ou en fait ou en 
consentement aucune fois ydolatrie selons ceu qu il est 
escript et dauid et en un aultre lieu dit l escripture 
et com il soit fornication espiritueile 
et corporeile il apert dont asseiz 
cleirement que aucune foiz dire lou romans mot a mot 
selonc lou latin est chose corrumpue et imperfaite 
et que teile translation aucune foiz faulce la sentence 
et destruit l entendement des perolles et mue et 
chainge l entention de la lettre et dou texte et pour 
ceu dont est ce trop perillouse chose de translateir la 
saincte escripture dou latin en romans quar li escripture 
saincte est si plainne de plusours sens et de 
plusour entendemens que qui la welt mettre de latin en 
romans se il n i ait lonc temps estudieit et se il n ait 
l usaige et l entendement de li il ne la puet ueritablement 
translateir senz erreir dont il auient plusour 
fois que en metant un mot pour un aultre ou une 
lettre pour une aultre ou une persone pour une aultre 
ou un adiectif pour uns substantif li sens et l entendement 
de l escripture est fauceiz et corrumpus et peruertie 
est l entention dou sainct esperit per queil inspiration 
et ensignement li sains prophetes apostres et 
euuangelistres ont eut perleit en sainctes escriptures et 
contient teile translation errour et heresie et en ceu 
git li peril de ceulz qui s entremettent de translateir 
escriptures de latin en romans especiaulment la saincte 
escripture et les dis des aa quar nulz purs gramariens 
ne aultre clers iai soit ceu que des simple gens 
laies et mondainnes soit reputeiz boins clers et bien 
apers ou qu en aucune science soit bien fondeiz pour 
ceu n ait mie graice ne science de translateir quar 
c est dons especial dou aa esperit qui n est mies a 
touz donneit mais a bien poc de gent toutes ces 
choses ai ie dit pour tant que combien teil graice ne 
teil dons ne soit mies enmi ne n en suis mies digne 
toute uoie de ma presumption et de mon outraige 
i ai translateit cest psaultieir de latin en romans 
au plus pres a mon auis que i ai peut selonc la ueriteit 
dou latin au plus pres de la sentence selonc la lettre 
et selonc la gloze et de la ueriteit hebreu selonc 
la translation aa ierome et au plus commun entendement 
que i ai peut ne riens n i ai mis ne aiosteit 
dou mien bien est uoir que li psaultier qui est 
obscurs en son senz et malisieit a entendre en maint 
et plusour psaulmes pour la hautesse des mysteires et des 
propheties que il contient tout ainsi com li latin 
demoustre son obscurteit ainsi couuient il que li romans 
lou contiengne quar en aucuns lieu il parle de ihesu crist 
cleirement en aucun lieu bien obscurement aucune 
foiz perle dauid en la persone de ihesu crist aucune 
foiz en sa persone aucune foiz des boins tous ensemble 
aucune fois de chescuns prodome per li et 
dou iuste et auci fait il des mauuais et des pechour 
en semblant menieire et est auci a sauoir que quant 
dauid en maint et plusour psaulmes raconte comment 
sui anemins queroient l arme de lui per l arme selonc 
l istoire de la lettre il entent la uie dou corps et lai 
ou est escript generation et generation est entendue 
succession d enfans et de lignie l une apres l autre et 
tous iour outre sens nulle fin et lai ou dauid dit comment 
il confesse a dieu et dit a son arme qu elle 
benissoisse a dieu c est a dire que il rent graice et merci 
a dieu et lou recognoit comme son dieu et son sauuour 
et welt que l arme de lui looisse dieu et tout 
ainsi doit faire chescun boin crestien et lai ou il dit 
de siecle en siecle i ai mis et translateit a touz iour 
quar aultre chose n enportet il a dire et la ou il dit 
ses miserations il entens ses pitieiz et les merci qu il 
fait et lai ou il dit ses tesmoingnaiges il entent ses 
ordenences et cerimoines que sunt comme li consoil de 
l euangile per dessus les commandemens et cest meismes 
entendement ont ses iustifications des queilles 
dauid perle en plusour lieu dou psaultieir et lai ou il 
parle des aitres de dieu il entent les lieux sainct ou 
dieux est aoreiz soit on temple de dieu saual en terre 
soit lassus en paradix et ainsi de maint et de plusour 
aultres mos qui sont on psaultieir doit on auoir boin 
et urai entendement et iugement non mie soi arestier 
au rude entendement de la lettre quar aa polz dit que 
li lettre occit l arme et li esperis la uiuifie et donne 
uie et pour ceu perle dauid en son escripture maintenant 
selon l ystoire de la lettre maintenant au senz 
moral et espiritueil aucune foys perle per menieire de 
prophetie qui est iai passeie si com il apert quant il 
perle de li et de ihesu crist de son incarnation de son 
humaniteit de ses persecutions de sa mort et passion 
resurrection et ascension aucune foys perle per menieire 
de prophetie a auenir quant au senz esperitueil et 
moral pour retraire la creature de pechieit et enstrure 
et enformeir en bonne mours siques per tout dauid 
en son psaultieir parle generalment a la loenge de 
dieu et au profit esperitueil de toute creature et ce 
mot yci psaulme en porte loenge a dieu en certenne 
perolles a dieu loeir per meniere de chanson deputeie 
et appliqueie et per menieire de deuote prieire qui 
est contenue en maint et plusour psaulmes ou li pechour 
puelent panre grant confort esperance et 
certenne fiance de la misericorde de dieu et de sa tres 
grant pitieit sique dont soit en romans soit en latin 
tres deuote prieire et orison et que moult plait a dieu 
est de dire lou psaultier ou chesques iour ou bien 
souuent et queil profit il puet porteir a l arme sainct 
augustin lou dit en un prologue qu il fait sus lou 
psaultieir ou il dit ainsi 
li chans des psaulmes et dou psaultieir il enbelit 
les armes il semont les aingres 
en ayde il enchesse les dyaubles il boute fuer 
toutes tenebres il fait sainctes les persones a l ome 
pechour est recreation de cuer il oste et affaite les 
pechieiz il escroit foy enlumine com soloil il sainctifie 
et purifie comme yawe saincte il enflamme com feux 
il corrouce lou dyable il fait dieu ueoir et estinct 
toute chalour de mauuais charnelz delis il est oile de 
misericorde il est ioie et liesce au cuer de l ome 
il est li parsons eslue des benoiz aingres il adoucit toute 
aspreteit il apaise tous courrous et brise toute rancune 
li loenge de dieu acostumee est samblans au mielz 
doulz quar elle est au boins plus doulce que nul mielz 
li chans des psaulmes et dou psaultieir est uns chans 
pour dieux seruir et loeir et que moult plait a dieu 
qui oste touz pechieiz et fait lou doulz loiens de perfaite 
cheriteit qui fait touz biens il fait tout endureir 
et soufrir il emplit tout il enseigne toute chose et 
toute chose monstre et signifie il magnifie l arme et 
purifie la bouche esioit lou cuer et fait une forteresse 
ferme et seure pour l ome il clarifie l entendement il 
euure les sens il occit et destruit tout malice 
il enseigne perfection il moustre les haulz biens et donne 
desir des biens dou ciel il fait paix entre l arme et lou 
corps il enflemme feu esperitueil on cuer il donne 
auis et cusanson d escheuir touz uices et touz pechieiz 
et est une bone uictoire a chesque iour et deracine 
et raie la racine de touz maulz comme haubergons 
reueste et warde et deffent comme hyaulme il est 
esperance de salut et consolation en dolour il est 
cognissance de uraie lumiere fontainne de saincteit 
qui chastie les iones cuers qui donne sus terre lou 
royaulme dou cieil et deliure l arme de tous anuis 
c est une busine et une trompe meruillouse qui ainme 
lou chant des psaulmes et dou psaultieir et lou frequente 
bien souuent a poinne puet il cheoir ne tresbuchieir 
en pechieit qui ait la loenge de dieu en son 
cuer et en sa bouche a la fin de sa uie il irait en 
ioie auec dieu et ferait son arme gloriouse on ciel a 
touiour mais 

pour ceu ne resusciteront mie li mauuais auec 
les boins an iugement ne li pechour on consoil des 
iustes quar nostre sires cognoit la uoie des iustes et 
li chemins des pechour perirait et irait a niant 

pour quoi fremissent et sont troubleiz et courrecieit 
li gens et li pueples ont penceit uaniteit et pour 
niant li roys de terre et li princes se sont tuit mis 
ensemble et esteit d un escort encontre nostre signour 
et contre son eslut et sacreit desronpons lour loiens 
et nous getons fuer de lour subiection et dure seruitute 
cilz qui lassus es cielz habite se moquerait 
d eulz et nostre sires froncerait per derision sou neiz 
sus eulz adont parlerait a eulz en son ire et en 
sou courrous les troublerait et ie suis constitueiz et 
fais roys de pert lui en sa saincte montaingne de syon ou 
ie preche et annunce sou commandement nostre 
sires ait dit a mi tu es mou fil ie t ai au iour d ui 
engenreit demande a mi et ie te donrai les gens en 
heritaige et en ta possession tous les termes de la terre 
tu les gouerneras en uerge de fer et comme un pot 
de terre les briserais et froisseras et uous li roys 
tuit entendeiz maintenant soieiz bien ensignieiz uous 
qui lou monde et la terre iugieiz serueiz a nostre 
signour en doubtance et en paour et uous esioissieiz 
a li en tremblant preneiz en uous doctrine et discipline 
que aucune fois dieux nostre sires ne se courressoisse 
contre uous et perissieiz de uoie iuste quant 
son ire dedens brief temps serait enflammee bieneuriez 
seront touz ceuz qui en lui tant soulement se fient 
et mettent lour esperence 

sire pour quoi sont multiplieiz ceulz qui me tribolent 
et me donnent a souffrir plusour sont contre 
mi leueiz et drecieiz maint et plusour uont disant 
a mon arme il n ait nul salut en sou dieu et tu 
sire tu es mou receuoir et mou refuge tu es ma gloire 
et cilz qui essauce et eslieue mou chief i ai de ma 
uoix clameit a nostre signour et il m escouterait et 
oyrait des sa saincte montaigne i ai dormit et sommillieit 
et me suis releueiz quar nostre sires m ait 
ressut ie ne doubterais mie nul millier d ome ne de 
pueple qui est entour et qui m ait assaillit 
lieue toi sire et me sauue qui es mou dieu 
quar tu ais ferut et humilieit touz ceulz qui senz 
cause m estient contraires et anemins et les denz des 
pechour tu ais brisieit et confroissieit de nostre signour est 
et uient nostre salut et sus ton pueple est ta benisson 

quant ie ai appelleit et prieit ou requis nostre 
signour il m ait oyt et escouteit cilz qui est li dieux 
de ma iustice et en ma tribulation il s est alargis a 
mi aies merci de mi et escoute mon orison fil et 
enfans des homes iusques a quant sereiz uouz greuains 
et durs de cuer pour quoi aimeiz uous uaniteiz et quereiz 
mensonge et saichiez que nostre sires ait fait 
meruilloulz sou sainct et grandement mirifieit 
nostre sires m escouterait quant ie auerai a li clameit 
courrecieiz uous mais wardeiz uouz de pechieir et de teil 
courrouz que point ne uous faice pechieir et qui soit 
senz pechieit qui dutes et parleiz en uos cuers secretement 
et en uos lis estes tristes et contris sacrifieiz 
sacrefice de iustice et uous fieiz et espereiz en nostre 
seignour plusour sont qui dient qui nous ait moustreit 
les biens sire sur nous est signiee li lumieire de ton uis 
et de ta cleire faice tu ais donneit liesce a mou cuer 
dou fruit dou froment de uin et d oile il sont 
multiplieis en richesses en paix en ceu meismes ie 
m endormirai et me repozerai quar tu sire singuleirement 
en ton esperance tu m ais mis et appoeit 

sire weilles a tes oreilles mes perolles aperceuoir 
et ressoiure et enten ma clamour enten a la 
uoix de mon orison tu qui es mon roy et mou dieu 
quar sire ie prierai a ti et au matin tu oyrais et 
escouterais ma uoix au matin ie uenrai deuant ti et 
te uerrai quar tu es dieux qui nulle iniquiteit ne welz 
ne iai deleiz ti ne habiterait home mauuais ne li 
peruers et non iustes ne porront dureir deuant tes 
yeulz tu heis et ais heit touz ceulz qui euurent et font 
iniquiteit et mauuistieit et perderais et destrurais 
touz ceulz qui dient mensonge l ome homicide et qui 
espant sanc humain ou qui lou couuoite et qui quiert 
uengence et qui est plains de pechieiz nostre sire 
auerait en despit et ie en la multitude et en la grandour 
de ta misericorde entrerai en ta maison et aorrai 
en tou aa temple en ta saincte paour sire moinne 
moi et me condui en ta iustice pour mes anemins 
et adresse ma uoie deuant ta faice quar il n ait point 
de ueriteit en lour bouche et lour cuer est plain de 
fauceteit et tout uain lour gorge et lour bouche 
est comme un sepulcre tout ouert et de lour laingue 
ne font qu autrui greueir et deceuoir dieux tu les weilles 
iugieir fai que il faillent et chiecent de lour pencee 
et entention et selonc la grant multitude de lour mauuistieit 
boute les arrier de ti quar sire il t ont despitieit 
et tuit cilz qui se fient et espeirent en ti aient 
liesce et ioie il s esioiront a touiour et tu habiterais 
en eulz et en ti se glorifieront et aueront gloire tuit 
cilz qui ton nom ainment quar tu benirais lou iuste 
sire ensi com d un escu de ta bone uolenteit tu nous 
ais coroneit 

sire en tou courrouz ne me weilles argueir ne 
en ton ire corrigier sire aies merci de mi quar ie 
suis trop enfermes et malaides sire 
wairi moi quar tuit mi os sont troubleis 
et mon arme est trop troblee et tu sire iusques a quant 
sire retourne toi uer mi et deliure mon ame sauue moi 
pour ta misericorde quar nulz n est qui a la mort ait memoire 
ne souenance de ti et en enfer qui se confesserait a ti i ai 
laboreit en mon plour et gemissement ie lauerai per 
chesques nuit mon lit et de mes larmes ma couche 
arouserai mon oil est troubleiz de courrous ie suis 
enuieillis et endureis entre mes anemins alleiz arrieir 
de mi tuit cilz qui ouureiz et faites iniquiteit quar 
nostre sires ait oyt et escouteit la uoix de mon plour 
nostre sires ait oyt et escouteit ma prieire 
nostre sires ait ressut mon orison or soient hontoulz 
et confus grandement tuit mi anemins il soient 
et hontiuieilz grandement et bien hastiuement 

sire qui es mou dieu ie me suis dou tout fieit 
et attendut a ti sauue moi et me deliure de touz ceulz 
qui me persecutent et me font greuance que aucune 
foiz per auenture li lyons d enfer ne rauisse mon anrme 
pour li tueir puesque nulz ne la deffent ne secourt 
et ne lai welt sauueir sire qui es mou dieu se i ai 
ceci fait et deserui et se il ait nulle iniquiteit ne 
mauuistieit en mes mains se i ai rendut mal a ceulx 
qui maul m ont fait ie weil bien pour mon pechieit 
que ie soie abatus et cheuz et perdus dou tout per mes 
anemins et persecutoisse mon anemin l arme de mi 
et la preingne et foulloisse desous lui a terre ma uie 
et toute ma gloire ramenoisse et faice retourneir en 
pourre et en pourieire lieue toi sire et te dresse en 
ton ire et en ton courrous et te eslieue et essauce en 
fins de mes anemins et te lieue sire on commandement 
que tu ais mandeit et sinagogue et assembleie 
des pueples t enuirronnerait en uenrait entour ti 
et pour ycelle retourne toi lassus en hault nostre sires 
iuge les pueples sire iuge moi selonc ma iustice et 
selonc l innocence de mi qui est sus mi li mauuistieit 
des pechour serait destruite et adresserais et conduirais 
lou iuste tu dieux qui enserches et cognois les cuers 
et les rains ma droite ayde et defence est de nostre signour 
qui salue les droituriers de cuer dieux 
qui est iuste iuge fort et patient se courresserait il 
dont per chesques iour se uous n estes conuertis a 
li il ait iai brandit sou glaiue et son espee et ait son 
arch tendut et tout apparillieit et en celui arch il 
ait apparillieit et mis uaisselz de mort et ait fait ses 
saiettes toutes ardant uez ci il enfante iniustice et 
fauceteit il concoit dolour et porte iniquiteit il 
ait lou lac ouert et fuy et est cheuz et tresbuchieiz en 
celle meisme fosse qu il auoit fuy et faite et li 
maulz dolour et mauuistieit qu il auoit trouueit et pourpanceit 
li retournerait sus sou chief et sus lou plus 
hault de sa teste descenderait sa mauuistieit et son 
iniquiteit ie confesserai nostre signour selonc sa 
iustice et chanterai au nom de nostre signour tres 
haultement 

o sire dieux qui es nostre signour comme est 
or grant et meruilloux ton nom per toute terre 
quar ta gloire et ta magnificence est lassus esleuee per 
dessus les cielz de la bouche des enfans et de ceux 
qui encor allaitent tu as perfait ta loenge pour greueir 
tes anemins pour ceu que tu destruoisse ton anemin 
et celui qui quiert estre uengieiz quar ie uairai tes 
cielz les euures de tes doiz la lune et les estoilles que 
tu ais faites et fondeies qu est ceu de l ome et dont 
te souuient il de li ou dou fil de l ome que ansi lou 
dignes uisiteir tu l as fait un poc mainre et plus 
petis des aingres de gloire et de honour tu l as coroneit 
tu l as mis et esleueit sus les euures de tes mains 
tu ais mis desous ses pieiz et en sa subiection toutes 
choses berbis buef et ueches toutes et encor d abundant 
toutes les bestes dou champ les oyselz dou ciel 
et les poissons de la meir qui uont et passent per 
les sentieir de meir o sire dieux qui es nostre sires 
comme est or grant et meruilloulz ton nom per toute 
terre 

sire ie me confesserai a ti de tout mou cuer 
et raconterai toutes tes merueilles ie serais lieiz et 
en ti m esioirai et chanterai a ton nom tres haultement 
tu dieux qui es tres haulz en retournant et metans 
derrier mon anemin il seront abatus et periront 
deuant ta faice quar tu ais fait mon iugement et ma 
cause et ai sis sus ton throne tu qui fais a touz 
iustice tu ais corregieit et repris les gens de lour deffauls 
et li mauuais est perilz et lour nom et renomee tu 
ais destruict a toutiour mais les glaiues de tes 
anemins ont faillit a la fin et lor forteresse et citeit tu 
ais destruit lour memoire est perie auec lou uent et 
comme son et nostre sire durrait a tous iour mais 
il ait apparillieit en iugement et pour iugier sou throne 
et il iugerait lou siecle en equiteit et les pueples en 
iustice et nostre sires est li refuge dou poure home 
pour lui aidieir quant temps et lieu serait en sa tribulation 
et meschief or aient fience et esperance en ti 
tuit cilz qui cognoissent et ont cognut sou nom 
quar sire tu n ais point aux besoing faillit ne laissieit 
ceul qui te quierent et requierent deuotement chanteiz 
a nostre signour qui habitet en syon et annuncieiz 
a toute gens son estude et ses euures quar quant 
il ait requis lou sanc d iceulz pour eulz iugieir a mort 
et condampneir il n ait mie oblieit la clamour des 
poures sire aies merci de mi et uoi comment ie suis 
humilieiz abatus et folleis de mes anemins qui me 
relieue et essaulce des portes de mort pour ceu que 
ie annunce toutes ses loenges auz portes des filles de 
syon ie me esioirai en ton sauour quar li gens 
sont affichiees en la mort qu elles ont fait 
en cest las qu elles ont tendut est meismes pris et 
enlacieiz lour pieit nostre sires serait cognus en faisant ses 
iugement et li pechour est prins en propres euures 
de ses mains et en ses fais or soient li pechour mis 
et conuertis en enfer et toutes gens qui oblient dieu 
ou qui ont dieux oblieit quar li poures au darrien 
quant lonc qu il targe a la fin ne serait mies oblieit et 
li pacience des poures ne puet estre a la fin perie ne 
perdue or sus sire lieue toi et ne soit mies conforteiz 
li homs orguillouz et soient li gens iugiez deuant ti 
fai qu il aient un gouernour sus eulz et saichent 
li gens qu il sont homes 

sire pour quoi es tu aloingnieit de nous et nos 
despites au besoing quant nous sommes en angoisse et 
en tribulation quant li mauuais s orguillit li poures 
art touz de meschief et d angoisse et il sont prins en 
mauuistieiz qu il pensent quar li pechour en ses 
desirs et en ses pechieiz est prisieiz et loeiz et li mauuais 
est benis et honoreiz li pechour ait nostre 
signour esmeus a courrous contre lui et en la grandour de son courous 
point ne requiert dieu il n ait 
point dieu deuant sou cuer ordes et uil sont toutes 
ses uoies en touz temps tui iugemens sont osteiz et 
mis arrieir de lui et welt despitieir et auoir signorie 
sus tous ses anemins quar il ait dit en sou cuer 
nulz ne me porrait crolleir ne mouoir iamais mais serai 
touz iour ainsi senz nul mal souffrir ne sentir de cui 
li bouche est plenne de maldisson et de perolles 
ameires fauces et mauuaises et desouz sa laingue n ait 
que labour mauuistieit et trayson il sieit ius et ne 
fait que espieir per grant malice en reponelles comment 
il puit l innocent mettre a mort si oeil ne font 
que rewardeir sus lou poure et ne lou cesse d espieir 
secretement ensi com li lyons espie les bestes en sa 
cauerne et en sa fosse il espie pour rauir et deuoreir 
lou poure il lou rauit et deuore quant il l ait trait en 
ses las en son las il ait lou poure humilieit et folleit 
et li court sus quant il ait lou hault parleir sus 
lou poure et la signorie quar il ait penceit en sou cuer 
et dit dieux l ait oblieÃÅt il ait sa faice destourneit 
de li iamais ne lou uorrait plus ueoir or sus sire 
qui es mou dieu dresse toi et lieue ta main et ne 
welles mies oblieir les poures pour quoi despitet 
li mauuais dieu nostre signour quar il ait dit en sou 
cuer que dieux n ou requiert mies tu uois que tu 
consideires labour et dolour pour eulx mettre et 
deliureir en tes mains li poures est a ti soulement laissieit 
et a l orphenim tu serais aide et adiutour brise 
et confroisse lou bras dou pechour et dou tres mauuais 
tu queirais lou pechieit d ycelui et tu ne lou trouuerais 
mies nostre sires regnerait a toutiour mais 
et on siecle dou siecle et uous li gens de sa terre 
perireiz et ireiz a niant lou desir des poures nostre 
sires ait escouteit et la preparation de lour cuer ait 
oyt ton oreille fai iugement et iustice au poure 
home et a celui a cui on fait tort a fin que iamais 
plus li homs orguilloulz ne se magnifioisse et ne preingne 
hardiesce de lui magnifieir et esleueir sus terre 

ie me fie dou tout en nostre signour et comment 
dittes uous a mon arme fui t en en la montaigne 
com passerez et com moixon quar uez ci les pechours 
qui ont tendut lour arc et ont apparillieit lour 
saiettes en lour forrel pour traire et trespercieir secretement 
les prodomes iustes et droituriers de cuer 
quar tout ceu qu il auoit perfait il ont destruit et li 
iuste qu ait il fait nostre sires est en son sainct 
temple nostre sires ait son sieige lassus on ciel si 
oeil rewardent et uoient lou poure home et les papieires 
de ses yeulz examinent et corrigent les fil des 
homes nostre sire examine et prueue lou iuste et 
lou mauuais et li hons qui ainme iniquiteit heit 
son arme il plouerait sus les pechour las et rois pour 
eulz enlacieir feu souffre et uent de tempeste serait 
lour part et pourtion ne plus n en pourteront quar 
nostre sires est iustes et ait aimeit toutes iustices 
et sa faice et son uis ait ueut iustice et equiteit 

sire sauue moi quar li sainct et toute saincteit 
est faillie quar les ueriteiz des filz des homes sont 
amainriees uainnes et faulces perolles ait dit uns 
chescuns a sou prosme et a sou prochien leffres deceuant 
et mentant en lour cuer et en lour cuer ont 
parleir nostre sires weille perdre et destruire toutes 
faulces laingues et leffres deceuant et doubles et laingue 
hautainne et plenne de uentence qui ont dit nous 
magnifierons nostre laingue nos leffres uienent de nous 
et sont a nous qui est cilz qui est nostre sires 
pour la miseire des diseteulz et lou plour des poures ie me 
dresserai maintenant ce dit nostre sires ie les meterai 
en mon salut et lealment et en bonne foy ie m auerais 
a li et ferais pour li li parlers de nostre signour 
sont parlers chaistes et purs argent bien affineit et 
approueit on feu purgieit de terre et bien proueit et 
purgeit yy foiz sire tu nous deffenderais et warderais 
a toutiour mais de ceste generation li mauuais ne 
font qu alleir entour en tourniant et selonc ta 
haultesse tu ais multiplieit les enfans des homes 

sire iusques a quant m oblierais tu a la fin et 
dou tout iusques a quant destournerais tu ta faice de 
mi quant lonc temps meterai ie consoil diuers et 
maint en mon arme et toute iour dolour et meschief 
en mon cuer iusques a quant auerait mes anemin 
sur mi poissance et serait essaucieit sire rewarde moi 
en pitieit et me weilles oyr tu qui es mou dieu 
enlumine mes yeulz sique iamais ne m endorme en la mort 
pour ceu que aucune foiz mon anemins ne puisse dire 
ie l ai uenquu mi anemins qui me tribolent s esioiront 
quant il me uerront meuz et troubleiz et ie me suis 
fieit en ta misericorde mou cuer c est esioys en tou 
salut ie chanterai a nostre signour qui tant de biens 
m ait fait et chanterai au nom de nostre signour lou 
tres hault 

li folz ait dit en sou cuer il n est point de 
dieu il sont tuit corrumpuz et fais abhominables en 
lour estudes c est a dire qu il n ont cesseir de estudieir 
a mauuistieit et a mal faire il n est qui faice bien 
nez zz tout soul nostre sires ait rewardeit dou ciel 
saual sur tous les filz ou les enfanz des homes pour 
ueoir s il est nulz qui entende et cognoisse et requieret 
dieu et tuit ont declineit et dieu lassieit tuit ensemble 
sont fait mauuais il n est qui faice bien nes 
iusques a un tout soul lour gorge est comme un 
sepulcre ouert de lour laingue ne font que deceuoir 
autrui et uelin de serpent tres perilloulz est quaichieit 
desouz lour leffres des quelz li bouche est plainne de 
maldisson et de peruers parlers et tres ameir et sont 
lour pieiz ades apparillieit pour courre sus autrui et 
sanc espandre destruction et meschance est en lour 
uoie et nulle uoie de paix n ont cognut ne uolut tenir 
ne li paour de dieu n est point deuant lour yeulz 
n aueront mies cognissance tuit cilz qui font iniquiteit 
et qui destruent et deuorent mou pueple ainsi com un 
poc de pain il n ont point cognut nostre signour ne 
appelleit en lour aide il ont trembleit la ou point 
n auoit de paour quar nostre sires est en la generation 
qui est iuste et bonne tu ais confundut et despitieit 
lou consoil dou poure disetouz quar nostre sires 
est sa soule fience et esperance qui donrait de syon 
salut a israel quant nostre sires auerait osteit la captiuiteit 
et seruitute de sou pueple iacob s esioirait 
et israel auerait liesce 

o tu sire qui serait cil qui demourait et 
habiterait en ton tabernaicle ou qui se reposerait en ta 
saincte montaingne qui uit sen taiche et uat auant 
bonnement senz pechieir et qui euure et fait iustice 
qui en son cuer ne dit et ne pence que ueriteit et 
per sa laingue n ait fait a nul greuance ne fauceteit 
ne a son prosme n ait fait ne pourchacieit nul maul 
ne n ait dist ne sostenut ne crut reproche ne uilenie 
contre son prome qui ait poc prisieit et despitieit 
lou mauuais et ait glorifieit prisieit et honoreit ceulz 
qui doubtent nostre signour qui iuret et promet a 
son prochien et point ne lou dessoit qui n ait mie 
sa pecune ne sa menoie presteit a usure et contre lou 
iuste et innocent n ait pris nulz dons qui fait ces 
choses iamais ne serait meuz ne perilz 

sire warde moi quar ie me suis en ti fieit 
i ai dit a nostre signour tu es mou dieu qui de mes 
biens n ais mestieir a ses sains qui en sa terre sunt 
il ait magnifieit ma uolenteit en eulz lour enfermeteiz 
sont multipliees et pues apres se sont auancieiz 
et haisteiz ie n essemblerai mie lour petis conuens et 
lour assemblee et congregation pleinne de sanc et de 
mauuistieit ne ia n auerai memoire ne souenance de lour 
nom en ma bouche ne en mes leffres nostre 
sires est li pars de mon heritaige et de mon calice 
tu es cilz qui mon heritaige me renderais et restituerais 
mes cordes me sont cheutes en lieux tres belz et 
certes mon heritaige et ma person est moult belle ie 
benyrais nostre signour qui m ait donneit entendement 
et d abondant iusques a la nuit mi reins m ont chastieit 
ie nostre signour ades deuant mi quar il est 
a ma dextre que ie ne soie troubleiz ne meus et 
pour ceu mon cuer ait ehu liesce et ma laingue c est 
esioie et d abondant ma char se reposerait en esperance 
quar tu ne laisseras mie mon arme en enfer 
ne soufferras mies a ton sainct ueoir ne sentir corruption 
tu m ais apris a cognoistre et m as monstreit les 
uoies de uie tu me remplirais de liesce auec ta faice 
et deuant ti delectations et delices sont a ta dextre 
iusques a la fin 

sire oy et escoute ma iustice et enten a 
ma prieire essois a tes oreilles mon orison non mie de 
leffres fauces et deceuant de deuant ta faice et de 
ton uis uieingne mon iugement tui oeil weillent ueoir 
et rewardeir equiteit tu as mon cuer proueit et 
assaieit et per nuit uisiteit tu m as on feu et per feu 
examineit et proueit et n as en mi trouueit ne mauistieit 
ne iniquiteit pour ceu que ma bouche ne perloisse 
des fais et des euures que li homes font pour 
les perolles de tes leffres i ai wardeit dures uoies 
perfais mes pas et mes allees en tes sentiers 
a ceu que mes tresses et mes alleies ne soient meutes ne 
ostees i ai clameit quar tu sire m as oyt et escouteit 
encline ton oreille a mi et escoute mes perolles fai 
tes misericordes grandes et meruillouses qui salue ceux 
qui se fient et espeirent en ti warde moi de ceulz 
qui resistent a ta dextre et a ta poissance si com li 
papieire et li prunelle de l oil est de ti wardeie desoulz 
l ombre de tes aules warde moi et me deffen 
et wairanti encontre les mauuais qui m ont tant donneit 
a souffrir mi anemins ont mon arme enuironneie 
et lour graixe ont conclut et lour bouche ait perleit 
orgueil et presumption en mi despitant et getant 
fuer de lour compeingnie il m ont enuironneit et ont 
determineit et conclut lour oeil en terre declineir 
il m ont receut tout ainsi com li lyon apparillieit a sa 
proie et ensi com li iones lioncel qui habite en lieu 
reponu or sus sire ua li au deuant cour li sus et 
lou mat ti deliure l arme de mi dou mauuais 
et ton glaiue des anemins de ta main sire de ceulx 
qui sont poc en terre deuise les en lour uie de tes 
secreiz et mysteires reponus lour uentre est tout 
remplis il sont saoleiz de lour filz et ont laissieit lour 
reillieulz a lour petis enfans et ie en ta iustice 
appairai deuant ta faice ie serais saoleiz quant ta gloire 
serait apparue 

ie t amerai sire qui es toute ma force nostre 
sires est ma forteresse et seurteit mon refuge et mou 
deliureur mou dieu est mon adiutour et mon aide 
en li auerai ie mon esperance et ma fiance il est mon 
protectour et li force de mon salut et cilz qui au 
besoing me suscete et ressoit en loant dieu i appellerai 
nostre signour et ie serais wardeit et warantis de tous 
mes anemins li dolours et li perilz de mort m ont 
enuironneit et assaillit et li ruisselz d iniquiteiz m ont 
trop troubleit les dolours d enfer m ont enuironneit 
et entrepris et li las de mort m ont sorpris en ma 
tribulation i ai appelleit nostre signour et ai clameit a 
mou dieu et il ait des sou aa temple ma uoix oyt 
et escouteit et ma clamour dont i ai deuant li brait et 
crieit est entreie en ses oreilles li terre est toute 
meute et ait trembleit li fondemens des montaingnes 
sont meuz et troubleiz quar nostre sires est 
courrecieiz a eulz de son ire et de son courrouz est 
issue grant fumee et feu de sa faice est issus touz enflammeiz 
li cherbons sont d ycelui empris il ait enclineit 
les cielz et est descendus et tenebres et obscurteit 
desouz ses pieiz et ait monteit per dessus les cherubins 
et ait uoleit et ait uoleit sus les pennes et les 
aules des uenz il ait mis tenebres pour lui reponre 
et quaichieir tout entour de son tabernaicle yauue 
obscure et tenebrouse en nues de l air pour sa 
clarteit et grant resplendissour les nues per deuant li 
sont passeies grelle et cherbons de feu et nostre 
sires ait toneit dou ciel et li tres haulz ait donneit 
sa uoix grelle et cherbons de feu et il ait enuoieit ses 
saiettes et les ait dissipeit il ait multiplieit foudre et 
tempeste et les ait touz troubleiz et ont apparut 
les fontennes des yawes et li fondement dou cercle 
de la terre ont esteit descouuert de ton chastiement 
et correction sire et dou soufflet de ton esperit et 
de l esperit de ton ire il ait enuoieit de lassus dou 
tres hault lieu saual et m ait pris et m ait mis et trait 
fuer de maintes et plusours yawes il m ait deliureit 
de mes tres fors et tres poissans anemins et de ceulz 
qui m ont heyt quar il estient trop fors contre mi 
il m ont sorpris et s en sont auancieit on iour de 
mon affliction et nostre sires m ait esteit aide et 
defense il m ait trait fuer et mis en franchise et en 
large liberteit il m ait sauueit quar il m ait uolut auoir 
et nostre sires m ait rendut selonc ma iustice et 
selonc la purteit de mes mains il m ait paieit et guerredonneit 
quar i ai wardeit les uoies nostre signour 
ne n ai fait nulle mauuistieit contre li 
quar tuit sui iugemens sont ades deuant mi et ses iustices 
ie n ai mies mis arrieir et ie serai sens taiche purs 
et innocent auec li et me warderai de mon iniquiteit 
et nostre sires me renderait selonc ma iustice et selonc 
la purteit de mes mains deuant ses yeulz auec 
l ome sainct tu serais sains et auec l ome innocent tu 
serais innocent et auec l ome boins et eslut tu serais 
boins et eslus et auec lou mauuais et peruers tu 
serais mauuais et peruers quar tu sauuerais lou 
poure et humble pueple et les yeulz des orguilloulz 
abaisseras et humilierais quar sire tu enlumines ma 
lumieire tu qui es mou dieux enlumine mes tenebres 
quar per ti et en ta uertu ie serai deliureiz de 
temptation et en la uertu de mon dieu ie trespasserai et 
persera outre lou mur o tu mon dieu ta uoie n ait 
taiche ne corruption li parlers de nostre signour sont 
examineit et approueit de feu il est protectour et 
et deffense de touz ceulz qui se fient et ont esperance 
en li et qui est dieux maiques nostre signour 
ou qui est dieu maiques nostre dieu dieux est cilz qui 
m ait cinct et reuesti de uigour et de force et ait ma 
uie mis senz pechieit qui ait mes pieiz perfaiz et 
faiz com pieiz de cerf et m ait assis et constitueit en 
lieux tres haulz qui ait mes mains esprise et ensignieit 
a batillieir et a combatre et ais mis mes bras 
et faiz comme un fort arc d arein tu m as donneit 
la force et la protection de ton salut et ta dextre 
m ait ressut et conforteit et ta discipline a la fin m ait 
corrigieit et ta discipline m ensignerait tu ais 
estendut et alargit mes pas desouz mi et mes plantes 
ne sont point bleciees ne lassees ie persecuterai mes 
anemins et les penrai et point ne retournerai se les 
auerai dechacieit et mis a niant ie les confroisserai 
et ne porront esteir ne dureir deuant mi il cherront 
desouz mes pieiz et tu m ais reuesti et cinct de 
force et de uertu ou de uigour pour batillieir et combatre 
et ais mis desous mes pieiz ceulz qui m ont 
assaillit et corrut sus et m ais donneit lou dolz de 
mes anemins et ais dechecieit ceulz qui m ont heyt 
il ont clameit et requis secours et ayde et nulz ne 
les ait aidieit et a nostre signour et point ne les ait 
escouteit et ie les destruirai et meterais a niant si 
com la poucieire au uent et com la boe et lou lymon 
des plaices et des uies ie les destrurai tu me deliuerrais 
des contradictions et des murmures dou pueple 
et me meterais chief et signour des gens li pueple 
que ie ne cognissoie m ait serui et en soul escouteir 
de l oreille il ait obeit a mi li fil estrainge m ont 
faillit et menti li fil estrainge sont endurci et empirieit 
et ont clochieit et desuoieit de lour sentiers nostre 
sire uit et benoiz soit mou dieu et soit essaucieit li 
dieux de mon salut dieux qui me donnes uengences 
et mes les pueples desouz mi qui es mon sauuour et 
mon aide de mes anemins forseneiz et correcouz et de ceulz 
qui me courrent sus et m assaillent tu me releuerais 
et dou mauuais home tu me deliuerrais pour 
ceu sire te confesserais ie et loerais en toutes nation 
et deuant toute menieire de gent et dirai chanson a 
ton nom qui magnifiet les salus de sou roi et qui 
fai sa misericorde a son eslut dauid et a sa 
ligniee iusques a touz iour mais 

li cielz racontent la gloire de dieu et li 
firmament annunce et preche les euures de ses mains 
li iour au iour dit et reueile son parleir et li nuit 
a la nuit demonstre sa science nulles perolles ne sont 
ne sermons des quelz li sons et li uoix ne soit oyz et 
sceuz per toute terre est yssus lour son et iusques 
a la fin dou monde les perolles d yceulz il ait mis 
sou tabernaicle et sa mansion on soloil et est comme 
uns espouseiz qui uient bien pareiz fuer de sa chambre 
il c esiois comme uns geant pour courre per la uoie 
dou plus hault ciel ait esteit sa uenue et sou retour 
est iusques a sa souerainne haultesse ne nul ne se 
puet de sa chalour quaichieir ne wardier li loy 
de nostre signour est sens nulle corruption de 
pechieit et conuertit les arme a bien et li tesmoingnage 
de nostre signour loial et boin preste sapience aux 
tres humbles et petis les iustices nostre signour sont 
droiturieires et font ioieux les cuers et lieiz 
li commandement de nostre signour est luisant et cleir 
qui les yeulz enlumine et aclercit li saincte paour de 
nostre signour dure ades et a touiour li iugement de 
nostre signour sont uraiz et d eulz meismes iustifieiz 
que font plus a desirrieir et a ameir que nul or ne 
pierre preciouse et sont molt plus doulz que nul miel 
et certes tou sergent les acomplirait et warderait 
quar en eulz wardeir et acomplir gist grant profit 
loyeir et grant retribution qui est cilz qui entende et 
cognoisse les deffaulz et les pechieiz de mes pechieiz 
reponus et secreiz nettie moi et des estrainges 
apairgne ton sergent se il n ont sur mi signorie ie serais 
purs et nez et senz taiche et serais purgieiz et 
nettieiz d un tres grant et grief pechieit et li parlers 
de ma bouche seront ensi com pour plaire a ti et li 
penceie de mon cuer serait ades deuant ti sire tu es 
mon adiutour et aide et mon rachetour 

nostre sire te weillet oyr et escouteir on iour 
de ta tribulation li noms dou dieu iacob te weille 
estre protectour et en ayde et si te weille enuoieir 
ayde dou aa et des syon te weille aidieir et defendre 
et li weille souenir de tout ton sacrifice et ton 
offrande et sacrifice soit fait en graixe et d abundance 
et te weille ottroieir selonc ton cuer et tout ton 
consoil weille confermeir nous nous esioirons en ton 
salut et on nom de nostre signour nous serons magnifieiz 
nostre sire te weille acomplir et ottroieir toutes 
tes demandes et prieires maintenant cognois ie que 
nostre sires ait sauueit son crist et son eslut 
il l escouterait des sou saint ciel en poissances de sa 
dextre est salut ceux icis en chers ceux icis en 
cheuaulz se fient mais nous on nom de nostre dieu 
nous hucherons et appellerons il se sont obligieiz et 
ont cheuz et nous nous sommes releueiz et redressieiz 
sire sauue lou roy et nous weilles escouteir et oyr 
au iour que nous recourrons a ti et que nous t appellerons 
en ayde 

sire en ta uertu et forse li rois aiuerait 
ioie et liesce et sus ton salut forment s esioirait tu 
li ais donneit et acomplit tout ceu que sou cuer ait 
desirrieit et demandeit et ne l as mie fraudeit ne faillit 
de la uolenteit de ses leffres quar tu l as auancieit 
en tes benissons pleinnes de douceur et li ais mis 
en son chief une coronne de preciouse pierre il ait 
demandeit a ti uie et tu ais ses iours prolongeit 
et donneit longe uie et a touz iour de siecle en siecle 
grande est sa gloire en ton salut gloire et 
grant biaulteit tu as mis sus li quar tu le meterais en ta 
benisson a touz iours de siecle en siecle et lou ferais 
lieiz et clairieiz en ioie auec ti deuant ta faice 
et li rois ait espereit et c est fieiz en nostre signour 
et en la misericorde dou tres hault il ne serait iai troubleiz 
ne meuz ta main soit trouueie sus touz tes anemins 
et ta dextre trouuoisse tous ceulz qui t ont heyt 
tu les meterais comme un four de feu ardant on 
temps de ton rewart nostre sire en son ire les troublerait 
et li feux les deuorrait et moinrait a niant 
lour fruis tu perderais de la terre et lour semence 
des filz des homes quar il ont maulz sus ti et en 
ti mis et declineit et ont telz consoil penceit contre 
ti qu il n ont peut acomplir et tu les meterais comme 
li dolz darrieir en tes reilliers et reliques tu apparillerais 
lour ueuee et lour uisaige eslieue toi et 
soiz essaucieiz en ta uertu nous chanterons et loerons 
tes uertus 
