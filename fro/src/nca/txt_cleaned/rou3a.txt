richard ama clers e clergie 
chiualiers e cheualerie 
par nuit errout cumme par iur 
unkes de rien nen out pour 
maint fantosme uit e troua 
unques de rien ne s esfreia 
pur nule rien que il ueist 
ne nuit ne iur pour ne l prist 
pur ceo k il errout par nuit tant 
alout la gent de lui disant 
ke autresi cler par nuit ueeit 
cum uns autres par iur faiseit 
custume aueit quant il errout 
a chascun mustier k il truuout 
se il poeit dedenz entrout 
s il ne poeit defors urout 
une nuit uint a un mustier 
orer uoleit e deu preier 
luinz de sa gent alout pensant 
ariere alouent e auant 
sun cheual aregna defors 
dedenz troua en biere un cors 
iuste la biere auant passa 
deuant l autel s agenuila 
sur un leitrun ses uanz ieta 
mais al partir les oblia 
baisa la terre si ura 
unkes de rien ne s esfreia 
n i aueit gueires demuré 
ne guaires n i aueit esté 
quant el mustier oi ariere 
moueir le cors cruistre la biere 
turna sei pur le cors ueeir 
 gis tei  dist il  ne te moueir 
se tu es bone u male chose 
gis tei en peis si te repose  
dunc a li quens sa urisun dite 
ne sai se fu grande u petite 
puis dist quant il seigna sun uis 
al returner d iluec dist tant 
 deus en tes mains m alme cumant  
s espee prist si s en turna 
e li deables s esdreca 
encuntre l us fu en estant 
braz estenduz estut deuant 
cumme s il uousist richard prendre 
e l eissue de l us defendre 
e ricard a le brand sachié 
le bu li a parmi trenchié 
trauers la biere l abati 
ne sai se il fist noise u cri 
al cheual est richard uenuz 
del cimeteire est fors eissuz 
quant de ses guanz li remembra 
n es uout leissier si returna 
el chancel uint ses guanz reprist 
maint hoem i a ia n i uenist 
as eglises fist cumander 
e as marchiez dire e crier 
que mais n i ait cors sul guerpi 
desique len l eit enfui 
autre auenture li auint 
que la gent a merueile tint 
e ki a peine fu creue 
se ele ne fust de tanz seue 
cunter l ai oi a plusurs 
le oirent des ancesurs 
mais mainte feiz par nun chaleir 
par perece e par nun saueir 
remaint maint bel fait a escrire 
ki bon sereit et bel a dire 
en l abeie seint oain 
out a cel tens un secrestein 
tenuz esteit pur leal muine 
e mult aueit bon testimuine 
mais de tant cum li hoem plus uaut 
de tant deable plus l asaut 
tant le uait il plus aguaitant 
e de plusurs guises temptant 
le secrestain que ie uus di 
par aquintement d enemi 
alout un iur par le mustier 
pernant garde de sun mestier 
une dame uit si l ama 
a merueiles la coueita 
mort est se il sun bon n en fait 
ne remaindra pur rien qu il ait 
tant li dist e tant li pramist 
ke la dame terme li mist 
que la nuit a l ostel alast 
e par la planche trespassast 
que desus roobec esteit 
une eue ki desuz cureit 
n i poeit par aillurs passer 
ne altrement a li parler 
la nuit quant bien fu aseri 
que moine furent endormi 
li secrestain fu en fricon 
nen ot ne ne quist cumpainun 
a la planche uint sus munta 
ne sai dire se il abuissa 
ou escrilla u meschauca 
mais il chai si se neia 
un deable l alme seisi 
si tost cum del cors issi 
en enfer l en uoleit rauir 
mais uns angles li uolt tolir 
chascun uolt traire l alme a sei 
e chascun dit reisun pur quei 
deables dist  tu me faiz tort 
ke me touz l alme que i en port 
donc ne sez tu ke l alme est meie 
desqu ele est prise en male ueie 
en male ueie esteit entree 
e en male oure l ai truuee 
en ueie de mal s esteit mise 
e en ueie de mal l ai prise 
iloc u ie te truuerai 
iluec dist deus te iugerai 
le muine ai truué en mal eure 
la ueie u il iert le descoure 
n i estuet aueir autre prueue 
desque lun a mesfait le trueue 
la ueie ou il iert de pechie 
quant il chai l ad ia iugié  
li angles deu li respundi 
 tais tei  dist il  ne iert mie issi 
li muines fu de bone uie 
tant cum il fu en l abeie 
bien e lealment ad uesquu 
n auum nul mal de lui ueu 
ceo testimonie l escripture 
e raison est bien e dreiture 
ke tut bien iert guereduné 
e chascun mal sera pené 
cil deit aueir le gueredun 
des biens qu a fait que nus sauum 
ke sera le bien deuenuz 
que il ad fait s il est perduz 
ne n ad fait le pechie 
dunc tu l as ia pris e iugié 
de l abeie esteit eissuz 
e a la planche esteit uenuz 
se peust il retraire 
s il ne chaist del pechie faire 
de la malice qu il ne fist 
bien pot ceo estre ne l feist 
pur sulement sun fol pense 
e pur un poi de uolunte 
le ueus iugier e ueus dampner 
tu as grant tort lais l alme ester 
e pur l estrif que il remaine 
ke l un de l autre ne s en pleine 
alum ca al conte richart 
si nus metum en sun esgart 
il nus iugera leaument 
qu il ne fait nul faus iugement 
a ceo qu il dira nus tenum 
senz contredit e senz tenceon  
dist li diables  ie l otrei 
si seit l alme entre mei e tei  
sempres sunt a richard uenu 
en une chambre u sun lit fu 
dormi aueit mais dunc ueillout 
de plusurs choses purpensout 
la parole li unt cuntee 
si cum ele iert entr eus alee 
del moine ki par tel folie 
esteit eissuz de sa abeie 
en la ueie esteit de pechie 
mais n i aueit tuchié 
de la planche esteit trebuchié 
e en l eue desuz neié 
iugement face e die ueir 
qui deit l alme del moine aueir 
e richard lur ad dit briefment 
 alez  dist il  deliurement 
metez al moine l alme el cors 
e de l ewe le metez fors 
ne seit deceu ne supris 
desur la planche reseit mis 
iluec tut dreit dunt il chai 
quant il trebucha e peri 
e si il uait plein pie auant 
u pie u pas u tant u quant 
aut li diables si la prenge 
senz cuntredit e senz chalenge 
e se li moines se retrait 
e turne ariere sa pais ait  
le iugement que richard fist 
ne cil ne cist ne cuntredist 
l alme unt ariere el cors portee 
e li moynes l ad recouree 
dunc leua sus e reuesqui 
e mis fu la dunt il chai 
desque li moines se aparcut 
e sur la planche en pais s estut 
ariere mist plus tost sun pie 
ke hoem ki a serpent marchié 
deliurement fu al retur 
cume huem ki de mort a pour 
e cil ki l tindrent l unt lessié 
unkes ne prist a eus congie 
en l abeie s en fui 
ses dras escust e se tapi 
e la murir cremeit 
e en dute iert si il uiureit 
quant richard leua al iur cler 
a saint oain ala urer 
le cuuent fist tut asembler 
e le moyne fist demander 
li moines uint ses dras muilliez 
n es aueit pas sechiez 
li quens l ad a sei apelé 
uenir le fist deuant l abe 
 frere  dist il  ke uus est uis 
cument fustes uus entrepris 
gardez uus mielz a l autre feiz 
quant a la planche passereiz 
cuntez a l abe uerite 
u uus auez anuit esté  
pur sun abe e pur le cunte 
ruui li moines e out hunte 
e nequedent tut regei 
cument ala cument peri 
cument diables l enginna 
cument li quens le deliura 
tote la uerite cunta 
e li quens tut testimunia 
issi fu la chose seue 
e la uerite cuneue 
lunges fu puis par normandie 
retraite ceste gaberie 
 sire muine suef alez 
al passer planche uus gardez  
une lande a corcers a nun 
pres de la forest de liun 
en la lande ad une ualee 
ki n est mult lunge ne mult lee 
en la forest ad une plaine 
enuiron est granz la champaine 
ia iert de aust li meis passez 
que li dux fu matin leuez 
ses forestiers ad fait uiser 
u il purreit granz cerfs truuer 
arcs e saetes fist porter 
e chiens a sanc si ala berser 
as ueneurs e as uatlez 
fist mener seuz e brachez 
e liemiers par autre ueie 
les fist aler que len n es ueie 
s espee a sun coste portout 
kar nule faiz sanz li n alout 
en corcers uint grant aleure 
or oez quel mesauenture 
en la baissiere uolt ueeir 
ne sai si il out de rien espeir 
un cheualer ad loing ueu 
bien afublé e bien uestu 
lez lui sur l erbe esteit s espee 
bien enrengee e aturnee 
lez lui fu une dameisele 
ki gente fu forment e bele 
bien est uestue e aturnee 
sa guimple sur sun chief ietee 
li cheualiers ne pot fuir 
quant il uit le conte uenir 
deus quel pechie que od s espee 
ad la meschine decolee 
li quens cria  mal faiz mal faiz 
femme deit aueir par tut paiz  
dunc ad sur lui esperuné 
le chief li ad del bu seuré 
puis arestut e esgarda 
lur dous beautez uit e mira 
unques meis ceo dist ceo li semble 
ne uit si bele gent ensemble 
al quart iur les fist enterrer 
mais il ne pout unques trouer 
qui s coneust ne ki seust 
dunt li uns d els ne l altre fust 
pur le pechie que li duc fist 
del cheualier ke il ocist 
ne fu ceo pas mis en escrit 
mais li pere le unt as filz dit 
une autre auenture mult grande 
auint al chief de cele lande 
a un des ueneurs le cunte 
gardez se fu honur u hunte 
un cerf aueient retenu 
pris l aueient e abatu 
le cerf aueient escorchié 
e fait aueient le forchie 
un des ueneurs se hasta 
aler s en uolt si s en turna 
a sun seignor aler uoleit 
par une ueie ke il saueit 
une pucele ad trouee 
dedenz le bois pres de l entree 
bien iert uestue e bien chaucie 
bien afublee e bien liee 
a li uint si l at saluee 
e ele lui si s est leuee 
e quant il la uit en estant 
descenduz est demaintenant 
demanda li ki ele esteit 
en cel bois sule ke feseit 
un homme ceo dist atendeit 
ki contre li uenir deueit 
par une des manches l ad prise 
asez li offri sun seruise 
ne sai retraire ke il li dist 
ne quel semblant ele li fist 
mais ceo dient ke il la prist 
e a terre lez lui l asist 
ele esgarda tut e suffri 
nule rien ne li deffendi 
purpensa sei ke il li fereit 
ceo ke hum a femme feire deit 
quant li out fait ceo ke li plout 
e releuer de li se uout 
e il quida de li partir 
ele l enpeinst de tel air 
ne sai u od piez u od meins 
parmi branches e parmi reims 
le fist haut cuntremunt uoler 
e el furc d un arbre encroer 
quant il uolt celie regarder 
e il quida a li parler 
ne sout k ele fu deuenue 
ne l ad oie ne ueue 
ueneurs ki le cerf portouent 
qui par cele sente passouent 
lur cumpaignun en l arbre uirent 
a grant peine le descendirent 
ricard tint gunnor lungement 
ceo dient tuit cumunement 
ainzke il espuser la uousist 
e einzque a femme la preist 
mais par preiere del clergie 
ke len out meinte feiz preié 
e par cunseil de ses baruns 
qui mainte feiz l en unt somuns 
ad ricard gunnor espusee 
anceis e puis l a bien amee 
quant gunnor primes se cucha 
la nuit enpresque il l espusa 
lez le cunte s est el lit mise 
d autre maniere e d autre guise 
que ele ne se soleit cuchier 
cume se li feist dangier 
le dos li ad auant turné 
e des espaudles l ad buté 
 cument  dist il  te cuntienz tu 
mainte feiz as od mei ieu 
unkes mais ceo ne me feis 
tu seuz uers mei turener tun uis  
gunor en riant respundi 
 sire sire n est mie issi 
ie soil en uostre lit gesir 
e soil faire uostre plaisir 
gis el mien si me gerrai 
sur quel coste ke ieo uoldrai 
dame sui si gies en mun lit 
si me gerrai a mun delit 
canariere fu le lit uostre 
mais ore est il e mien e uostre 
unkes mais n i iui 
ne sanz pour od uus ne fui 
sui aukes aseuree  
a ces paroles s est turnee 
l un a l autre turna sun uis 
si unt asez gabé e ris 
asez fu puis lunges retrait 
ceo ke gunor ot dit e fait 
gunor fu dame mult preisie 
de bones murs bien enseignee 
clers e cheualiers honura 
mult despendi e mult duna 
a cel terme murut lohiers 
ki de france iert reis forz e fiers 
n out fiz ne fille ne autre heir 
ki deie en fiu le regne aueir 
en lohier faili la ligniee 
qui longement fu bien preisiee 
par tut le mund de charlemaine 
qui tint seisuine e alemaine 
e rome e france e lumbardie 
e d espaine mult grant partie 
par defaute de bon lignage 
od le cunseil del grant barnage 
fu huge chapes receuz 
e en france pur rei tenuz 
chapes fu fiuz huun le maigne 
duc de paris e cheuetaigne 
par richard e par sa ualur 
qui eu aueit sa surur 
par sun cunseil e par sa amur 
firent franceis huun seignur 
flamenc le uoldrent cuntredire 
n orent cure k il fust lur sire 
e huun sur els cheuaucha 
a arraz uint si s asega 
la cite a entur asise 
mais n i sist guaires tost l out prise 
li quens aernolf uit qu il perdeit 
ne defendre ne se porreit 
richard a preié k il l acord 
sanz desheriter e senz mort 
richard de la pais s entremist 
faire la uolt e si la fist 
puis prist cungie si s en parti 
en normendie reuerti 
bons homes e bons cheualiers 
e bons clers ama e tint chiers 
le iglise de l arceuesquie 
de ruen sun plus riche sie 
fist abatre e faire grainur 
a la mere nostre seignur 
plus lunge la fist e plus lee 
plus haute e mielz enpauentee 
le munt seint michel estora 
muines i mist mult le honura 
al compasser mist grant entente 
grant aueir i mist e grant rente 
a ruen mist grant manantie 
a saint oain en la abeie 
e mult i repairout suuent 
pur ueer lur contenement 
de plusurs parz fist pere atraire 
le mustier de fescamp fist faire 
ki est de grant auctorite 
el nun de sainte trinite 
bien le garni e richement 
de quantqu a riche iglise apent 
de liures e de uestemenz 
de cruiz e d autres garnemenz 
clers establi ki seruireient 
e prouendes dunt il uiureient 
les euesques de normendie 
dunt il aueit la seinurie 
fist uenir al dediement 
si s cunrea mult richement 
un sarkeu fist apareilier 
lez la meisiere del mustier 
a metre enpres sa mort sun cors 
suz la gutiere de defors 
puis le fist chascun uendresdi 
tant cum il unques puis uesqui 
emplir a cumble de furment 
e departir a poure gent 
ouec cinc souz de romeisins 
a malades e a frarins 
a baieues enmaladi 
uieuz huem iert ia si afiebli 
quant uit ke murir li estuueit 
ne que par mirie ne garreit 
ne que mais ne porreit leuer 
a fescamp se ruua porter 
entretant manda ses baruns 
fiuz e filles e cumpainuns 
e le cunte raul sun frere 
que il aueit de par sa mere 
de sun fiz richard fist sun eir 
e il iert ia de bon poeir 
de ses autres fiz li preia 
preia e dist e cumanda 
que il les maintenist e gardast 
e de sa terre lur dunast 
dunt chascun se peust garir 
e a eus se feist seruir 
otreié fu quantque il quist 
richard de rien ne l cuntredist 
as eueskes e as abez 
e a plusurs clers ordenez 
se fist cunfes si cum il dut 
culpe bati deu recunut 
le cors nostre seinur receut 
el lit se restreinst ou il iut 
granz fu li mals murir li estut 
granz fu li deuls quant il murut 
dunc oissez e plurs e criz 
de hummes de filles e de fiz 
el sarkeu unt le cors porté 
qu il ot grant pose ainz apresté 
mult oissiez a l enterrer 
humes e femmes dementer 
bon seignur deit lum bien plurer 
kar grief chose est a recuurer 
desus unt fait une chapele 
de saint thomas ki mult est bele 
mil anz quatre meins out passez 
puisque deus fu en terre nez 
quant li premier richard murut 
e le secund l onur receut 
richard fu pere richard fiz 
chascun fu mult pruz e gentilz 
de normendie chascun dus 
bon fu li pere li fiz plus 
pur sa bunte pur sa noblece 
pur sa ualur pur sa largece 
fu cist li bons richard clamez 
mult fu preisiez mult fu amez 
mult s entremist de deu seruir 
e del seruise deu oir 
gent ama de religiun 
e mult mist grant entenciun 
a clers e a muines amer 
mult se pena de eus honurer 
uenir fist muines de digun 
ki sunt de grant religiun 
des plus honestes des miels letrez 
des plus preisiez des plus amez 
de une abeie de burguine 
que iert de mult bon testemoine 
des mustiers ke sis peres fist 
osta les clers muines i mist 
a feschamp fist une abeie 
la plus riche de normendie 
tant i mist e tant i duna 
tut li pueples s esmerueila 
ne uot mestier de sa meisun 
duner si a gentil humme nun 
gentil furent li chapelein 
gentil furent li escriuain 
gentil furent li cunestable 
e bien puissant e bien aidable 
gentil furent li senescal 
gentil furent li marescal 
gentil furent li butteillier 
gentil furent li despensier 
li chamberlenc e li ussier 
furent tuit noble cheualier 
chascun iur orent liureisuns 
e as granz festes dras e duns 
einsi iert la curt bien seruie 
endreit chascun par curteisie 
chascun se pena de noblece 
e de honur faire e de largece 
n aueit gueres regné 
ne guaires n aueit duc esté 
quant el pais surst une guerre 
ki dut grant mal faire a la terre 
li paisant e li uilain 
cil del boschage e cil del plain 
ne sai par cui entichement 
ne ki l esmut premierement 
par uinz par trentaines par cenz 
unt tenu plusurs parlemenz 
parole uunt cunseilant 
se il la poent metre auant 
e il la puissent a chief traire 
ki as plus hauz fera cuntraire 
priueement ont purparlé 
e plusurs l unt entr eals iuré 
que iamais par lur uolunte 
n aurunt seinur ne auoé 
seignurs ne lur funt si mal nun 
ne puet aueir od els fuisun 
ne lur guaainz ne lur laburs 
chascun iur uunt a grant dulurs 
en peine sunt e en hahan 
antan fu mal e pis awan 
tote iur sunt lur bestes prises 
pur aies e pur seruises 
tant i a plaintes e quereles 
e custummes uiez e nuueles 
ne poent une hure aueir pais 
tut en iur sunt sumuns de plais 
plaiz de forez plaiz de moneies 
plaiz de purprises plaiz de ueies 
plaiz de bies faire plaiz de moutes 
plaiz de defaute e de toutes 
plaiz d aguaiz plaiz de graueries 
plaiz de medlees plaiz de aies 
tant i a preuoz e bedeaus 
e tanz bailiz uielz e nuuels 
ne poent aueir pais nule hure 
tut en iur lur curent sure 
ne se poent derainier 
chascun uult aueir sun luier 
a force funt lur bestes prendre 
tenir ne s osent ne defendre 
ne poent mie issi guarir 
terres lur estuura guerpir 
ne puent aueir nul guarant 
ne uers seignur ne uers seriant 
ne lur tienent nul cuuenant 
 fiz a putain  dient alquant 
 pur quei nus laissum damagier 
metum nus fors de lur dangier 
nus sumes humes cum il sunt 
tels menbres auum cum il unt 
e autresi granz cors auum 
et autretan suffrir poum 
ne nus faut fors cuers sulement 
alium nus par serement 
nos aueirs e nus defendum 
e tuit ensemble nus tenum 
e s il nus uuelent guerrier 
bien auum cuntre un cheualier 
trente u quarante paisanz 
maniables e cumbatanz 
malueis serunt e uil li trente 
bacheler de bele iuuente 
ki d un ne se porrunt defendre 
s il se uuelent ensemble prendre 
as macues e as granz peus 
as saietes e as tineus 
as haches as arcs as gisarmes 
e as pieres ki n aura armes 
od la grant gent ke nus auum 
des cheualiers nus defendum 
einsi poum aler el bois 
arbres trenchier e prendre a chois 
es uiuers prendre les peissuns 
e es forez les ueneisuns 
de tut ferum nos uoluntez 
des bois des eaues e des prez  
par tels diz e par paroles 
e par autres plus foles 
unt tuit cel cunseil graanté 
e sunt entreserementé 
ke tuit ensemble se tendrunt 
e ensemble se defendrunt 
eslit unt ne sai quels ne quanz 
des plus quintes des mielz parlanz 
ki par tut le pais irunt 
e les seremenz receurunt 
ne pot estre lunges celee 
parole a tante genz portee 
fust par humme fust par seriant 
fust par femme fust par enfant 
fust par iurece fust par ire 
asez tost oi richard dire 
ke uilein cumune faseient 
e ses dreitures li toldreient 
a lui e as autres seinurs 
ki uilains unt e uauasurs 
pur raul sun uncle enueia 
ceste busuine li cunta 
quens iert de eureues mult uaillanz 
de plusurs choses bien aidanz 
 sire  dist il  en peis seez 
les paisanz a mei lessez 
ke ia mar en uoz piez 
mais uos mainees m enueiez 
enueiez mei uos cheualiers  
e richard li dist  uolentiers  
dunc enueia en plusurs lieus 
ses espies e ses curlieus 
tant ala raol espiant 
e par espies enquerant 
que par malades ke par seins 
k il ateinst e prist les uileins 
qui iustoent les parlemenz 
e perneient les seremenz 
raul fu mult de mal talent 
n es uout mener a iugement 
tuz les fist tristes e dolenz 
a plusurs fist traire les denz 
e les autres fist espeter 
traire les oilz les puins couper 
a tels i out les garez quire 
ne li chaut gueires qui s en muire 
les autres fist tut uifs rostir 
e les autres en plum builir 
tuz les a fait si cunreer 
hisdus furent a esgarder 
ne furent puis en lieu ueu 
k il ne fussent bien cuneu 
la cumune remest atant 
n en firent puis uilain semblant 
retrait se sunt tuit e demis 
de ceo k il aueient enpris 
pur la pour de lur amis 
k il uirent defaiz e malmis 
e li riche le cumpererent 
mais par lur burse s aquiterent 
ne lur laissa lun rien a prendre 
de tant cum lun les pout raendre 
tels plaiz firent uers lur seignurs 
cum il porent faire meilurs 
richard out freres e sururs 
bons cheualiers e beals plusurs 
asquanz fist cuntes e baruns 
duna lur terres e maisuns 
a guilleame ad oismes duné 
e il l en iura fealte 
fei li pleui ses huem deuint 
pais dut tenir mais poi la tint 
guilleame fu mult orgueilus 
pur ce k il fu cheualerus 
e par losengiers que il crei 
richard sun frere messerui 
feluns atraist e cunsenti 
la guere ama la peis hai 
a ceus des marches s alia 
les hommes richard guerreia 
richard suuent le chastia 
e mainte feiz le maneca 
e quant pur lui ne l uolt laisser 
par autres le fist chastier 
mais il n en uolt parole oir 
de pais ne de triwes tenir 
quant richard uit que pais n aureit 
ne que pur lui rien ne fereit 
tant le demena qu il le prist 
en la tur de ruem le mist 
ses fols cunseiliers fist desfaire 
tolir les freres les oilz traire 
cinc anz fu guilleaume en la tur 
que unkes n en pot issir nul iur 
quant par cunseil d un cheualier 
ki li out fait apareilier 
une corde ke il li muca 
par cele corde deuala 
de une fenestre fors issi 
e par la corde descendi 
el bois se mist com il ainz pout 
le iur dormeit la nuit ueillout 
en dutance iert o il ireit 
e en quel lieu guarir porreit 
tant iert richard de grant puissance 
e tant l amout li reis de france 
ne se uoldreit pur lui saluer 
a richard sun frere medler 
ne se poeit en lui fier 
ne il ne l uoudreit receter 
en bretaigne ne en angou 
n osad aler ne en peitou 
purpensa sei que il fera 
a sun frere richard ira 
mult umblement merci querra 
en sa maneie se metra 
mielz se ueult metre de sun gre 
es mains richard sun auoé 
ke autre li mette uuile o nun 
plus tost en quide aueir pardun 
arestez s est a cest pense 
tant a que iur que nuit erré 
a uernei uint ceo fu la fin 
une forest de beessin 
en sa chape s est enbuschié 
k il ne fust pris ne entercié 
li quens esteit alé chacier 
el bois s alout esbanier 
guilleame l a tant parsui 
par la forest k il descendi 
al pie li chai 
merci cria mult humblement 
richard demanda  ki es tu  
e deske il l a cuneu 
munter le fist si l en mena 
sun mal talent li pardona 
mult le tint honoreement 
ensemble od sei bien longement 
par conseil le conte raul 
n out al conseil ne mais li sul 
li dona ou e le conte 
e cil li iura fealte 
puis li duna une meschine 
fille turketil lieceline 
turketil fu de grant poeir 
riche de feu manant de aueir 
n aueit fors la fille nul eir 
e cele fu de grant saueir 
de grant pris e de grant bonte 
d amones faire e de amer de 
sur diue estora l abeie 
de ma dame sainte marie 
treis uadlez out de sun seignur 
robert clamerent le grainur 
cil fu quens de ou enpres sun pere 
iohan numerent l altre frere 
iohan fu clers e coronez 
et euesques fu ordenez 
de lisewis croce portant 
bien fu letrez e bien sauant 
a cel terme surst une guerre 
entre alred le rei de engleterre 
e le seignur de normendie 
ne sai par ire u par enuie 
ne remest pas pur sa sorur 
que alred aueit a ouxsur 
ke il ne uolist richard greuer 
e destruire e desbarater 
sun nauirie fist asembler 
baruns e cheualiers mander 
grant fu la flote a portesmue 
quant la gent fu tote uenue 
li reis apela ses baruns 
e les uasals k il out somuns 
 ceste mer  dist il  passerez 
e normendie destruirez 
pernez richard si uus poez 
pris e lié le m amenez  
