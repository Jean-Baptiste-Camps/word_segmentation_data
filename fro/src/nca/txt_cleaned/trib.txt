que nul senblant de rien en face 
com ele aprisme son ami 
oiez com el l a deuanci 
 sire tristan por deu le roi 
si grant pechie auez de moi 
qui me mandez a itel ore  
or fait senblant con s ele plore 
mie 
mes en uie 
ceste asenblee 
s espee 
conme xxx 
par deu qui l air fist et la mer 
ne me mandez nule foiz mais 
ie uos di bien tristan a fais 
certes ie n i uendroie mie 
li rois pense que par folie 
sire tristan uos aie amé 
mais dex pleuis ma loiaute 
qui sor mon cors mete flaele 
s onques fors cil qui m ot pucele 
out m amistie encor nul ior 
se li felon de cest enor 
por qui iadis uos conbatistes 
o le morhout quant l oceistes 
li font acroire ce me senble 
que nos amors iostent ensenble 
sire uos n en auez talent 
ne ie par deu omnipotent 
n ai corage de druerie 
qui tort a nule uilanie 
mex uoudroie que ie fuse arse 
aual le uent la poudre esparse 
ior que ie uiue que amor 
aie o home qu o mon seignor 
et dex si ne m en croit il pas 
ie puis dire de haut si bas 
sire mot dist uoir salemon 
qui de forches traient larron 
ia pus n es amera nul ior 
se li felon de ceste enor 
parole 
a nos deusent il celer 
mot uos estut mal endurer 
de la plaie que uos preistes 
en la batalle que feistes 
o mon oncle ie uos gari 
se uos m en eriez ami 
n ert pas meruelle par ma foi 
et il ont fait entendre au roi 
que uos m amez d amor uilaine 
si uoient il deu et son reigne 
ia n ul uerroient en la face 
tristran gardez en nule place 
ne me mandez por nule chose 
ie ne seroie pas tant ose 
que ie i osase uenir 
trop demor ci n en quier mentir 
s or en sauoit li rois un mot 
mon cors seret desmenbré tot 
et si seroit a mot grant tort 
bien sai qu il me dorroit la mort 
tristan certes li rois ne set 
que por lui par uos aie ameit 
por ce qu eres du parente 
uos auoie ie en cherte 
ie quidai iadis que ma mere 
amast mot les parenz mon pere 
et disoit ce que ia mollier 
n en auroit ia son seignor chier 
qui les parenz n en amereit 
certes bien sai que uoir me diret 
sire mot t ai por lui amé 
et i en ai tot perdu son gre 
certes et il n en 
por qoi seroit tot suen li 
si home li ont fait acroire 
de nos tel chose qui n est uoire 
sire tristan que uolez dire 
mot est cortois li rois mi sire 
ia n u pensast nul ior par lui 
q en cest pense fuson andui 
mais len puet home desueier 
faire mal faire et bien laisier 
si a lon fait de mon seignor 
tristran uois m en trop i demor 
dame por amor deu merci 
mandai toi et or es ici 
entent un poi a ma proiere 
ia t ai ie tant tenue chiere  
quant out oi parler sa drue 
sout que s estoit aperceue 
deu en rent graces et merci 
or set que bien istront de ci 
 ahi yseut fille de roi 
franche cortoise en bone foi 
par plusors foiz uos ai mandee 
puisque chanbre me fu ueee 
ne puis ne poi a uos parler 
dame or uos uuel merci crier 
qu il uos menbre de cest chaitif 
qui a traual et a duel uif 
qar i ai tel duel c onques le roi 
out mal pensé de uos uers moi 
qu il n i a el forsque ie muere 
fort m est a cuer que ie 
dame granz 
ne fai 
mon corage 
qu il fust si sage 
qu il n en creust pas losengier 
moi desor lui a esloignier 
li fel couert corneualeis 
or en sont lie et font gabois 
or uoi ie bien si con ie quit 
qu il ne uoudroient que o lui 
eust home de son linage 
mot m a pené son mariage 
dex por quoi est li rois si fol 
ainz me lairoie par le col 
pendre a un arbre q en ma uie 
o uos preise druerie 
il ne me lait sol escondire 
por ses felons uers moi s aire 
trop par fait mal qu il les en croit 
deceu l ont gote ne uoit 
mot les ui ia taisant et muz 
quant li morhot fu ca uenuz 
ou nen i out uns d eus tot sous 
qui osast prendre ses adous 
mot ui mon oncle iluec pensis 
mex uosist estre mort que uis 
por s onor croistre m en armai 
conbati m en si l en chacai 
ne deust pas mis oncles chiers 
de moi croire ses losengiers 
souent en ai mon cuer irié 
pense il que n en ait pechie 
certes oil n i faudra mie 
por deu le fiz sainte marie 
dame ore li dites errant 
qu il face faire un feu ardant 
et ie m en entrerai el re 
se ia un poil en ai bruslé 
de la haire qu aurai uestu 
si me laist tot ardoir u feu 
qar ie sai bien n a de sa cort 
qui a batalle o moi s en tort 
dame por uostre grant franchise 
donc ne uos en est pitie prise 
dame ie uos en cri merci 
tenez moi bien a mon ami 
qant ie uinc ca a lui par mer 
com a seignor i uol torner 
par foi sire grant tort auez 
qui de tel chose a moi parlez 
que de uos le mete a raison 
et de s ire face pardon 
ie ne uuel pas encor morir 
ne moi du tot en tot perir 
il uos mescroit de moi forment 
et i en tendrai le parlement 
donc seroie ie trop hardie 
par foi tristran n en ferai mie 
ne uos n u me deuez requerre 
tote sui sole en ceste terre 
il uos a fait chanbres ueer 
por moi s il or m en ot parler 
bien me porroit tenir por fole 
par foi ia n en dirai parole 
et si uos dirai une rien 
si uuel que uos le saciés bien 
se il uos pardounot beau sire 
par deu son mautalent et s ire 
i en seroie ioiose et lie 
s or sauoit ceste cheuauchie 
cel sai ie bien que ia resort 
tristran n aureie contre mort 
uois m en imais ne prendrai some 
grant poor ai que aucun home 
ne uos ait ci ueu uenir 
s un mot en puet li rois oir 
que nos fuson ca asenblé 
il me feroit ardoir en re 
ne seret pas meruelle grant 
mis cors trenble poor ai grant 
de la poor qui or me prent 
uois m en trop sui ci longuement  
iseut s en torne il la rapele 
 dame por deu qui en pucele 
prist por le pueple umanite 
conselliez moi par charite 
bien sai n i osez mais remaindre 
fors a uos ne sai a qui plaindre 
bien sai que mot me het li rois 
engagiez est tot mon hernois 
car le me faites deliurer 
si m en fuirai n i os ester 
bien sai que i ai si grant prooise 
par tote terre ou sol adoise 
bien sai que u monde n a cort 
s i uois li sires ne m auot 
et se onques point du suen oi 
yseut par cest mien chief le bloi 
ne l se uoudroit auoir pensé 
mes oncles ainz un an passé 
por si grant d or com il est toz 
ne uos en qier mentir deus moz 
yseut por deu de moi pensez 
enuers mon oste m aquitez 
par deu tristran mot me meruel 
qui me donez itel consel 
uos m alez porchacant mon mal 
icest consel n est pas loial 
uos sauez bien la mescreance 
ou soit sauoir ou set enfance 
par deu li sire glorios 
qui forma ciel et terre et nos 
se il en ot un mot parler 
que uos gages face aquiter 
trop par seroit aperte chose 
certes ie ne suis pas si osse 
ne ce uos di por auerte 
ce saciés uos de uerite  
atant s en est iseut tornee 
tristran l a plorant saluee 
sor le perron de marbre bis 
tristran s apuie ce m est uis 
demente soi a lui tot sol 
 ha dex beau sire saint eurol 
ie ne pensai faire tel perte 
ne foir m en a tel pouerte 
n en merre armes ne cheual 
ne conpaignon fors gouernal 
ha dex d ome desatorné 
petit fait om de lui cherte 
qant ie serai en autre terre 
s oi cheualier parler de gerre 
ge n en oserai mot soner 
hom nu n a nul leu de parler 
or m estoura sofrir fortune 
trop m aura fait mal et rancune 
beaus oncles poi me deconnut 
qui de ta feme me mescrut 
onques n oi talent de tel rage 
petit sauroit a mon corage 
li rois qui sus en l arbre estoit 
out l asenblee bien ueue 
et la raison tote entendue 
de la pitie q au cor li prist 
qu il ne plorast ne s en tenist 
por nul auoir mout a grant duel 
mot het le nain de tintaguel 
 las  fait li rois  or ai ueu 
qui li nains m a trop deceu 
en cest arbre me fist monter 
il ne me pout plus ahonter 
de mon neuo me fist entendre 
menconge por qoi ferai pendre 
por ce me fist metre en air 
de ma mollier faire hair 
ge l en crui et si fis que fous 
li gerredon l en sera sous 
se ie le puis as poinz tenir 
par feu ferai son cors fenir 
par moi aura plus dure fin 
que ne fist faire costentin 
a segocon qu il escolla 
qant o sa feme le troua 
il l auoit coroné a rome 
et la seruoient maint prodome 
il la tint chiere et honora 
en lie mesfist puis en plora 
tristran s en ert pieca alez 
li rois de l arbre est deualez 
en son cuer dit or croit sa feme 
et mescroit les barons du reigne 
que li faisoient chose acroire 
que il set bien que n est pas uoire 
et qu il a proué a menconge 
or ne laira qu au nain ne donge 
o s espee si sa merite 
par lui n iert mais traison dite 
ne iamais ior ne mescroira 
tristran d iseut ainz lor laira 
la chanbre tot a lor uoloir 
 or puis ie bien enfin sauoir 
se feust uoir ceste asenblee 
ne feust pas issi finee 
s il s amasent de fol amor 
ci auoient asez leisor 
bien les ueise entrebaisier 
g es ai oi si gramoier 
or sai ie bien n en ont corage 
por qoi cro ie si fort outrage 
ce poise moi si m en repent 
mot est fous qui croit tote gent 
bien deuse ainz auoir proué 
de ces deus genz la uerite 
que ie euse fol espoir 
buen uirent aprimier cest soir 
au parlement ai tant apris 
iamais ior n en serai pensis 
par matinet sera paiez 
tristran o moi s aura congiez 
d estre a ma chanbre a son plesir 
or est remes li suen fuirs 
qu il uoloit faire le matin  
oiez du nain bocu frocin 
fors estoit si gardoit en l er 
uit orient et lucifer 
des estoiles le cors sauoit 
les set planestres deuisoit 
il sauoit bien que ert a estre 
qant il oiet un enfant nestre 
les poinz contot toz de sa uie 
li nains frocins plains de uoisdie 
mot se penout de cel decoiure 
qui de l ame le feroit soiure 
as estoiles choisist l asente 
de mautalent rogist et enfle 
bien set li rois fort le menace 
ne laira pas qu il n u desface 
mot est li nain nerci et pales 
mot tost s en uet fuiant uers gales 
li rois uet mot le nain querant 
n u puet trouer s en a duel grant 
yseut est en sa chanbre entree 
brengain la uit descoloree 
bien sout que ele auoit oi 
tel rien dont out le cuer marri 
qui si muoit et palisoit 
ele respont  bele magistre 
bien doi estre pensiue et tristre 
brengain ne uos uel pas mentir 
ne sai qui hui nos uout trair 
mais li rois marc estoit en l arbre 
ou li perrons estait de marbre 
ie ui son onbre en la fontaine 
dex me fist parler premeraine 
onques de ce que ie i quis 
n i out mot dit ce uos pleuis 
mais meruellos conplaignement 
et meruellos gemissement 
ge l blasme que il me mandot 
et il autretant me priout 
que l acordase a mon seignor 
qui a grant tort ert a error 
uers lui de moi et ie li dis 
que grant folie auoit requis 
que ie a lui mais ne uendroie 
ne ia au roi ne parleroie 
ne sai que ie plus racontasse 
conplainz i out une grant masse 
onques li rois ne s apercut 
ne mon estre ne desconnut 
partie me sui du tripot  
quant l ot brengain mot s en esiot 
 iseut ma dame grant merci 
nos a dex fait qui ne menti 
qant il uos a fait deseurer 
du parlement sanz plus outrer 
que li rois n a chose ueue 
qui ne puise estr en bien tenue 
granz miracles uos a fait dex 
il est uerais peres et tex 
qu il n a cure de faire mal 
a ceus qui sont buen et loial  
tristran rauoit tot raconté 
a son mestre com out ouuré 
qant conter l ot deu en mercie 
que plus n i out fait o s amie 
ne pout son nain trouer li rois 
dex tant ert a tristran sordois 
a sa chanbre li rois en uient 
iseut le uoit qui mot le crient 
 sire por deu dont uenez uos 
auez besoin qui uenez sous 
roine ainz uien a uos parler 
et une chose demander 
si ne me celez pas le uoir 
qar la uerte en uuel sauoir 
sire onques ior ne uos menti 
se la mort doi receuoir ci 
s en dirai ie le uoir du tot 
ia n i aura menti d un mot 
dame ueis puis mon neuo 
sire le uoir uos en desno 
ne croiras pas que uoir en die 
mais ie l dirai sanz tricherie 
ge l ui et pus parlai a lui 
o ton neuo soz cel pin fui 
or m en oci roi se tu ueus 
certes ge l ui ce est grant deus 
qar tu penses que i aim tristrain 
par puterie et par anien 
si ai tel duel que moi n en chaut 
se tu me fais prendre un mal saut 
sire merci a celle foiz 
ie t ai uoir dit si ne m en croiz 
einz croiz parole fole et uaine 
ma bone foi me fera saine 
tristran tes nies uint soz cel pin 
qui est laienz en cel iardin 
si me manda qu alasse a lui 
ne me dist rien mais ie li dui 
anor faire non trop frarine 
par lui sui ie de uos roine 
certes ne fusent li cuuert 
qui uos dient ce qui ia n iert 
uolantiers li feise anor 
sire i os tien por mon seignor 
et il est uostre nies c oi dire 
por uos l ai ie tant amé sire 
mais li felon li losengier 
qui l uuelent de cort esloignier 
te font acroire la menconge 
tristran s en uet dex lor en doinge 
male uergoigne receuoir 
a ton neuo parlai er soir 
mot se conplaint com angoisos 
sire que l acordasse a uos 
ge li dis ce qu il s en alast 
nule foiz mais ne me mandast 
qar ie a lui mais ne uendroie 
ne ie a uos n en parleroie 
sire de rien ne m en creirez 
il n i ot plus se uos uolez 
ociez moi mes c iert a tort 
tristran s en uet por le descort 
bien sai que outre la mer passe 
dist moi que l ostel aquitasse 
ne l uol de rien nule aquiter 
ne longuement a lui parler 
sire or t ai dit le uoir sanz falle 
se ie te ment le chief me talle 
ce saciez sire sanz doutance 
ie li feise l aquitance 
se ie osase uolentiers 
ne sol quatre besanz entiers 
ne li uol metre en s aumosniere 
por ta mesnie noueliere 
poure s en uet dex le conduie 
par grant pechie li donez fuie 
il n ira ia en cel pais 
dex ne li soit uerais amis  
li rois sout bien qu el ot uoir dit 
les paroles totes oit 
acole la cent foiz la besse 
el plore il dit qu ele se tese 
ia n es mescrerra mais nul ior 
por dit de nul losengeor 
allent et uiengent a lor buens 
li auoirs tristran ert mes suens 
et li suens auoirs ert tristrans 
n en crerra mais corneualans 
or dit li rois a la roine 
comme le felon nain frocine 
out anoncié le parlement 
et com el pin plus hautement 
le fist monter por eus uoier 
a lor asenblement le soir 
 sire estiez uos donc el pin 
oil dame par saint martin 
onques n i ot parole dite 
ge n oise grant ne petite 
qant i oi a tristran retraire 
la batalle que li fis faire 
pitie en oi petit falli 
que de l arbre ius ne chai 
et qant ie uos oi retraire 
le mal q en mer li estut traire 
de la serpent dont le garistes 
et les grans biens que li feistes 
et quant il uos requist quitance 
de ses gages si oi pesance 
ne li uosistes aquiter 
ne l un de uos de l autre abiter 
pitie m en prist an l arbre sus 
souef m en ris si n en fis plus 
sire ce m est mot buen forment 
or sauez bien certainement 
mot auion bele loisor 
se il m amast de fole amor 
asez en ueisiez senblant 
ainz par ma foi ne tant ne quant 
ne ueistes qu il m aprismast 
ne mespreist ne me baisast 
bien senble ce chose certaine 
ne m amot pas d amor uilaine 
sire s or ne nos ueisiez 
certes ne nos en creisiez 
par deu ie non  li rois respont 
 brengain que dex anor te donst 
por mon neuo ua a l ostel 
et se il dit ou un ou el 
ou n i uelle uenir por toi 
di ie li mant qu il uienge a moi  
brengain li dit  sire il me het 
si est a grant tort dex le set 
dit par moi est meslez o uoz 
la mort me ueut tot a estros 
g irai por uos le laisera 
bien tost que ne me tochera 
sire por deu acordez m i 
quant il sera uenu ici  
oiez que dit la tricherresse 
mot fist que bone lecherresse 
lores gaboit a esscient 
et se plaignoit de mal talent 
 rois por li uois  ce dist brengain 
 acordez m i si ferez bien  
li rois respont  g i metrai paine 
ua tost poroc et ca l amaine  
yseut s en rist et li rois plus 
brengain s en ist les sauz par l us 
tristran estoit a la paroi 
bien les oiet parler au roi 
brengain a par les braz saisie 
acole la deu en mercie 
d or en auant aura loisir 
d estre o yseut a son plaisir 
brengain mist tristran a raison 
 sire laienz en sa maison 
a li rois grant raison tenue 
de toi et de ta chiere drue 
pardoné t a son mautalent 
or het ceus qui te uont meslant 
proie m a que uienge a toi 
ge ai dit que ire as uers moi 
fai grant senblant de toi proier 
n i uenir mie de legier 
se li rois fait de moi proiere 
fai par senblant mauuese chiere  
tristran l acole si la beise 
liez est que ore ra son esse 
a la chanbre painte s en uont 
la ou li rois et yseut sont 
tristan est en la chanbre entrez 
 nies  fait li rois  auant uenez 
ton mautalent quite a brengain 
et ie te pardorrai le mien 
oncle chiers sire or m entendez 
legirement uos defendez 
uers moi qui ce m auez mis sure 
dont li mien cor el uentre pleure 
si grant desroi tel felonie 
dannez seroie et el honie 
ainz n u pensames dex le set 
or sauez bien que cil uos het 
qui te fet croire tel meruelle 
d or en auant meux te conselle 
ne porte ire a la roine 
n a moi qui sui de uostre orine 
non ferai ie beaus nies par foi  
acordez est tristran au roi 
li rois li a doné congie 
d estre a la chanbre es le uos lie 
tristran uait a la chanbre et uient 
nule cure li rois n en tient 
ha dex qui puet amor tenir 
un an ou deus sanz descourir 
car amors ne se puet celer 
souent cline l un uers son per 
souent uienent a parlement 
et a celé et uoiant gent 
par tot ne puent aise atendre 
maint parlement lor estuet prendre 
a la cort auoit trois barons 
ainz ne ueistes plus felons 
par soirement s estoient pris 
que se li rois de son pais 
n en faisot son neuo partir 
il n u uoudroient mais soufrir 
a lor chasteaus sus s en trairoient 
et au roi marc gerre feroient 
qar en un gardin soz une ente 
uirent l autrier yseut la gente 
ouoc tristran en tel endroit 
que nus hon consentir ne doit 
et plusors foiz les ont ueuz 
el lit roi marc gesir toz nus 
quar quant li rois en uet el bois 
et tristran dit  sire g en uois  
puis se ramaint entre en la chanbre 
iluec grant piece sont ensenble 
 nos li diromes nos meismes 
alon au ro et si li dimes 
ou il nous aint ou il nos hast 
nos uolon son neuo en chast  
tuit ensenble ont ce consel pris 
li roi marc ont a raison mis 
a une part ont le roi trait 
 sire  font il  malement uet 
tes nies s entraiment et yseut 
sauoir le puet qui c onques ueut 
et nos n u uolon mais sofrir  
li rois l entent fist un sospir 
son chief abesse uers la terre 
ne set qu il die souent erre 
 rois  ce dient li troi felon 
 par foi mais n u consentiron 
qar bien sauon de uerite 
que tu consenz lor cruaute 
et tu sez bien ceste meruelle 
q en feras tu or t en conselle 
se ton neuo n ostes de cort 
si que iamais n en i retort 
ne nos tenron a uos iamez 
si ne uos tendron nule pez 
de nos uoisins feron partir 
de cort que ne l poon soufrir 
or t aron tost cest geu parti 
tote ta uolente nos di 
seignor uos estes mi fael 
si m ait dex mot me meruel 
que mes nies ma uergonde ait quise 
mais serui m a d estrange guise 
conseliez m en ge l uos requier 
uos me deuez bien consellier 
que seruise perdre ne uuel 
uos sauez bien n ai son d orguel 
sire or mandez le nain deuin 
certes il set de maint latin 
si en soit ia li consel pris 
mandez le nain puis soit asis  
et il i est mot tost uenuz 
dehez ait il conme bocuz 
li un des barons l en acole 
li rois li mostre sa parole 
ha or oiez qel traison 
et con faite seducion 
a dit au roi cil nain frocin 
dehe aient tuit cil deuin 
qui porpensa tel felonie 
con fist cist nain qui dex maudie 
 di ton neuo q au roi artur 
a carduel qui est clos de mur 
couienge qu il aut par matin 
un brief escrit an parchemin 
a artur toz les galoz 
bien seelé a cire aclox 
rois tristran gist deuant ton lit 
aneuoies en ceste nuit 
sai que uoudra a lui parler 
por ceu que deura la aler 
rois de la chanbre is a prinsome 
deu te iur et la loi de rome 
se tristran l aime folement 
a lui uendra a parlement 
et s il i uient et ge n ul sai 
se tu n u uoiz si me desfai 
et tuit ti home outreement 
proué seront sanz soirement 
rois or m en laise couenir 
et a ma uolente sortir 
et se li cole l enuoier 
desiqu a l ore du cochier  
li rois respont  amis c ert fait  
departent soi chascun s en uait 
mot fu li nain de grant uoidie 
mot par fist rede felonie 
cil en entra chies un pestor 
quatre derees prist de flor 
puis la lia a son gueron 
qui pensast mais tel traison 
la nuit qant ot li rois mengié 
par la sale furent couchié 
tristran ala le roi couchier 
 beaus nies  fait il  ie uos requier 
ma uolente faites ge l uuel 
au roi artus iusqu a carduel 
uos couendra a cheuauchier 
cel brief li faites desploier 
nies de ma part le saluez 
o lui c un ior ne seiornez  
du mesage ot tristran parler 
au roi respont de lui porter 
 rois ge irai bien par matin 
o uos ainzque la nuit ait fin  
tristran fu mis en grant esfroi 
entre son lit et cel au roi 
auoit bien le lonc d une lance 
trop out tristran fole atenance 
en son cuer dist qu il parleroit 
a la roine s il pooit 
qant ses oncles ert endormiz 
dex quel pechie trop ert hardiz 
li nains la nuit en la chanbre ert 
oiez conment cele nuit sert 
entre deus liez la flor respant 
que li pas allent paraisant 
se l un a l autre la nuit uient 
la flor la forme des pas tient 
tristran uit le nain besuchier 
et la farine esparpellier 
porpensa soi que ce deuoit 
qar si seruir pas ne soloit 
pus dist  bien tost a ceste place 
espandroit flor por nostre trace 
ueer se l un a l autre iroit 
qui iroit or que fous feroit 
bien uerra mais se or i uois  
le ior deuant tristran el bois 
en la ianbe nafrez estoit 
d un grant sengler mot se doloit 
la plaie mot auoit saignié 
desliez ert par son pechie 
tristran ne dormoit pas ce quit 
et li rois liue a mienuit 
fors de la chanbre en est issuz 
o lui ala li nain bocuz 
dedenz la chanbre n out clartez 
cirge ne lampe alumez 
tristran se fu sus piez leuez 
dex por qoi fut or escoutez 
les piez a ioinz esme si saut 
el lit le roi chai de haut 
sa plaie escriue forment saine 
le sanc qui nn ist les dras ensaigne 
la plaie saigne ne la sent 
qar trop a son delit entent 
en plusors leus li sanc aune 
li nains defors est a la lune 
bien uit iosté erent ensenble 
li dui amant de ioie en trenble 
et dist au roi  se n es puez prendre 
ensenble ua si me fai pendre  
iluec furent li troi felon 
par qui fu ceste traison 
porpensee priueement 
li rois s en uient tristran l entent 
liue du lit tot esfroiz 
errant s en rest mot tost salliz 
au tresallir que tristran fait 
li sans decent malement uait 
de la plaie sor la farine 
ha dex qel duel que la roine 
n auot les dras du lit ostez 
ne fust la nuit nus d eus prouez 
se ele s en fust apensee 
mot eust bien s anor tensee 
mot grant miracle deus i out 
qui s garanti si con li plot 
li ros a la chanbre reuient 
li nain que la chandele tient 
uient auoc lui tristran faisoit 
senblant conme se il dormoit 
quar il ronfloit forment du nes 
seus en la chanbre fu remes 
fors tantque a ses pies gesoit 
pirinis qui ne s esmouoit 
et la roine an son lit iut 
sor la flor chauz li sanc parut 
li rois choisi el lit le sanc 
uermel en furent li drap blanc 
et sor la flor en pert la trace 
du saut li rois tristran menace 
li troi baron sont en la chanbre 
tristran par ire an son lit prenent 
cuelli l orent cil en haine 
por sa prooise et la roine 
laidisent la mot la menacent 
ne lairont iustise n en facent 
uoient la ianbe qui li saine 
 trop par a ci ueraie enseigne 
prouez estes  ce dist li rois 
 uostre escondit n i uaut un pois 
certes tristran demain ce quit 
soiez certains d estre destruit  
il li crie  sire merci 
por deu qui pasion soufri 
sire de nos pitie uos prenge  
li fel dient  sire or te uenge 
beaus oncles de moi ne me chaut 
bien sai uenuz sui a mau saut 
ne fust por uos a corocier 
cist plez fust ia uenduz mot chier 
ia por lor eulz ne le pensasent 
que ia de lor mains m atochasent 
mais enuers uos n en ai ie rien 
or tort a mal ou tort a bien 
de moi ferez uostre plesir 
et ie sui prest de uos soufrir 
sire por deu de la roine 
aiez pitie  tristran l encline 
 qar il n a home en ta meson 
se disoit ceste traison 
que pris euse druerie 
o la roine par folie 
ne m en trouast en chanp armé 
sire merci de li por de  
li troi qui an la chanbre sont 
tristran ont pris et lié l ont 
et liee ront la roine 
mot est torné a grant haine 
ia se tristran ice seust 
que escondire n ul leust 
mex se laisast uif depecier 
que lui ne lie soufrist lier 
mais en deu tant fort se fiot 
que bien sauoit et bien quidoit 
s a escondit peust uenir 
nus nen osast armes saisir 
encontre lui leuer ne prendre 
bien se quidoit par chanp defendre 
por ce ne uout enuers le roi 
mesfaire soi por nul desroi 
qar s il seust ce que en fut 
et ce qui auenir lor dut 
il les eust tuez toz trois 
ia ne les gardast li rois 
ha dex por qoi ne les ocist 
a mellor plait asez uenist 
li criz liue par la cite 
qu endui sont ensenble troué 
tristran et la roine iseut 
et que li rois destruire eus ueut 
pleurent li grant e li petit 
souent l un d eus a l autre dit 
 a las tant auon a plorer 
ahi tristran tant par es ber 
qel damage qu en traison 
uos ont fait prendre cil gloton 
ha roine franche honoree 
en qel terre sera mais nee 
fille de roi qui ton cors ualle 
ha nains c a fait ta deuinalle 
ia ne uoie deu en la face 
qui trouera le nain en place 
qui n u ferra d un glaiue el cors 
ahi tristran si grant dolors 
sera de uos beaus chiers amis 
qant si seroiz a destroit mis 
ha las quel duel de uostre mort 
qant le morhout prist ia ci port 
qui ca uenoit por nos enfanz 
nos barons fist si tost taisanz 
que onques n ot un si hardi 
qui s en osast armer uers lui 
uos enpreistes la batalle 
por nos trestoz de cornoualle 
et oceistes le morhout 
il uos naura d un iauelot 
sire dont tu deus morir 
ia ne deurion consentir 
que uostre cors fust ci destruit  
liue la noise et li bruit 
tuit en corent droit au pales 
li rois fu mot fel et engres 
n i ot baron tant fort ne fier 
qui ost le roi mot araisnier 
qu i li pardonast cel mesfait 
or uient li ior la nuit s en uait 
li rois conmande espines querre 
et une fosse faire en terre 
li rois tranchanz de maintenant 
par tot fait querre les sarmenz 
et assenbler o les espines 
aubes et noires o racines 
ia estoit bien prime de ior 
li banz crierent par l enor 
qui tuit en allent a la cort 
cil qui plus puet plus tost acort 
asenblé sont corneualeis 
grant fu la noise et li tabois 
n i a celui ne face duel 
forsque li nains de tintaiol 
li rois lor a dit et monstré 
qu il ueut faire dedenz un re 
ardoir son neuo et sa feme 
tuit s escrient la gent du reigne 
 rois trop feriez lai pechie 
s il n estoient primes iugié 
puis les destrui sire merci  
li rois par ire respondi 
 par cel seignor qui fist le mont 
totes les choses qui i sont 
por estre moi desherité 
ne lairoie n es arde en re 
se i en sui araisnié iamais 
laisiez m en tot ester en pais  
le feu conmande a alumer 
et son neuo a amener 
ardoir le ueut premierement 
or uont por lui li rois l atent 
lors l en ameinent par les mains 
par deu trop firent que uilains 
tant ploroit mais rien ne li monte 
fors l en ameinent a grant honte 
yseut plore par poi n enrage 
 tristran  fet ele  quel damage 
qu a si grant honte estes liez 
qui m oceist si garisiez 
ce fust grant ioie beaus amis 
encore en fust uengement pris 
oez seignors de damlede 
comment il est plains de pite 
ne uieat pas mort de pecheor 
receu out le cri le plor 
que faisoient la poure gent 
por ceus qui eirent a torment 
sor la uoie par ont il uont 
une chapele est sor un mont 
u coin d une roche est asise 
sor mer ert faite deuers bise 
la part que len claime chancel 
fu asise sor un moncel 
outre n out rien fors la falise 
cil mont est plain de pierre alise 
s uns escureus de lui sausist 
si fust il mort ia n en garist 
en la dube out une uerrine 
que un sainz i fist porperine 
tristran ses meneors apele 
 seignors uez ci une chapele 
por deu quar m i laisiez entrer 
pres est mes termes de finer 
preerai deu qu il merci ait 
de moi quar trop li ai forfait 
seignors n i a que ceste entree 
a chacun uoi tenir s espee 
uos sauez bien ne pus issir 
par uos m en estuet reuertir 
et quant ie de proié aurai 
a uos eisinc lors reuendrai  
or l a l un d eus dit a son per 
 bien le poon laisier aler  
les lians sachent il entre enz 
tristran ne uait pas conme lenz 
tries l autel uint a la fenestre 
a soi l en traist a sa main destre 
par l ouerture s en saut hors 
mex ueut sallir que ia ses cors 
soit ars uoiant tel aunee 
seignors une grant pierre lee 
out u mileu de cel rochier 
tristran i saut mot de legier 
li uens le fiert entre les dras 
qui l defent qu il ne chie a tas 
encor claiment corneualan 
cele pierre le saut tristran 
la chapele ert plaine de pueple 
tristran saut sus l araine ert moble 
toz a genoz chiet en la glise 
cil l atendent defors l iglise 
mais por noient tristran s en uet 
bele merci dex li a fait 
la riuiere granz sauz s en fuit 
mot par ot bien le feu qui bruit 
n a corage que il retort 
ne puet plus corre que il cort 
mais or oiez de gouernal 
espee cainte sor cheual 
de la cite s en est issuz 
bien set se il fust conseuz 
li rois l arsist por son seignor 
fuiant s en uait por la poor 
mot ot li mestre tristran chier 
qant il son brant ne uout laisier 
ancois le prist la ou estoit 
auoc le suen l en aportoit 
tristran son mestre aperceut 
ahucha le bien le connut 
et il i est uenuz a hait 
qant il le uit grant ioie en fait 
 maistre ia m a dex fait merci 
eschapé sui et or sui ci 
ha las dolent et moi que chaut 
qant n ai yseut rien ne me uaut 
dolent le saut que orainz fis 
que dut ice que ne m ocis 
ce me peust estre mot tart 
eschapé sui yseut len t art 
certes por noient eschapai 
en l art por moi por li morrai  
dist gouernal  por deu beau sire 
confortez uos n acuelliez ire 
ueez ci un espes buison 
clos a fosse tot enuiron 
sire meton nos la dedenz 
par ci trespasse maintes genz 
asez orras d iseut nouele 
et se en l art iamais en cele 
ne montez uos se uos briment 
n en prenez enpres uengement 
uos en aurez mot bone aie 
ia par iesu le fiz marie 
ne gerrai mais dedenz maison 
tresque li troi felon larron 
par quoi st destruite yseut ta drue 
en auront la mort receue 
s or estiez beau sire ocis 
que uengement n en fust ainz pris 
iamais nul ior n auroie ioie  
