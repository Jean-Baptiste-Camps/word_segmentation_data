
ci comence esopes 
cil qui seiuent de l escriture 
deuroient bien metre lor cure 
en bons liures et en escris 
et en essamples et en dis 
que li filosophe trouerent 
et escrirent et ramembrerent 
por moralitei escrisoient 
les bons prouerbes qu il ooient 
que cil amender i peuissent 
qui lor entente i meissent 
ce firent li ancien pere 
romulus qui fu emperere 
a son fil escrit et manda 
et par essample li monstra 
coment il se d guetier 
q on ne le peust engingnier 
esopes escrist a son mestre 
qui bien quenut lui et son estre 
unes fables qu il ot rouees 
de greu en latin translatees 
merueille en orent li plusor 
qu il mist son tens en tel labor 
mais n i a fable de folie 
ou il n ait de philozophie 
et essamples qui sont apres 
ou des compes est touz li fes 
a moi qui la rime doi fere 
n auenist mie a retraire 
plusors paroles qui i sont 
mais neporquant cil m en semont 
qui flors est de cheualerie 
d ensegnement de cortoisie 
et quant tex hom m en a requise 
ne uoil lessier en nulle guise 
que n i mette traueil et paine 
qui que m en tiegne por uilaine 
molt doi fere por sa proiere 
ci commencerai la premiere 


d un coc qui trouua une gemme sor un fumier 
d un coc raconte qui monta 
seur .i. femier et si grata 
selonc nature porchacoit 
sa uiande com il soloit 
une chiere iame troua 
clere la uit si l esgarda 
  ie cuidai  fait il   porchacier 
ma uiande seur ce femier 
or ai ici iame trouee 
ne seras par moi remuee 
s uns riches hom ci uous trouast 
ie cuit que d or uous enorast 
si acreust uostre clartei 
por l or qui a molt grant biautei 
qant ma uolentei n ai de toi 
ia nulle honor n auraz de moi  
autresi est de mainte gent 
se tout ne uait a lor talent 
comme dou coc et de la iame 
ueu l auons de mainte fame 
bien ne honor nient ne prisent 
le pis prennent le melx despisent 
dou leu et de l aingnel 
ci dist d un leu et d un aignel 
qui buuoient a .i. ruissel 
li leus en la sorce beuoit 
et li aigniaus aual estoit 
ireement parla li leus 
qui molt estoit contrarieus 
par mautalent parla a lui 
  tu me fais  dist il   grant anui  






li aigneles adont respont 
  sire ia beuez uous amont 
de uous me uient que i ai beu 
por coi  fait il   maudis me tu  
cil li a dit   n en ai uoloir  
et cil respont   i en sai le uoir 
ce meisme me fist tes pere 
a ceste sorce ou o lui ere 
or a sis mois ice uous di 
q en demandez  fait il  ami 
ne fui pas neiz si com ie cuit  
et que de ce li leus a dit 
  ia me faiz tu ore contraire 
et ce que ne deusses faire  
donc prist li leus l engnel petit 
as denz l estrangle si l ocist 
ce font li riche robeor 
li .i. conte et li iugeor 
de ceus qu il ont en lor iustise 
fausse acoison par couoitise 
trueuent assez por eaus confondre 
souent les font as plais semondre 
la char leur tolent et la pel 
si com li leus fist a l engnel 
de la soris et de la raine 
selonc la lettre des escris 
uous monstrerai d une soris 
qui par porchaz et par engin 
auoit managé en un moulin 
par essemple conter uous uoi 
qu ele .i. ior s assist seur le sueil 
ou ses grenons appareilla 
de ses piez les espelucha 
deuant li passa une raine 
si com auanture la maine 
demanda li en sa raison 
s ele ert dame de la maison 
dont ele se fesoit si mestre 
si li aconte tout son estre 
la soris li respont   amie 
piecca q en oi la segnorie 
bien est en ma subiection 
qant en pertuiz ci enuiron 
puis herbregier et ior et nuit 
ioer et faire mon deduit 
or remanez anuit od moi 
ie uouz menrai par droite foi 
desouz la muele molt a aise 
n i aurez rien qui uous desplaise 
asses aurez farine et grain 
de ce qui remaint au uilain  
la raine i ua par sa proiere 
andeus s asieent sor la pierre 
molt i trouerent a mengier 
sanz contredit et sanz dangier 
la soris par amor demande 
a la raine de sa uiande 
que li samble uertei l en die 
  n em mentirai  fet ele   mie 
molt par fust bien appareillie 
s ele fust en l iaue moullie 
emmi ce prei en .i. gacuel 
  seriens or andui mon uoil 
la ai ge la moie maison 
bele amie car il alon 
tant i aueriens bel deduit 
mais n i auriez talent ce cuit 
de reperier a cest moulin  
tant li promet par son engin 
et la blandist par sa parole 
qu ele la crut si fist que fole 
ensamble od li s en est alee 
li preiz fu si plains de rousee 
que toute est la soris moillie 
lors cuida bien estre noié 
arrier cuida bien retorner 
que ne pooit auant aler 
mais la raine l a rapelee 
qui a force l en a menee 
tant par amor tant par proiere 
qu ele uint a la riuiere 
dont ne pot la soris auant 
a la raine dist en plorant 
  ci ne puiz ie mie passer 
car ie ne soi onques noer 
pren  fait la raine   cest filet 
se l lie fort a ton iarret 
et ie l athacherai au mie 
la riuiere passerons bien  
la suris s est dou fil liee 
a la raine s est athachiee 
au guei se metent si s en uont 
qant eles uindrent ou parfont 
si la uolt la raine noier 
od li se conmence a plungier 
la soriz pipe en haut et crie 
qui bien cuidoit estre traie 
.i. escoufles i uint uolant 
uit la soris si haut pipant 
ses eles clost aual descent 
li et la raine ensamble prent 
andeus furent au fil pendanz 
la raine fu corsue et granz 
la soris lait et li a prise 
deceue fu en tel guise 
mengiee l a et deuoree 
et la soris est deliuree 
si est des uezieus felons 
ia n auront si bons conpegnons 
tant lor facent bien ne honor 
se rien lor doit couster dou lor 
que durement ne soient lie 
se il par eaus soient engingnie 
mais il rauient assez souent 
que de meisme le torment 
q as autres cuident porchacier 
font a lor oes appareillier 
d un chien et d une brebis 
ci conte d un chien menteor 
de meintes guises tricheor 
qui une berbiz pledoia 
deuant iustice la mena 
si li a .i. pain demendei 
qu il li auoit ce dist prestei 


li iuges au chien demanda 
se il de ce nus tesmoins a 
il li respont qu il en a deus 
c est li escoufles et li leus 
furent auant amenei 
par sairement est afermei 
que ce fu uoirs que li chiens dist 
sauez por coi chascuns le fist 
qu il en atendoient partie 
se la berbis perdist la uie 
la iugierres donc demanda 
a la berbis qu il apela 
por qu ele ot le pain renoié 
que li chiens li auoit baillié 
menti auoit por po de pris 
or li rendist ains qu il fust pis 
la chaitiue ne l ot dont rendre 
se li conuint sa leine uendre 
iuers estoit de froit fu morte 
li chiens i uient sa part en porte 
et li escoufles d autre part 
et puis li leus cui trop fu tart 
que la chars fust entr eaus detraite 
car de uiande auoit soufraite 
ne la brebis puis ne uesqui 
et ses sires si l a perdi 
cest example uos uoil monstrer 
de mains hommes le puis prouer 
qui par mentir et par trichier 
font les poures souent pledier 
faus tesmognages auant traient 
de l auoir poures les paient 
ne li chaut que li las deuiegne 
mais que chascuns sa part en tiegne 
d un chien qui emporta un fromage 
a une fois ce uous racont 
passoit .i. chiens parmi .i. pont 
.i. fromage en sa bouche tint 
qant emmi le pont paruint 
ou gue uit l ombre dou fromage 
porpensa soi en son corage 
qu il les uoloit auoir andeus 
iluec fu il trop couoiteus 
en l aue saut sa bouche ouri 
et li fromages li chei 
et ombre uit et ombre fu 
et son fromage ot il perdu 
por ce se doiuent chastoier 
cil qui trop uoelent couoitier 
qui plus couoite qu il ne doit 
sa couoitise le decoit 
car ce que il a pert souent 
et de l autrui n a il talent 
dou soleil qui uolst femme prendre 
par essample fait bien entendre 
que li solaus uolt fame prendre 
a toute creature dist 
que chascune se porueist 
les creatures s asamblerent 
a la destinee en alerent 
si li monstrerent dou soleil 
qui de fame prenoit conseil 
la destinee lor conmande 
que uoir dient de la demande 
et ce qu auis lor estoit 
cele parla qui mielx sauoit 
  qant li solaus  fait ele est haus 
ou tans d estei si est si chaus 
que rien ne laist fructifier 
et terre et herbe fait sechier 
et se il a513 efforcement 
et compaignie a son talent  
nule rien ne l porroit soufrir 
ne souz lui uiure ne garir  
la destinee respondi 
  uoir auez dit laissiez l ensi 
com il a estei grant tens a 
que ia par moi n enforcera  
ici chastoie les plusors 
qui seur eaus mettent malx signors 
ki ne les doiuent enforcier 
n a plus forz d eaus acompaignier 
par lor sens ne par lor auoir 
mais destorbier a lor pooir 
con plus enforce pis lor fait 
touz iors lor est en mal agait 
dou leu et de la grue qui li osta os de la geule 
ensi auint q uns leus runia 
.i. os qu en col li auala 
et quant en col li fu entreiz 
molt en fu durement greueiz 
toutes les bestes assambla 
et les oisiaus a lui manda 
puis lor fet a touz demander 
se nus le seit medeciner 
entr eaus en ont lor conseil pris 
et chascuns en dist son auis 
fors la grue ce dient bien 
n i a nul qui en sache rien 
le col a lonc et le bec gros 
bien uouz en porroit trere l os 
li leus li promist grant loier 
por tant que la uolsist aidier 
la grue lance bec auant 
dedens la goule au malfesant 
l os en a trait puis li requist 
que sa promesse li rendist 
li leus li dist par maltalent 
et afferme par sairement 
que lui samble et uertez fu 
que bon loier en ot eu 
qant sa teste en sa bouche mist 
qu il ne l estrangla et ocist 
  tu es  fait il   fole prouee 
qant de moi es uiue eschapee 
et tu requiers autre loier 
de ta char ai grant desirier 
mais molt me tieng ore por fol 
qu a mes dens n estranglai ton col 
autresi est dou mal segnor 
se poures hom li fait honor 
et puis demande guerredon 
ia n en _ se mau grei non 
por ce qu il soit en sa baillie 
mercier le doit de sa uie 
d une lisse qui uoloit chaaler 
d une lisse uouz uoil conter 
qui ert preste de chaeler 
mais ne sot ou ele geust 
n ou ses chaiaus auoir peust 
a une autre lisse requist 
qu el en son ostel la soufrist 
tant que ele eust chaelei 
car molt l en par sauroit bon grei 
tant l en a requise et proiee 
que od li l a donc herbregie 
puis qu el ot eu ses chaiaus 
et espeudris les ot et biaus 
cele cui li ostex estoit 
souent par eaus demage auoit 
de sa meson les rueue issir 
ne les uoloit mes consentir 
l autre se prist a dementer 
et dist qu ne seit ou aler 
yuers estoit por la froidor 
morroit de froit a grant dolor 
dont li requist par charitei 
qe l herbreiast iusqu en estei 
et cel ot de li grant pitie 
otroia li par amistie 
qant le bel tens uit reuenir 
adonc les rueue forz issir 
l autre commenca a iurer 
que se iames l en ot parler 
que si chael la detrairont 
et forz a l uis la bouteront 


cest example poez sauoir 
et par mainz preudomes ueoir 
qui par bontei de son corage 
est chaciés de son hiretage 
qui felon homme od lui aquieut 
ne s en ist mie quant il uieut 
d une soris et d une choete 
ci dist d une soris uilaine 
qui a une uile prochaine 
uoloit aler por deporter 
parmi .i. bois l estut aler 
dedens le bois li anuita 
une couete illuec troua 
q une soris de bois ot faite 
et sa uiande i ot atraite 
la soris de uile demande 
se laiens a point de uiande 
cele respont   i en ai assez 
uenes auant si la ueez 
se plus auiiez compaignie 
si seriiez uous bien seruie  
qant ele ot illuec piece estei 
a sa compaigne en a parlei 
dist que ses estres est mauues 
et que n i uieut demorer mes 
o li s en uiengne si aura 
richeces granz que li donra 
beles despenses biaus greniers 
et biaus boiures et biaus mengiers 
cele l atrait od li s en ua 
en riches sales la mena 
se li a moustrei ses celiers 
ses despenses et ses soliers 
plentei de farine et de miel 
et cele cuida estre en ciel 
mais lors uindrent li bouteillier 
qui durent entrer en celier 
si tost com il ourirent l uis 
les soris uinrent au pertruiz 
la boschage fu esbahie 
qui lor estre ne sauoit mie 
quant cil issirent dou celier 
les soris corrent au mengier 
cele fu morne et en dolor 
qui de mort ot eu poour 
sa compaingne la regarda 
par grant amor li demanda 
  qel samblant fait ma douce amie 
ie sui  fait ele   mal baillie 
por la poour que i ai euee 
molt m en repenz quant t ai creue 
tu me contoies tout ton bien 
mais dou mal ne me deis rien 
or as tu poour de la gent 
de chas et d oisiaus tot ensement 
et des engins q on fait por toi 
miex aim en bois estre par moi 
a seurtei et sans destresces 
q en tes granz sales en tristesces  
cest essample dit par respit 
chascuns aint miex le sien petit 
qu il a en pais et sanz doutance 
q autre richesce o mesestance 
d un gorpil et d un aigle 
d un werpil conte la meniere 
qui ert issus de sa tainiere 
o ses enfanz deuant ioa 
.i. aigles uint l un em porta 
li uerpis uint apres criant 
qu ele li rende son enfant 
mais ele ne l uieut escouter 
si li couient a retorner 
.i. tizon prist de feu ardant 
et seche buche uait cuellant 
entor le chesne la metoit 
ou cele aigle son ni auoit 
qant l aigle uoit le feu espris 
au gorpil prie et dist   amis 
estain le feu pren ton chael 
ia seront mort tuit mi oisel  
par cest essample entendon 
q ensi est dou riche felon 
ia dou poure n aura merci 
por sa plainte ne por son cri 
mais se cil se pooit uengier 
donc le uesroit il sousploier 
d un lion d un bugle et d un leu 
iadis estoit coustume et lois 
que li lions dut estre rois 
seur toutes les bestes qui sont 
ne qui conuerssent en cest mont 
dou bugle ot fait son seneschal 
q a preu le tient et a loial 
au leu ba sa preuoste 
tuit troi en sont en bois alei 
.i. cerf trouerent et chacierent 
qant pris l orent si l escorcherent 
li leus au bugle demanda 
coment le cerf departira 
  le cerf  fait il   a mon segnor 
cui nous deuons porter honor  
li lions a dit et iurei 
que tuit seuent par ueritei 
que la premiere part auroit 
por ice que il rois estoit 
et l autre part por le gaaig 
qu il esté ot le tiers compaig 
la tierce part ce dit auroit 
car il l ocist raisons estoit 
et se nus d eaus .ii. la prenoit 
ses anemis mortex seroit 
adonc n i nus touchier 
tout lor estut ke cerf laissier 
autresi est n en doutes mie 
se poures hom prent compaignie 
a plus fort homme qu il ne soit 
ia dou gaaing n aura esploit 
li riches uelt auoir l onnor 
et li poures perdra s amor 
se lor gaaig uoelent partir 
li riches uelt tout retenir 



























une autre foiz ot li lions 
ou bois o soi plus conpaignons 
la chieure et la brebis i fu 
.i. cerf ont pris poi retenu 
en quatre parz uoelent partir 
li lions dist   ie uoil saisir 
la graindre pars doit estre moie 
ie sui rois et la cours l otroie 
l autre raurai car g i corrui 
et la tierce car plus forz sui 
et la quarte ai si deuisee 
que nus ne l aura sanz mellee  
si compaignon quant il l oirent 
tout li lessent si s en fuirent 
ensi est il n en doutez mie 
molt s entremet de grant folie 
qui a plus fort de lui s acompaigne 
n i puet pas faire grant gaaigne 
d un aigle qui ne sot ouerir l escaille 
ci dist q une aigle uint uolant 
ioste la mer poissons querant 
une escaille troua entiere 
mais ne sot en quele maniere 
peust l escaille depecier 
qant a ni uolst reperier 
une corneille l encontra 
si dist que li ensegnera 
com l escaille porroit ourir 
s ele au poisson pooit partir 
puis la roua amont uoler 
tant com plus haut porra monter 
qant sera montee lassus 
si laist l escaille cheoir ius 
seur dure terre et seur rochier 
ensi la porras bien depecier 
et l aigle auoit grant desirier 
que le poisson peust mengier 
haut la porta cheoir la lait 
la corneille fu en agait 
auant ala le bec ouri 
fiert l escaille .i. po l ouri 
le poissonet dedens menia 
l escaille lait si s en ala 
ains que l aigle fust reuenue 
ne qu el se fust aparceue 
le pertuiset a fait petit 
que li aigles n i auenist 
par cest essample dou poisson 
monstre l essample dou felon 
qui par agait et par engin 
mesconseille son bon uoisin 
tel chose li conseille a faire 
dont il ne porroit a chief traire 
et quant il sont onq melx ensamble 
par traison li tolt et emble 
l auoir que il a porchacié 
par grant traueil et gaaignie 
d un corbel qui prist un fromage 
ensi auint et bien puet estre 
que par deuant une fenestre 
qui en une despense fu 
uola .i. cors si a ueu 
fromages qui dedens estoient 
et seur une cloie gisoient 
l un en a pris si s en reua 
.i. gorpilx uint si l encontra 
dou fromage ot grant desirrier 
qu il en peust sa part mengier 
par engin uolra essaier 
coment le porra engingnier 
  ha diex sire  fait li gorpis 
  com est or cist oisiaus gentis 
ou monde n a si bel oisel 
ainc de mes elx ne ui si bel 
fust ses chanz tex com est ses cors 
il uauroit molt mex que fins ors  
quant li corbelx s ot si loer 
q en tout le monde n a son per 
porpense soi qu il chantera 
por chanter son los ne perdra 
son bec ouri si commenca 
li fromages li eschapa 
a la terre l estut cheir 
et li gorpis le uait saisir 
puis n ot il cure de son chant 
car dou fromage ot son talant 
cist example est des orgueillex 
qui de grant pris sont desirreus 
par losengier et par mentir 
les puet on bien en gre seruir 
le lor despendent folement 
par fause losenge de gent 
d un lion qui malades fu 
d un lion conte li escris 
qui deffaiz ert et enueillis 
malades iut molt longement 
de releuer n i ot nient 
toutes les bestes s assamblerent 
por lui ueoir a cort alerent 
li plusor sont por lui dolant 
as auquans n en chalut niant 
et tel i a qui uait par don 
a la deuise dou lion 
et sauoir uoelent li plusor 
s il a en lui mais nul retour 
li bues de ses cornes le boute 
et li engniaus qui pas ne l doute 
de son pie le fiert seur le pis 
d autre part i uint li gorpis 
as dens le mort par les oreilles 
dist li lions   ie uoi merueilles 
bien me souient en mon ae 
qant ie fu iones en santei 
qant ere iriez molt se cremoient 
seur toute rien trop me doutoient 


or me uoient affebloié 
molt defoulei et auillié 
molt me samble gregnor uilte 
de cex qui furent mi priue 
a cui ie fiz honor et bien 
cui ne membre de nulle rien 
que des autres cui ie mesfis 
li non poissanz a po d amis 
par meisme ceste raison 
prenons essample dou lion 
qui c onques chiet en non pooir 
si pert sa force et son auoir 
molt le tienent en grant uilte 
mais li plusor qui l ont amé 
d un riche homme qui norrissoit un chien 
d un riche homme trouons escrit 
qui auoit .i. chinnet petit 
souentes fois a lui ioa 
et .i. siens asnes l esgarda 
en son corage entendi bien 
que tuit li autre aiment le chien 
por lor segnor qu il norrissoit 
et auoec lui s esbenioit 
sous son mantel se fist mucier 
se l fist les autres abaier 
puis s est li asnes porpenseiz 
que dou chien uaut il asseiz 
et de beautei et de grandor 
melx sauroit il a son segnor 
ioer que li chienes petis 
et seroit ois ses cris 


por fol se tient q a lui ne uait 
et q a sa uois ne crit et brait 
com fait li chiens seur son segnor 
ensi auint que a .i. ior 
s aloit li sires deduisant 
et au petit chienet ioant 
ne l pot li asnes plus soufrir 
uers son segnor prist a uenir 
seur lui conmence a rechaner 
que tout le fait espoenter 
des piez le fiert sor lui sailli 
si q a la terre l abati 
par .i. petit ne l a creuei 
se li sires n eust criei 
  harou harou he aidiez moi  
si homme saillent a desroi 
chascuns tient ou mace ou baston 
l asne fierent tout enuiron 
a grant martire et a dolor 
polrent rescorre lor segnor 
deci que l asne ont tant batu 
qu il l ont lessié tout estendu 
a grant peine uint en l estable 
sauoir deuons par ceste fable 
la meniere de mainte gent 
ueoir le puet on souent 
qui tant se uoelent essaucier 
et en tel lieu appareillier 
qui n afiert pas a lor corage 
enseurquetout a lor parage 
a mains est ensi auenu 
com a l asne qui fu batu 
d une soris qui defoula un lion 
d un lion dist qui se dormoit 
en .i. boschage ou il estoit 
entor lui se uont deduisant 
soris petites et ioant 
l une corrut ne s en garda 
sor le lion si l esueilla 
li lions fu molt correciez 
prist la soris tant fu iriez 
de li uoloit faire iustise 
el s escondist q en nule guise 
a escient ne l auoit fait 
et li lions a tant la lait 
petite honor ce dist auroit 
de la soris s il l ocioit 
gaire de tens ne demora 
q uns hom ce dist appareilla 
une fosse croese dedenz 
la nuit fu pris li lions enz 
grant paor a q on ne l ocie 
dedenz la fosse brait et crie 
la soriz uait a lui tout droit 
mais ne sauoit que ce estoit 
cil q ou bois auoit esueillie 
qant el le uoit si sasegnié 
demanda lui qui l ot la mis 
et il respont qu il ert pris 
ocis sera a grant dolor 
dist li soris   n aiez poor 
or te rendrai le guerredon 
que me feis se bien non 
quant a mes piez uous oi marchié 
gratez la terre a uostre pie 
tant q afermer uous i puissiez 
et puis amont bien uous sachiez 
ensi porrez ca forz issir 
et ie ferai od moi uenir 
as cordes qui ci sont trenchier 
autres soris por moi aidier 
et as roiz qui i sont tenduz 
ne serez mie retenuz  
l ensengnement a la soris 
fist li lions si fu garis 
et de la fosse est eschapez 
la li ualu humilitez 
par cest example nous assomme 
q example i pregnent li riche homme 
qui seur les poures ont pooir 
s il lor mesfont par non sauoir 
qu il en aient bone merci 
auenir lor puet autresi 
que cil li puet auoir mestier 
et miex li saura conseillier 
au besong s il est entrepris 
que li meldres de ses amis 
de l aronde qui uoloit les lins mengier 
par example en escrit truis 
quant on sema premiers linuis 
qui uolt de lin le preu auoir 
l aronde fu de grant sauoir 
bien s aparcut que par le lin 
seront oisel mis a lor fin 
dou lin puet on la rois lacier 
dont on les puet touz demagier 
touz les oiseaus fist assambler 
si lor uoloit conseil doner 
qu il alassent les lins mengier 
qu il ne puissent fructifier 
li plusor ne le uolrent faire 
au uilain l alerent retraire 
le conseil que lor ot doné 
quant l aronde l ot escouté 
de ses parens fist assamblee 
si lor a ceste oeure contee 
com il l auoient enscosee 
puis fu dou uilain acordee 
q en sa maison soufri ni 
la furent si oisel norri 
et el dona a son lin pes 
ia par li ne le perdra mes 
cil fist dou lin engins plusors 
dont prist oiseaus granz et menors 
n eussent pas ce mal eu 
s il eussent conseil creu 
ceste essample est assez uoire 
quant fols ne ueut le sage croire 
qui bien li set conseil doner 
et de son mal le uieut garder 
se demages l en doit uenir 
lors est trop tart dou repentir 
d un gresillon et d un formis 
d un gresillon dist la menere 
qui iusq a une fromieere 
ou tans d yuer estoit alez 
par auenture i ert entrez 
uiande demanda et quist 
car n en auoit nient ce dist 
en sa maison n a nul recet 
dist li fromis   q as tu dont fet 
quant tu deusses gaaignier 
en mois d aoust i porchacier 
ie chantai  fait il  et deduis 
les autres bestes mais ne truis 
qu il me uoille guerredoner 
por ce m estuet ensi aler  
dist li fromis   or chante a moi 
par cele foi que ie te doi 
fust que tu te porchacasses 
en mois d aoust et gaaignasses 
que uenisses de froit morant 
a mon huis uiande querant 
por coi te donrai a mengier 
qant tu ne me pues mais aidier  
por ce deffent que nus ne uiue 
en non chaloir ne en oidiue 
selonc ce que chascuns puet faire 
se doit pener de bien atraire 


d une corneille qui s asist seur une brebis 
ensi auint q une corneille 
se sist seur le dos d une oeille 
dou bec la feri durement 
sa laine li oste asprement 
la brebis li a dit   por coi 
cheuausches tu ensi seur moi 
or te remues si feras bien 
sie une piece seur ce chien 
si fai a lui si com a moi  
dist la corneille   par ma foi 
n t esteust pas traueillier 
de moi apanre n enseignier 
ie sui pieca toute ensegnie 
tant su ge sage et bien uisie 
bien sai seur cui ie doi seoir 
et a seur puis remenoir  
por ce nous monstre par escrit 
que ce est uoirs que li hom dit 
par grant essample et par reproche 
bien seit chaz cui barbes il loiche 
bien s aparcoit li ueziiez 
le quel il puet auoir seur piez 
de l omme qui uit parler .ii. cers ensenble 
uns riches hom cheuaucha ia 
parmi .i. champ si esgarda 
que dui cerf ansamble parloient 
et estroitemant conseilloient 
con s il fussent entre grant gent 
uers eas torna hastiuemant 
demanda lor por quel mestier 
il uoloient si conseillier 
quant nul home pres d ax n auoit 
ne nus lor parole n ooit 
li uns respondi au seignor 
qu il n auoient nulle poor 
ains lor sambloit enuoiseure 
qu il parloient en tel mesure 
ce font souent li non sachent 
de tele chose font samblant 
por autre gent seurueziier 
que ne lor puet auoir mestier 
li parlemens des oiseax por faire roi 
li oisel ce dit s assamblerent 
a parlement si esgarderent 
q entre aus deussent auoir roi 
qe s gouernast a droite foi 
chacuns douta de mesprison 
a faire cele election 
estoient trestuit esbai 
quant dou coucu oent le cri 
ne sorrent ques oissiaus ce fu 
mais qu en touz tens disoit   coucu  
mont le puet on de loin oir 
car tout le bois fait retentir 
tuit disoient an lor iargon 
et affermoient lor raison 
bien deust estre rois et sires 
por garder .i. molt grant empire 
icil oisiaus qui si chantoit 
et si grant ioie demenoit 
s i fust si preuz et si uaillans 
en ces oeures com en ses chans 
a seignor lo uolront auoir 
lors primes uolroient sauoir 
son estre et son contenemant 
por ce esgardent communemant 
qui doit aler an lor message 
la mazange qui molt est sage 
aparceuans et ueziee 
on deci que la enuoiee 
deciqu a l arbre ou cil estoit 
la mazange uola tou droit 
mont par c est pres de lui asisse 
si l esgarda par grant cointise 
ne prisa gaires sa meniere 
car il faissoit maluaise chiere 
ancor uorra plus haut monter 
son corage uiaut esprouer 
sor une branche haut s es mise 
desor son dos c est puiz assise 
onques li coucus most ne dist 
ne paior samblant ne li fist 
arriere s an ua la mazange 
le coucu laidist et bletenge 
ia de lui ne fera seignor 
au autres dist la deshonor 
et la honte que li fist grant 
ains ne l an fist paior samblant 
s uns granz oisiaus li mesfasoit 
mauuaisemant s an uangeroit 
quant il a li ne s osa panre 
qui est de touz oisiaus li mendres 
eslisent tel qui soit uilains 
preuz et sages et amprenans 
rois doit estre molt dreturiers 
en iutice roides et fiers 
a ce consoil se sont tenu 
si ont esgardé et ueu 
que de l aigle feront lor roi 
si uous an dirai le por coi 
li aigles a bele grandor 
si est assez de grant ualor 
molt est sages et atrempez 
se une foiz est saoulez 
bien repuet geuner apres 
ia de proie n iert trop engres 
princes ne se doit reposer 
de bien faire se doit pener 
ensi l ont fait con ge uos di 
par cest essample monstre ci 
qu en ne doit pas faire seignor 
de mauuais ne de gengleor 
ou il n a se parole non 
tel se fait nobles par tencon 
q on ot menacier et parler 
qui molt fait pou a redouter 
dou feure qui dist une congnie 
uns feures fist une congnie 
dure et trenchant et bien forgie 
mais ne s em pooit pas aidier 
ne nule rien de li trenchier 
deci qu ele fust enmanchie 
et d aucun fust appareillie 
en bois ala por demander 
a chascun fust qu il pot trouer 
au quel il li loent entendre 
de qu il peust .i. menche prendre 
et quant ensemble orent parlé 
communaument li ont loé 
que il prengne la noire espine 
que nes l escorce et la racine 
est molt tres forz a depecier 
de li la puet bien enmenchier 
li feure a lor conseil creu 
car ne l ont mie deceu 
de l espine a le menche pris 
si l a en la congnie mis 
ou meisme cele congnie 
a puis l espine detrenchie 
mau guerredon li a rendu 
qui de li a le menche eu 
tout autresi est dou malues 
dou felon homme et de l engres 
qant .i. preudons le met auant 
et par lui est riche et manant 
se il puet melx faire de lui 
honte li _ et anui 
a celui a fait tout le pis 
qui si l a au deseure mis 
dou uilain qui prist .i. folet 
d un uilain conte qui prist ia 
.i. folet que longes garda 
si li dona trois oremens 
por ce qu il ne l monstrast as gens 
li uilains est ioianz et liez 
qant a sa fame est repairiez 
les deus oremens li dona 
.i. en tint que preu ne garda 
einsi furent bien longement 
qu il ne firent nul orement 
iusqu a .i. ior ou il estoient 
a .i. mengier ou il auoient 
d une brebis l eschine et l os 
la moole paroit defors 
la fame en ot grant desirier 
uolentiers en uolsist mengier 
mais ne la pot auoir as mains 
lors a orei que li uilains 
eust tel bec com li pleroit 
comme li huitecos auoit 
ensi auint comme ele ora 
et li uilains s en merueilla 
si a orei q en uoies fust 
et que son uis meisme eust 
ii. oremens ont ia perdus 
que nus n en est bien auenus 
as plusors est mal auenu 
souente fois i ont perdu 
que trop croient autrui parole 
qui tous les decoit et afole 
li folx cuide estre ueziiez 
et que par lui soit conseilliez 
mais il auient bien qu il i faut 
car celui ne chaut com il aut 
dou uilain qui prioit tant seulement por sa mainie 
uns uilains ala au monstier 
souentes foiz por dieu prier 
a dieu requist qu il li aidast 
et que sa fame conseillast 
et ses enfanz et nului plus 
ceste proiere auoit en us 
souent li dist a si haut cri 
que .i. autres uilains l oi 
si li respont hastiuement 
  dex te maudie omnipotent 
ta fame et tes enfanz petis 
et nus autres ne soit maudis  
par cest example uoil retraire 
que tel proiere doit on faire 
qui a la gent ne soit nuisable 
et qui a dieu soit acceptable 
d un estanc plain de raines 
iadis auint q en .i. estanc 
entor les riues et ou fanc 
ot de raines grant compaignies 
qui de lonc tens i sont norries 
la desdengnerent a rester 
a la terre uolrent aler 
a lor destinee crierent 
souentes foiz et demanderent 
que roi leur deust enuoier 
qe d autre chose n ont mestier 
qant maintes foiz orent prié 
la destinee a enuoié 
enmi cele eaue un tronc le ior 
dont eles orent grant paor 
cele qui pres dou tronc estoit 
quant uit que ne se remouoit 
ses compaignes a apelees 
si sont ensemble au tronc alees 
puis le saluent come roi 
et chascune li promet foi 
toutes le tienent por segnor 
si li portent molt grant honor 
et quant li trons ne se remut 
celes uirent bien qu il s estut 
enmi cele eaue tout en pes 
sor lui monterent a .i. fes 
lor uilenie sor lui firent 
ou fons de l iaue l embatirent 
a la destinee reuont 
roi demandent que point n en ont 
mauuaiz fu cil que lor dona 
la destinee i enuoia 
une culueure grant et fort 
qui les deuore et trait a mort 
toutes furent en grant torment 
lors crierent plus aigrement 
a la destinee merci 
que lor ostast cel anemi 
la destinee respondi 
  nenil nenil ie uous soufri 
trestoutez uoz uolentez faire 
segnor eustes debonaire 
uilainement le honisistes 
or l aiez tel com uous quesistes  
ensi auient plusor le font 
des bons segnors quant il lor font 
touz iors les uoelent defoler 
ne lor seuent honor porter 
car s il ne s tienent en destroit 
por eaus ne feront tort ne droit 
a tel se prenent que s destruit 
au daarrain s em plengnent tuit 
lors regretent lor bon segnor 
cui il firent tel deshonor 
de l ostor cui li coulon eslirent a segnor 
coulon demanderent segnor 
a roi choisirent .i. ostor 
pour ce que meins mal lor feist 
et uers autres les garantist 
car quant il ot la segnorie 
et tuit furent en sa baillie 
n i ot .i. seul qui l aprochast 
qu il n oceist et deuorast 
por ce parla .i. des coulons 
et apela ses compaignons 
  grant folie  fait il   feimes 
qant nous a roi l ostor choisimes 
qui nous ocist de ior en ior 
mex nous uenist que sanz segnor 
fussiens touz tans qu auoir cestui 
ains nous gardiiens nous de lui 
ne doutiiens mais son agait 
puis que nous l eumes atrait 
a il tout  fait   apertement 
ce que ains fist celeement  
cest essample dist as plusors 
qui coissent les maus segnors 
de grant folie s entremet 
qui en subiection se met 
a cruel home n a felon 
car ia n en aura se mal non 
des brebis q on embla 
d un larron conte qui ala 
brebis embler qu il espia 
dedens la faude a .i. uilain 
ensamble o lui porta .i. pain 
au chien deuoit le pain baillier 
qui la faude deuoit gaitier 
li chiens li dist   amis por coi 
prendroie ie cest pain de toi 
ie ne l te puis guerredoner 
fai a ton oes le pains garder  
li lerres dist   ie ne quier rien 
meniue le pain si le tien  
li chiens respont   n en uoil nient 
ie sai tres bien a escient 
que ma bouche uelx estouper 
que ie ne puisse mot soner 
si embleroies nos brebis 
et li bregiers est endormis 
trai auroie mon segnor 
qui m a norri iusq a cest ior 
malement auroit emploié 
qu il m a norri et afaitié 
se par ma garde auoit perdu 
ce por qu il m a lonc tens tenu 
et tu meime me harroies 
et por traitor me tenroies 
ne uoil ton pain si gaaignier  
dont conm a abaier 
par essample nous monstre ci 
chascuns franz hom doit faire ensi 
se nus li uieut donner loier 
ne por promesse eslosengier 
que son segnor doie trair 
ne l uoille mie consentir 
atendre doit tel guerredon 
comme li chiens fist dou larron 
dou leu et de truie prains 
iadis quint q uns leus erra 
par .i. chemin et encontra 
une truie qui prains estoit 
uers lui ala a grant esploit 
et dist que pais li uieut donner 
or se has de porceler 
car ses porciaus uoloit auoir 
ele respont par grant sauoir 
  sire conment me hasteroie 
tant com si pres de moi uous uoie 
ne me puis ie pas deliurer 
tel honte ai de uous esgarder 
ne sauez mie que ce monte 
toutes femeles ont grant honte 
se meins malle les doit touchier 
a tel besong ne aprochier  
adonc s en uait li leus mucier 
qui les porciaus uoloit mengier 
et la truie s en est alee 
qui par engin est deliuree 
cest essample doiuent oir 
toutes fames et retenir 
por seulement leur cors garir 
ne laissent leur enfanz perir 

ci dist que lieure s assamblerent 
a parlement si esgarderent 
q en autre terre s en iroient 
fors de la greue ou il estoient 
car trop furent en grant dolor 
d omme et de chiens orent poor 
si ne uoloient plus soufrir 
pour ce s en uoelent fors issir 
li sage lieure lor disoient 
que folie ert quanqu il queroient 
a issir de la quenoissance 
ou il furent norri d enfance 
li autre ne s uoloient croire 
tuit ensamble uinrent lor oire 
a une mare sont uenu 
gardent en tai si ont ueu 
ou raines furent ensamblees 
de poor de aus sont asamblees 
dedens l iaue s en uont plungier 
des que les uirent aprochier 
.i. lieures les a apeleiz 
  segnor  fait il   car esgardeiz 
par les raines que uouz ueez 
qui poor ont uous porpensez 
que nous alons querant folie 
qui nostre greue auons guerpie 
por estre aillors aseurrez 
iamais terre ne trouerez 
ou len ne dout aucune rien 
alons nous en si ferons bien 
a tant li lieure retornerent 
en lor contree s en alerent 
de ce se doiuent porpenser 
cil qui se uoelent remuer 
et lor ancien lieu guerpir 
qui lor puet apres auenir 
iamais regne ne troueront 
ne en cele terre ne uenront 
que tuit i soient sanz poor 
et sanz traueil ou sanz dolor 
de toutes les bestes et des oiseax li parlemenz 
d un lion dist qui asambla 
toutes les bestes et manda 
qui aloient seur .iiii. piez 
et li aigle ra porchaciez 
touz les oiseaus qui eles ont 
et qui uolent en l air amont 
bataille deuoient tenir 
qant ensamble durent uenir 
et la chauue soris les uit 
en son cuer a pensei et dit 
car molt redoute cel afaire 
ne set au quel se doie traire 
od celx uelt estre qui uaintront 
et qui la gregnor force auront 
seur .i. haut fust s en est montee 
por esgarder cele meslee 
se li fu auis son esciant 
que li lions auoit plus gent 
et qu il ert de gregnor iustise 
od les autres soris s est mise 
li aigles fu amont uolez 
od les oiseaus qu il ot mandés 
que les bestes po de lui tindrent 
tant en i ot tant en i uindrent 
que la chauue soris les uoit 
molt li _ q o eaus n estoit 
des bestes s est lors departie 
ses piez muca si fist folie 
mais quant les eles entrouri 
par deuant touz les descouri 
donc fu la felenie aperte 
et la traisons descouerte 
oiseaus et bestes la huerent 
et a nature s en clamerent 
de la chauue soris se uengent 
molt la honissent et blastengent 
et monstree si sa felonie 
et com ele a sa foi mentie 
et nature lor a iuré 
q ele en fera lor uolente 
et que molt tost la uengera 
puis la maudist et si ora 
qe iamais en lieu ne uenist 
q oiseaus ne beste la ueist 
toute clartei li a tolue 
que iamais n iert par ior ueue 
apres roua por li honir 
sa plume oster por descourir 
autresi est dou traitor 
qui meserre uers son segnor 
cui il deuroit honor porter 
et loiaute et foi garder 
se se sire a de lui mestier 
et il le uolt afebliier 
a son besong li uieut faillir 
od les autres se uieut tenir 
se se sire uient au desous 
ne puet laissier son malues us 
lors uolroit a lui retorner 
de toutes parz uieut meserrer 
par tout en est au doi monstrez 
et auilliez et uergondez 
son nom en pert et son auoir 
et si reprouier en ont si hoir 
a touz iors en est si honis 
comme fu la chauue soris 
qui ne doit mais par ior uoler 
ne cil ne doit en court parler 
dou cerf qui uit ses cornes en l iaue tantdis qu il buuoit 
ensi auint q uns cers beuoit 
a une eaue car soif auoit 
garde dedens ses cornes uit 
a soi meismes auoit dist 
qe nule beste ne l ualoit 
ne si beles cornes n auoit 
tant entendi a soi loer 
et a ses cornes esgarder 
qu il uit uenir chiens molt corrant 
et lor mestre uenoit cornant 
apres lui uienent se l queroient 
por ce que penre le uoloient 
en bois se met touz esmaiez 
par les cornes est atachiez 
en .i. boisson est retenus 
ez uous les chiens apres uenus 
et quant il les uit aproimier 
si se conmence a desrainier 
  uoirs est  fait il   que li hom dit 
et par essample et par escrit  
li plusor uoelent ce loer 
qu il deuroient souent blamer 
et ce laissent que il deuroient 
forment loer se il sauoient 
de la fame qui faisoit duel de son mari 
d un homme conte li escris 
qui ert morz et enfois 
sa fame en menoit grant dolor 
deseur sa tombe nuit et ior 
pres d iluec auoit .i. larron 
qui fu penduz par mesprison 
par la contree fu criei 
qui le larron auroit ostei 
son iugement meisme auroit 
s atains estoit pendus seroit 
.i. cheualiers le despendi 
ses parens ert si s enfoi 
lor ne sot il conseil trouer 
com il se peust deliurer 
qu il le tenoit por son parent 
car seu fu de meinte gent 
a l encontree uint tout droit 
ou la preude fame s estoit 
qui son segnor ot tant plorei 
cointement a a li parlei 
dist li qu ele se confortast 
molt seroit liez qu ele l amast 
la prode fame l esgarda 
grant ioie en fist si l otria 
q ele fera sa uolente 
li cheualiers li a conté 
que molt li ert mesauenu 
dou larron qu il ot despendu 
se ne li seit conseil doner 
fors dou pais l estuet aler 
la prode fame respondi 
desfoons mon baron de ci 
puis se l pendons la ou cil fu 
si n iert iamais aparceu 
deliurer doit on par le mort 
le uif dont on atent confort 
par iceste senefiance 
poons entendre quel fiance 
doiuent auoir li mort uis 
tant est li mors faus et malmis 
la conpengnie dou chien au leu 
uns leus et .i. chiens s encontrerent 
parmi .i. bois ou il alerent 
li leus a le chien esgardé 
et puis si a a lui parlei 
  frere  fait il   molt estes biaus 
et molt est luisanz uostre piaus  
li chiens respont   c est ueritez 
ie meniu bien s en ai assez 
et soef gis quant pluet le ior 
par deuant les piez mon segnor 
puis chascun ior ronger les os 
dont ie me faz et graz et gros 
se uous uolez o moi uenir 
et uous le uolez obeir 
si com ie faz assez aurois 
plus uiande que ne uolrois 
si ferai uoir  li leus respont 
dont s aconpengnent si s en uont 
ains q a uille fussent uenu 
garda li leus si a ueu 
com li chiens porte son coler 
et la chaiene trainer 
  frere  fait il   merueille uoi 
entor ton col mais ne sai coi  
li chiens respont   c est ma chaiene 
dont on me loie en seur semeine 
car trop souentes foiz mordroie 
et a plusors gens mesferoie 
qe mes sire uelt garantir 
por ce me fait loie tenir 
la nuit uoiz entor la maison 
que n i aprochent li larron 
coi  fait li leus   est il ensi 
q aler ne pues forz par merci 
tu remendraz ie m en irai 
ia chaiene ne chergerai 
miex uoil estre leus a deliure 
q enchaiené longement uiure 
qant encor en puis estre a chois 
ua a la uille et ie au bois  
par la chaiene est departie 
lor amors et lor compaignie 
par cest essample nous promet 
que cil est molt folx qui se met 
en sougit ne en seruitute 
car mauuese est cele coustume 
qui a son talent a deliure 
ne laisse en pais nul homme uiure 
d un homme qui ne uoloit faire oeure 
d un homme uoil ici mostrer 
et par essample ramembrer 
de ses meins conte et de ses pies 
et de son chief qui ert iriés 
enuers son uentre qu il porta 
por le gaaing que il gasta 
qant il ne uolst rien traueillier 
se li tolirent le mengier 
mais quant li uentres geuna 
hastiuement afebloia 
et mains et piez tout ensement 
se la nature ne nous ment 






cest essemple puet on ueoir 
chascuns franz hom le puet sauoir 
n i puet pas auoir honor 
qui honte fait a son segnor 
ne li sires tout ensement 
por qu il uoille honir sa gent 
se li uns a l autre failli 
apres en seront mal bailli 
d un singe et dou werpil 
d un singe dist qui demanda 
a .i. werpil qu il encontra 
que de sa coe li prestast 
se lui pleust ou l en donast 
auis li fu que trop l ot grant 
car tuit ont coe si enfant 
li werpis demande que doit 
qe sa coe li requeroit 
li singes dist   ce m est auis 
ne uous en iert niant de pis 
se m en uolez .i. pou doner 
q ele uous nuist a tost aler  
dist li werpis   ne uous en chaut 
ceste requeste po uous uaut 
ia de ma coe qui est granz 
ne norrirez les uoz enfanz 
en autre regne u autre gent 
ie l uous di bien apertement 
mais qu ele fust de tel afaire 
qe ie ne la peusse traire  
cest essample por ce uous di 
d auer homme est autresi 
se il a plus que lui n estuet 
ne l uieut soufrir car il ne puet 
q autres en ait aise n onor 
melx le uieut perdre chascun ior 
dou lion qui en autre pais uolt conuerser 
d un lion dist qui uolt aler 
en autre terre conuerser 
toutes les bestes assambla 
et tout son oirre lor monstra 
et qu il deussent roi choisir 
q il n en cuidoit mais reuenir 
n i ot beste ne li priast 
q un autre lion lor baillast 
il lor respont que il ne s a 
n en norri nul car il n osa 
d eaus meismes doiuent garder 
qui bien les puisse gouerner 
dont auoient le leu choisi 
car n i auoit nul si hardi 
qui osast penre se lui non 
tant le tenoient a felon 
et a plusors auoit promis 
que melx les ameroit touz dis 
au lion uont se li ont dit 
q il auoient le leu eslit 
il lor respont   n en doutez mie 
qe cointe beste auez choisie 
preste et isnele et emprenanz 
se de corage et de talanz 
estoit si franz com il deuoit  
mais d une chose se cremoit 
qe ne preist a conseillier 
le werpil qui bien seit trichier 
andui sont felon et engres 
s il de lui uoelent auoir pes 
se li facent seur sains iurer 
q il ne doie beste adeser 
ne que iamais a uiuant 
ne meniast char ne tant ne quant 
li leus a uolentiers iuré 
plus assez qu il n ont demandé 
mais quant il fu asseurez 
et li lions s en fu aleiz 
grant talent a de char mengier 
par engin uoldra porchacier 
qe les bestes otroieront 
sa uolente et iugeront 
dont a .i. cheuroil apelé 
a conseil li a demandé 
qe per amor uoir li deist 
de s aleine s ele puist 
et il respont que si puoit 
q a peines soufrir le pooit 
li leus se fist molt correciez 
por ses hommes a enuoiez 
a touz ensamble demanda 
qel iugement chascuns fera 
de celui qui dist son segnor 
honte et laidure et deshonor 
il respondent qu il doit morir 
li leus uait le cheuroil saisir 
si l a ocis per lor esgart 
puis en menia la meillor part 
por sa felenie courir 
en fait as autres repartir 
apres icele saoulee 
une autre beste a apelee 
tout autresi li demanda 
de s aleine que li sambla 
la dolente uieut mex mentir 
qe por uoir dire mal soufrir 
dist li que plus soef oudor 
ne senti onques a nul ior 
li leus a concile asamblé 
a ses barons a demandé 
qu il doit faire par iugement 
de celui qui le triche et ment 
tuit iugent qu ele soit ocise 
lors a li leus la beste prise 
si l a ocise et depecie 
et deuant eaus toute mengie 
gaires apres ne demora 
qe li leus uit et esgarda 
i. singe grant et parcreuu 
de lui a grant talent eu 
mengier le uieut et deuorer 
.i. ior li ala demander 
de s aleine s ele ert puanz 
ou ele estoit soef olanz 
li singes fu molt ueziiez 
ne uoloit pas estre iugiés 
entre deus est itant li dist 
ne solt li leus que il feist 
car il ne l pooit traire a mort 
se ne li uolsist faire tort 
en son lit malades se faint 
a toutes les bestes se plaint 
qe ne l aloient uisiter 
q il ne cuidoit mais respasser 
et milx li firent mire uenir 
por sauoir s il porroit garir 
li mire sont tuit esgaré 
q il ne uoient ne n ont troué 
qe il ait mal qui li neust 
s a mengier a talent eust 
  ie n ai   dist il  nul desirrier 
forz de char de singe mengier 
mais ie ne le uoil beste adeser 
mon sairement m estuet garder 
se ie n eusse tel raison 
qe l otroiassent mi baron  
dont li loent conmunement 
q il le face seurement 
ia n i doit garder sairement 
contre son cuer et son talent 
n em pueent il nul garantir 
contre son cors de mort garir 
qant il oi q on li loa 
le singe ocist si le menia 
puis ne quist il nul iugement 
ne ne tint uers eaus sairement 
por ce monstre li sages bien 
que on ne doit por nulle rien 
felon homme faire segnor 
ne traire a nule haute honor 
ia ne gardera loiaute 
plus a l estrange q au priue 
si se demeine uers sa gent 
com fist li leus de son sairment 
d un mire qui saina .i. homme 
d un mire conte qui saina 
.i. riche homme que il garda 
en une grant enfermetei 
puis auoit le sanc conmandei 
a sa fille que le gardast 
qe nule rien n i adesast 
car par ice sanc quenoistroit 
qel enferte ses pere auroit 
la meschine porta le sanc 
en sa chambre deseur .i. banc 
mais molt li est mesauenu 
car tout le sanc a espandu 
ne l osa dire ne monstrer 
n autre conseil ne sot trouer 
mais soi meisme fist sainier 
icel sanc lesse refroidier 
tant que li mires l ot ueu 
par le sanc a aparceu 
qe cil iert prains qui l ot lessié 
li riche homme a si esmaié 
q il cuidoit bien auoir enfant 
sa fille fist uenir auant 
tant par destroit tant par amor 
li fist quenoistre la ueror 
dou sanc a dit qu ele espandi 
et que li autres fu de li 
autresi uait des tricheors 
des larrons et des robeors 
en cui la felenie maint 
par eaus meismes sont ataint 
qant melx se gardent d estre pris 
si sont encombré et ocis 
dou uilain cui escharboz entra en cors 
d un uilain dit qui se gisoit 
contre .i. soleil et se dormoit 
a denz s iert tous descouers 
et ses pertuiz estoit ouers 
.i. escharboz dedens entra 
et li uilains s en esueilla 
grant mal li fist tant q a .i. mire 
l estut aler conter et dire 
li mires dist qu il estoit prains 
lors fu molt pis qu il ne fu ains 
car li uilains bien le creoit 
et tous li pueples qui l ooit 
dient que c est senefiance 
en paor sont et en doutance 
n i a celui qui bien ne l croie 
qe granz maus auenir lor doie 
tant est li folx pueples muables 
q en ueines choses non estables 
ont lor creance et lor sauoir 
le uilain gardent por sauoir 
par ou cil enfes deuoit nestre 
li escharboz par la fenestre 
ou il entra s en est issus 
ez les uous lors tous deceus 
par cest essample le uous di 
nonsachanz est autresi 
qui croient ce qu estre ne puet 
ou uanitez les trait et muet 
d un home qui uit 
d un uoisin conte qui gaita 
dedens .i. wis et espia 
.i. autre homme uit seur son lit 
o sa fame fist son delit 
  ha las  dist il   q ai ge ueu  
dont a la fame respondu 
  qe ueez uous beaus sire amis 
i. autre homme ce m est auis 
seur mon lit te tient embracie  
ce dit la fame corecie 
  bien sai  fait ele   n en dout mie 
ce est uostre uielle folie 
tu uiex tenir menconge a uoire 
ie l ui  fait il   se l doi bien croire 
folx es  fait ele   se tu crois 
por ueritei qanque tu uois  
as mains le prent od li le meine 
en une cuue d iaue pleine 
dedens l iaue li fist garder 
puis li conmence a demander 
q il uoit dedens et il li dist 
qe s ymage meisme uit 
  por ce  fait ele  n es tu pas 
dedens la cuue a tout tes dras 
qe tu i uois une samblance 
tu ne dois auoir creance 
en tes elx qui mentent souent  
dist li uilaains   or m en repent 
chascuns doit melx croire et sauoir 
ce que sa fame dit por uoir 
qe ce si mauues oil uoient 
qi par ueue le foloient  
par cest essample nous deuise 
que molt uaut miex sens et cointise 
et plus aide a mainte gent 
qe ses auoirs ne si parent 
dou uilain qui o sa fame uit aler son dru 
d un uilain uoil ci raconter 
qui o sa fame uit aler 
parmi .i. bois son dru o li 
apres corrut cil s en fui 
cil s est dedens le bois muciez 
et il retorne touz iriez 
sa fame laidi et blama 
et la dame li demanda 
por qu il parloit ensi a li 
et ses maris li respondi 
qu il ot ueu son lecheor 
qui li fist honte et deshonor 
aler o li en la forest 
  sire  fait ele   s il uous plest 
por amor dieu dites moi uoir 
cuidastes uous homme ueoir 
aler o moi ne me celer 
ie l ui  fait il   en bois entrer 
lasse  fait ele   morte sui 
demain morrai ou encor uoi 
a m aieule auint autresi 
et a ma mere car ie le ui 
.i. po deuant lor finement 
ce fu seu apertement 
q uns bachelers les conduisoit 
la ou ele nes rien n auoit 
or sai ie bien pres est ma fins 
mandez sire tous uoz cousins 
si departirons nostre auoir 
n oz en siecle plus remanoir 
a toute la moie partie 
me meteres en une albaie  
li uilains l ot merci li crie 
  laissie ester  fait il   amie 
ne partirez de moi ensi 
menconge fu quanque ie ui 
n oz  fait ele   plus demorer 
car de m arme m estuet penser 
enseurquetout por la grant honte 
dont uous auez fait si grant conte 
tous iors me seroit reproué 
que malement auroie ouré 
se uous ne iurez sairement 
si que l orront uostre parent 
qe riens ne feistes o moi 
si m afiiez la uostre foi 
qe uous iames ne me siurois 
ne iames ne me reprouerois 
uolentiers dame  cil respont 
au monstier ensamble s en uont 
la li iura ce que li quist 
et plus assez qu ele ne dist 
por ce dist on en reprouier 
que fames seuent engingnier 
les ueziees non uerrables 
ont plus un art que li diables 
d un leu q uns ueneres chacoit 
d un ueneor uous di ici 
qui un leu auoit acoilli 
parmi .i. champ fui li leus 
ou .i. bergiers estoit tous seus 
par sa franchise li requist 
qu il li musast et li deist 
au ueneor qui le sieuoit 
q au bois s en est alez tout droit 
li paistres dist q ensi fera 
desouz la faude le muca 
li uenerres uenoit criant 
d ores en autres demandant 
se cil auoit le leu ueu 
cil li respont ne sot ou fu 
a sa mein li uait ensegnant 
q aillors le uoist aler querant 
dementres qu il li ensegnoit 
enuers le leu touz iors gardoit 
n em pooit ses ex remuer 
mais neporquant l en fist aler 
qant il le uit bien eslongié 
si dit au leu qu il ot mucié 
  ne me seiz tu ore bon gre 
qe ie t ai si bien deliuré  
li leus respondi cointement 
  ta langue et tes mains uoirement 
doi ie  fait il   bon grei sauoir 
mais une rien te di por uoir 
s il aloit a ma uolente 
ti oeil seroient ia creué 
ta langue et tes mains me garirent 
ti oeil a po ne me trairent 
ensi sont il aucune gent 
qui as autres monstrent samblant 
d eaus courir et d eaus tenir chier 
qui les traissent par derrier 
dou poon qui pria qu il chantast miex 
uns poons fu forment iriez 
a soi meisme coreciez 
por ce que tele uoiz n auoit 
come a sa biaute n auenoit 
a la diesse le monstra 
et la dame li demanda 
s il n ot assez en la biaute 
dont ele auoit si aorné 
de pennes l auoit fait si bel 
qe n auoit nul autre oisel 
li poons dist qu il la cremoit 
de touz oiseaus plus uilx estoit 
por ce que ne sot bel chanter 
ele repont   lesse m ester 
bien te doit ta biaute soufire 
nenil  fait il   bien le puis dire 
qant li rossegnex qu est petiz 
a meillor uoiz i en sui honis  
qui plus couoite que ne doit 
sa couoitise le decoit 
de la berbis qui ot aignele 
une berbis ot aignele 
et li bregiers li a ostei 
son aingnelet et le porta 
a une chieure le bailla 
qui de son lait l a bien norri 
en bois le meine auoeques li 
qant el le uit creu et grant 
si l apela et li dist tant 
  ua t en a la brebis ta mere 
et au mouton qui est tes pere 
assez t ai norri longement  
cil respondi molt sagement 
  moi est auis bien me doit estre 
cele mere qui me uieut pestre 
melx que cele qui me porta 
qant ele de li me seura  
par cest aignel poez sauoir 
q amer doit on et chier auoir 
ciaus qui bien lor font en enfance 
ne l doiuent metre en obliance 
coment uns bretons ocist grant compagnie de brebis 
ensi auint qu en .i. pasquis 
ot grans conpengnes de brebis 
uns bres s aloit esbanoier 
parmi le champ o sa moillier 
les brebis sanz garde troua 
une en ocist si l em porta 
et chascun ior i reuenoit 
si les ocioit et portoit 
les brebis molt s en correcierent 
et entre eles se conseillierent 
que ne se uolront pas desfendre 
par droite iror se leront prendre 
ne ia ne se retorneront 
ne por rien mot ne li diront 
tant atendirent lor breton 
que n i remest fors .i. breson 
qui tous seus se uit sanz conpengne 
ne puet muer qu il ne se plengne 
  grant laschetei  fait il   feimes 
et molt malues conseil preimes 
qant nous grant conpaigne estions  















































  por coi ne l as tu retenue 
ta folie fust pardonee 
tost  fait il   me fu eschapee 
amis  fait il   laissiez ester 
n aies mais soing d adan blasmer 
se le fruit de l arbre menia 
qant nostre sires li uea 
li diables li conseilla 
qe par sa fame l engingna 
et li pramist si grant honor 
qe pers seroit a son segnor  
por ce ne doit nus encorper 
autrui faisance ne blamer 
ne metre blasme seur prime 
chascuns reprengne soi meime 
telx puet blasmer les faiz d autrui 
qe mex li uauroit blamer lui 
dou uilain qui ora auoir un autre cheual 
d un uilain conte qui entra 
en .i. moustier et si ora 
.i. suen cheual auoit molt chier 
si l atacha fors dou moustier 
et dieu requist qu il li aidast 
q un autel cheual li donast 
tant com il dist cele orison 
son cheual emblerent larron 
qant il fu dou moustier issu 
si ot son bon cheual perdu 
arriere uait isnelement 
si pria dieu hastiement 
q autre cheual ne requeroit 
n autre dou sien mar li donroit 


por ce ne doit nus hom proier 
auant de ce qu il a mestier 
ce gart que diex li a doné 
se li soufise en loiautei 
dou uilain qui norri une choe 
d un uilain dist qui norrissoit 
une choe que il amoit 
tant la norri qu ele parla 
et .i. siens uoisins la tua 
cil s en clama a la iustise 
et li conta en quele guise 
icil oisiaus soloit parler 
et les matinees chanter 
li iuges dist qu il a mesfait 
celui a fait semonre a plait 






qui li aportoit por loier 
qe de son plait li doie aidier 
le mantel souent entrouri 
tant que li iuges entendi 
l autre uilain fist apeler 
qui s ert uenus a lui clamer 
de la choe li demanda 
qe ce estoit qu ele parla 
et quel parole ele disoit 
et cil respont qu il ne sauoit 
  qant tu  fait il   ne le sauoies 
ne sa parole n entendoies 
ne niant n estoit ses iargons 
n en doit ia auoir nul respons  
et cil s en ala sanz droiture 
por le loier dont cil prist cure 
por ce ne doit princes ne rois 
ses conmandemens ne ses lois 
a couoiteus mettre en baillie 
car sa droiture en est perie 
dou leu qui cuida de la lune ce fust uns fromages 
d un leu conte qui une nuit 
estoit alez en son deduit 
seur une mare trespassa 
et quant dedenz l eaue esgarda 
l ombre de la lune ot ueu 
mais ne sot mie que ce fu 
puis s apensa en son corage 
qu il ot ueu un grant fromage 
l eaue conmenca a laper 
tres bien conm a penser 
que se l eaue fust .i. po menre 
qe le fromage deust penre 
tant a beu que il creua 
iluec chai puis n en leua 
mains hom espoire outre droit 
et outre ce que faire doit 
auoir toutes ses uolentez 
si en est morz et afolez 
dou leu et dou corbel 
d un leu conte qui uint iadis 
ou .i. corbiaus estoit assis 
deseur le dos d une brebis 
li leus parla o nobles dis 
  ie uoi  fait il   molt grant merueille 
li corbeax siet deseur l oeille 
siet la ou siet dist ce qu il dist 
fait ce qu il uieut sanz contredit 
nul mal ne crient ne nule rien 
se g i seisse ie sai bien 
qe toutes gens me hueroient 
de toutes pars me crieroient 
que ie la uolroie mengier 
ne m i lairoient aprochier  
autresi est dou tricheor 
en effroi est et en poor 
sa concience le reprent 
que tuit quenoissent son talent 
forment redoute le loial 
qe il ne tourt ses fais a mal 
dou cox et dou uerpil 
du coc raconte qui estoit 
seur .i. femier et si gratoit 
par delez lui uint li uorpis 
si l apela par molt beax dis 
  sire  fait il   molt te uoi bel 
ainc ne ui mais si gent oisel 
forz ton pere ie ui bien 
clere uoiz as seur toute rien 
onques oiseax melx ne chanta 
mais il fist melx car il cligna 
si puis ie faire  dist li cos 
les eles bat s a les oex clos 
chanter cuida plus clerement 
et li uerpis saut si le prent 
uers la forest tout droit en ua 
parmi un champ ou il passa 
corrent apres tuit li pastor 
lor chiens li huent tout entor 
uers le uerpil qui le coc tient 
  mal est bailliz se uers nous uient 
ua  fait li cos si lor escrie 
  miens est li cos n en aurez mie  
li uerpis uolt parler en haut 
et li cos de sa bouche saut 
deseur un haut arbre est montez 
et li uerpis s est regardez 
ez le uous mat et correcie 
qant li cos l a si engingnié 
de maltalent et de droite ire 
comenca la bouche a maudire 
qui parole quant se doit taire 
li cos respont   si doi ie faire 
maudire l ueil qui uieut clingnier 
a l ore que il doit ueillier  
por ce le raconte segnor 
ce font li fol et maint plusor 
parolent quant doiuent cesser 
taisent quant deuroient parler 
dou coulon et dou uerpil 
d un coulon conte qui iadis 
s estoit seur une crois assis 
un uerpis uint desouz se l uit 
en haut parla et se li dit 
  por coi  fait il   seez tu laisus 
en ce grant uent car descen ius 
si sie lez moi en cest arbri 
ie n os par foi  cil respondi 
  por nient as poour de moi 
si te dirai bien le por coi 
ie fui orains a un conte 
ou il ot molt gent assamblé 
.i. briez i uint de par le roi 
qui conmanda en droite foi 
qe beste a autre ne mesface 
n a nul oisel ia dieu ne place 
q entr eaus ait iamais nule guerre 
la pais uieut par toute sa terre 
ensamble porront mais aler 
oisel et bestes por ioer 
donc uois ia toi  fait li coulons 
  mais ie uoi la lez ces buissons 
.ii. cheualiers molt tost errer 
et si font .ii. chiens amener  
dist li uerpis   sont il bien pres 
il cheuauchent  fait il   ades 
melx est qu en cele greue uoise 
qe par eaus aie estrif ne noise 
ne sai s il ont le brief oi 
qui uint dou roi ie l uous afi 
ne m esteust pas remuer 
s il l eussent oi conter  
si uait des felons ueziiez 
par eaus sont plusor engingniez 
par parole de fauz sermon 
sont cil uolt faire le coulon 
de l aigle et de l ostour 
li aigles ert des oisiaus rois 
por ce qu il ert preus et cortois 
et li ostors ses senechaus 
qui n ert pas dou tout si loiaus 
li aigles sist par un grant chaut 
seur .i. chaine molt grant et haut 
li ostors sist plus bas de lui 
garda aual si ot anui 
des coulons qui en bas uoloient 
et a la terre entr eaus iooient 
  uous ioez  fait il   desouz moi 
uoiez ci l aigle uostre roi 
se il de ci fust remuez 
et seur un autre arbre uolez 
li gieus iroit en autre guise 
ie feisse de uous iustise  
por ce ne doit princes uoloir 
seneschal en son regne auoir 
ne couoitex ne menteor 
s il n en uelt faire son segnor 

uns cheuaus uint ou herbe crut 
dedenz un pre mais ne parut 
la haie dont ert clos li pres 
au saillir ens est afolés 
ce font plusor bien le sauez 
tant couoitent lor uolentes 
ne uoient pas quele auenture 
lor est apres pesanz et dure 
de celui qui uolt uendre son buc auoc son cheual 
uns riches hom ce dit auoit 
.i. cheual que uendre uoloit 
et .i. sien bouc tout a un pris 
por .xx. solx dist a ses amis 
qe chascun d eaus uoloit doner 
se nus d eaus les ueut acheter 
uns marcheans les bargingna 
le cheual dist qu il retenra 
mais le bouc ne uoloit niant 
li riches hom par maltalant 
dist andeus les acheteroit 
ou ambedeus les lesseroit 
ueoir poez dou nonsachant 
qui prise son mal autretant 
comme son bien tout igaument 
ne puet lessier son fol talent 

ci nous raconte com .i. leus 
en une garue iut tous seus 
desous la coe aual li entre 
.i. escharbos deci au uentre 
li leus saut sus si s esueilla 
molt angoiseusement cria 
tant uieutra et tant sailli 
qe li escharboz s en issi 
qant li leus l esgarda et uit 
molt li torna a grant despit 
  ha las  fait il   dolanz chaitis 
qui dedens moi t estoies mis  
li escharbos a respondu 
  par foi  fait il   bien est seu 
qe ie ual miex assez de toi 
qant tu demandes tel boffoi 
or assamble ta compaignie 
trestouz celx qui sont en t aie 
et ie assamblerai mes gens 
et mes amis et mes parens 
demain fesons une bataille 
enmi cest champ trestout sanz faille  
li leus l a einsi otroié 
por ses amis a enuoié 
li escharbos manda les eiz 
qu il n en i a un seul remeiz 
ne grosse mouche ne gibet 
ne nule uespe ne cornet 
qant il deuoient aprochier 
li leus uolst les siens ensegnier 
conseil dist il lor estuet prendre 
s il se uoelent uers nous deffendre 
chascun estuet garder sa coe 
ou il ira a male uoe 
li cers dist   nous nous benderons 
de cele part nous estoupons 
q il n i puissent de la entrer 
si porrons plus seur aler  
ensi l ont fait conmunement 
bendé se sont molt fermement 
mais quant ce uint a l asamblee 
une uespe s est desree 
si point le cerf lez les costez 
et il sailli si effreez 
qu il se mesfist uilainement 
qe la bende li ront et fent 
ce dist li leus qui estoit pres 
  segnor  fait il   n i estons mes 
molt par nous est mesauenu 
qant li lien sont derompu 
fuions nous en hastiuement 
se nous i demorons nient 
n i aura .i. seul de nous 
qui sous la coe n en ait dous  
cest essample nous dit de ceus 
qui despisent les menors d eus 
tant les despisent de dis 
q au besong les uoit on honis 
car melx se seuent cil aidier 
la ou il ont gregnor mestier 

ci nous raconte d un ostor 
qui seur .i. fust sesist .i. ior 
ou li rossegnox ot son ni 
et ses oiseax i ot norri 
a soi le prist a apeler 
et li conmanda a chanter 
  sire  fait il   ie ne porroie 
tant com si pres de moi uous uoie 
mais s il uous plest a remuer 
et seur .i. autre fust uoler 
ie chanteroie molt plus bel 
ce seiuent tuit cil autre oisel  
autresi est de mainte gent 
ne pueent pas seurement 
la ou il doutent bien a parler 
si com la ou n estuet douter 

d un corbel conte qui troua 
par .i. chemin ou il entra 
plumes et pennes de poon 
si esgarda tout enuiron 
plus uil se tient que nul oisel 
por ce que ne se uit si bel 
toutes ses plumes enraca 
q une seule n en i laissa 
des pennes ou poon s atorne 
trestout son cors bien en aorne 
puis si fu samblanz as poons 
ne sambla pas ses compaignons 
a lor eles bien le batirent 
et se pis porent pis li firent 
donc reuolt as corbiaus aler 
et corbel reuolt resambler 
mais il l ont tuit requeneu 
si l ont chacié et debatu 
ce puet on sauoir de plusors 
qui ont auoir et granz honors 
encor uolroient plus cueillir 
ce qu il ne pueent retenir 
ce qu il couoitent n ont il mie 
ainz le perdent par lor folie 
dou lion qui manda le uerpil 
uns lions fu molt deshaitiez 
soupriz de mal et empiriez 
toutes les bestes i alerent 
entr eaus dirent et esgarderent 
q on le deust mediciner 
se nus seust conseil doner 
dou uerpil dirent li plusor 
qui des bestes sot le retor 
et as oiseaus refait parler 
mecine querre et demander 
par message l ont fait semondre 
et li uerpis s ala repondre 
lez la sale s estoit muciez 
car cointes ert et ueziiez 
li lions molt se correca 
le leu son preuost apela 
demanda lui por coi ne uint 
li leus respont   riens nou detint 
forz l engreste de son corage 
car g i enuoiai mon message 
alez tost si le faites prendre 
si le faites ardoir ou pendre 
sou chastoiez si faitement 
q essample i prengnent si parent  
li uerpis ot qu il fu iugiez 
molt forment s en est esmaiez 
pas por pas est auant uenus 
si que molt bien i fu ueus 
  qe quier tu ci  fait li lions 
et cil li dist en son respons 
  si m aist diex biaus sire rois 
ne sai que gi feisse ancois 
q eusse mecine trouee 
puis airiere mainte iornee 
qe i oi uostre mandement 
en salerne fui uoirement 
si uous ont li mire mandé 
qui seuent uostre enfermetei 
q .i. leus soit escorchiez uis 
si soit li sanz o la pel mis 
a uostre pis iusq a demain 
lors uous sentirez trestout sain  
le leu prenent qui illeuc fu 
uif l escorchent tant l ont tenu 
au lion ont la pel baillie 
et il s en uest a grant haschie 
a l issir fors de la maison 
la uinrent mousches et tohon 
qui le poindoient malement 
et li uerpis uint cointement 
si li demande qu il faisoit 
qui sanz pel ilueques estoit 
  tes membres uoi molt dammagier 
une autre foiz te chastoier 
q autrui ne uoilles mal iugier 
qui seur toi puisse reperier  
telx porchace mal a autrui 
que ce meisme uient seur lui 
si com li leus fist dou uerpil 
que il uoloit mettre en essil 

d un werpil raconte et si dit 
qui une ourse troua et uit 
forment li pria et requist 
qu ele soufrist que il li feist 
  tais  fait ele   mauues chetis 
qui tant par ies et lais et uis 
ie sui  fait il   telx com ie sueil 
si foutray car faire uoil 
fui  fait ele   lai moi ester 
se ie t en oi hui mes parler 
tenir te porras por bricon 
ie te batrai d un grant baston  
tant l a li uorpis enchauciee 
qe l ourse en est molt correcie 
apres corru por lui ferir 
et il fui por li trair 
tant qu il l ameine a .i. buisson 
les espines tout enuiron 
l ont atachiee et encombree 
et par la pel l ont detiree 
si que ne pot auant aler 
ne por nule rien retorner 




  mauues chetis que feras tu  
et li uorpis a respondu 
  ii ferai ce que t ai proié 
dont tu m auoies menacié  
ice doit estre en remenoir 
qanconques preudom dit por uoir 
as ueziiez est bien auis 
que la parole est de tel pris 
com li engins de mainte gent 
qui par conseil errent souent 

uns lions fu de mal greuez 
si a touz ses barons mandez 









et il i uint touz efreez 
adonc dirent que il uoloient 
son cuer auoir si l ocirroient 
li cers l oi si s en ala 
a grant peine s en eschapa 
la tierce foiz le remanderent 
et il i uint si le tuerent 
ancois qu il fust parescorchiez 
s est li uorpis tant auanciez 
qu i leur auoit le cuer emblé 
si l a mengié et deuoré 
qant il le uoloient porter 
si ne l pooient pas trouer 
entr eaus en tienent .i. grant plait 
si demandent qui ot ce fait 
qui le cuer lor auoit emblé 
a touz ot fait molt grant uilte 
les bestes qui estoient pres 
sorent le uorpil molt engres 
et molt felon et ueziie 
dient qu il a le cuer mengié 
lors ont le uorpil apelei 
se li ont quis et demandei 
il lor iura par sairement 
qu il ne l auoit emblé nient 
  segnor  fait il   et i en ferai 
que onques le cuer ne meniai 
pior seroie d autre beste 
on me deuroit trenchier la teste 
s encontre le mal mon segnor 
eusse fait tel deshonor 
or en alons deuant le roi 
illuec soiez ensamble o moi 
ie me desrainerai tres bien 
qu il ne me mescrera de rien  
donc en uont deuant le lion 
si li moustrerent la raison 
le cuer dient qu il ont perdu 
lors a li uorpis respondu 
  sire  fait il   ce m est auis 
il uoelent mettre en cest pais 
ce que iamais n iert ne ne fu 
ne onques mais n i fu ueu  
qant li cers fu a cort mandez 
et por ocirre araisonez 
a molt grant peine en eschapa 
et guant autre foiz repaira 
sachiez qu il n auoit point de cuer 
que ia qui eust a nul fuer 
il n auoit cuer ne remembrance 
por ce i uint par oubliance 
molt par seroie desloiaus 
trop seroie malues et faus 
se ie encontre uostre sante 
lor auoie le cuer emblé 




par meisme ceste raison 
quant fol prent sage a compegnon 
se nule rien doiuent partir 
li sages seit le mex tenir 
par parole l autre decoit 


d un leu dist et d un hirecon 
qui iadis furent compengnon 
li hirecons deuoit ester 
contre les chiens et destorner 
qant li leus iroit proie prendre 
a lui les deuoit faire entendre 
et li leus li deuoit aidier 








  tu ne me dois mie laissier  
li leus respont   aide toi 
que nul conseil n auras par moi  
li hirecons li a crié 
  or me besiez en charite 
a mes enfanz porras conter 
et par messages ramenbrer 
qui or sont poure et orfelin 
qe seul me lessaz ou chemin 
la ou g estoie entrepris 
entre mes mortex anemis  
li leus besa le hirecon 
et il s ahert a son grenon 
a ses lafres s est afichiez 
a ses broches et atachiez 
ou il uolsist ou il dengnast 
au leu couint qu il l emportast 
qant au bois est od lui uenus 
li hirecons est descendus 
deseur .i. chene est est montez 
adonc s est li leus racordez 
si li pria qu il descendist 
et deuant les chiens se meist 
li hirecons respont a tant 
  ammis  fait il   ua t en auant 
si t esiois de ton aignel 
la char en aies et la pel 
se tu te pues des chiens garir 
que ie n i quier nient partir 
seul m eusses orains laissié 
mais ie t ai hui bien conchié  
ci puet on ueoir dou felon 
qui ueut trichier son conpaignon 
il meismes est enconbrez 
la ou li autre et deliurez 
la conpaignie dou uilain et dou serpent 
dou uilain et de la serpent 
nous monstre confaitement 
orent ensamble conpaignie 
et loiaute et foi pleuie 
la serpens le uilain proia 
et par amor li conmanda 
que lait li aportast souent 
.ii. fois le ior par tel couent 
qe grant sen li ensegnera 
et que riche homme le fera 
si li moustra ou ele fu 
et ou el ot lonc tans geu 
dedens une pierre chauee 
ou ele s estoit arestee 
li uilains n a oblié 
qu il ne li ait lait aporté 
et ele li done mont d or 
se li ensegna son tresor 


tant li dona or et argent 
qe s en merueilloient la gent 
mais ce li dit que tout perdroit 
si tost com rien li mesferoit 
de quel heure qu il auenroit 
qe bien et mal faire porroit 
li uilains en maison ala 
la raison sa fame conta 
qu il ot oi de la serpent 
et ele dit hastiuement 
qe se il son conseil uelt croire 
a molt bon chief en porroit trere 
  ocie lou  si fera bien 
puis ne l criembra de nule rien 
en doute en est et en merci 
bien se doit deliurer de li 
n aura doute de son mesfait 
le pocon porte plain de lait 
puis la assis a terre ius 
si se trait .i. petit en sus 
qant la serpent uenra auant 

si la fiere si durement 
qe il n i ait recourement 
li uilains dist que si fera 
le lait a pris puis s en ala 
le pocon mist deuant la pierre 
et puis se traist .i. po arrierre 
et la serpent uint si uolt boiure 
et li uilains la uolt decoiure 
la hache hauce por ferir 
et ele oi le cop uenir 
en la pierre se met dedens 
et li uilains remest dolens 
ne demorra fors q en demain 
toutes les brebis au uilain 
furent toutes mortes trouees 
car li serpens les ot tuees 
son enfant ocist en bercuel 
dont li uilains ot molt grant duel 
par maltalent et par grant ire 
a sa fame conmence a dire 
  fame  fait il   conseille moi 
cist maus m est auenus par toi 
tu me donas conseil molt mal 
et molt felon et desloial  
ele respont a son baron 
  ie n en sai conseil ne raison 
fors tant que tu uoises a li 
se li crie por dieu merci  
au uilain est tart qu il i aut 
le pocon prist p de lait chaut 
deuant le pertuis au serpent 
est uenus molt douteusement 
sa corpe bat merci cria 
et li serpens li demanda 
qu il queroit la a tout son lait 
  merci  fait il   de mon mesfait 
qe nous soions ensi amis 
com nous auons esté tous dis 
nenni nenil  fait ele   mestre 
en nul sen ce ne puet pas estre 
autrement nous poons amer 
se tu me uiex lait aporter 
ausi con tu ancois feis 
bien t iert rendu ce m est auis 
le lait metras deuant mon hus 
puis te trairas .i. po en sus 
ne te uoil mais ueoir si pres 
car ie ne te crerai iames 
ne sai conment ie te creroie 
tant com en ceste pierre uoie 
le cop que ta hache i feri 
et ie resai tres bien de fi 
qant le bers uerraz deuant toi 
ou tes enfes fu morz por moi 
qe de moi t estuet remembrer 
tu ne me porras oblier 
selonc iceste mesestance 
tel amor et tel remenbrance 
com entre nous deuons auoir 
sanz mal faire et sanz mal uoloir 
otroi ie bien que nous aions 
si que nous nous entreuoions  
ensi est souent auenu 
de plusors fames est seu 
qui si conseillent lor segnor 
qui plus lor uient a deshonor 
mainte fame conseille a faire 
ce dont miex li uausist retraire 
li sages hom ne doit entendre 
a fole fame conseil prendre 
come cil fist a sa uilaine 
dont il ot puis trauoil et paine 
molt eust auoir gaaignié 
se ne l eust si engingnié 

iadis fu si enorgueillis 
li muses qui samble soris 
qu il ne pooit en son parage 
en son samblant n en son corage 
trouer fame cui il preist 
  ia n en aura nule  ce dist 
s il ne la trueue a son talent 
marier se ueut hautement 
dist q au soleil ira parler 
sa fille uolra demander 
por ce que il estoit molt haut 
et en este poissant et chaut 
que ne se seit ou plus haucier 
si requist sa fille a moillier 
li solaus dist qu il uoist auant 
s en trouera .i. plus poissant 
la nue qui la aombre et cueure 
ne puet paroir quant sor lui oeure 
li muses a la nue uint 
et dist que si poissant le tint 
qe sa fille uelt demander 
et par raison li ueut moustrer 
q ancor puet plus poissant trouer 
ele le rueue a tant aler 
ce est li uens bien i esgart 
car quant il uente il la depart 
fait li mules   a lui irai 
ia ta fille mais ne prendrai  
adont en est alez au uent 
si li a dit confaitement 
la nue l i a enuoié 
si li a dit et ensegnié 
qu il estoit de si fort nature 
qe sa force n en a mesure 
toutes autres riens departoit 
qant qu il uoloit et destrusoit 
por ce uoloit sa fille prendre 
ne uoloit mais aillors entendre 
por ce qu il ot oi conter 
que rien ne l pooit contrester 
li uens respont   tu as failli 
fame n auras tu pas ici 
plus fort i a que ie ne sui 
et molt souent me font anui 
encontre moi si forz estait 
ne li chaut rien de son forfait 
ce est  fait il   la tors de pierre 
qui touz iors est forz et entiere 
onques ne la pos depecier 
ne par uentre afebloier 
ains me redoute si arriere 
qe n ai talent que la requiere  
li muses respondi a tant 
  de ta fille n ai donc talent 
ne de basse fame choisir 
q a moi ne doie apartenir 
or m en irai iusqu a la tour 
fame prendrai a grant honor  
alez s est sa fille quist 
la tour l esgarde si li dist 
  com as  fait ele   meserrei 
tu n as mie bien esgardei 
qui par force ca t enuoia 
ce m est auis il te gaba 
plus fort troueraz encor uui 
a cui encors ne contrestui 
qui est ce  li muses respont 
  a il plus fort en tout le mont 
oil  fait ele   la soris 
dedens moi gist et fait ses nis 
il n a en moi si fort mortier 
q ele ne puisse trespercier 
tres parmi le milieu s en uient 
nesune rien ne la retient  
li muses dit   conment chaeles 
or ai oi fieres noueles 
ia est la soris ma parente 
or ai perdu toute m entente 
ie cuidoie molt haut monter 
or uoi qu il m estuet retorner 
et acliner a ma nature 
tes est  dist la tour   t auenture 
ua en maison et si te tien 
qe ne uoelles por nule rien 
ta nature mais desprisier 
tex se cuide molt essaucier 
et contre son droit asleuer 
que puis li estuet retorner 
malprisier ne doit nus son droit 
se ce n est maus quex que il soit 
ia ne sauras si long aler 
qe tu puisses fame trouer 
qui miex soit a ton oes eslite 
qe la sorisete petite  
ensi auient as enuieus 
as sorcuidiez as orgueillex 
qui requierent que ne deuroient 
la retornent ou ne uolroient 

d un escharbot nous conte et dist 
et ie l ai troué en escrit 
qui ot geu seur .i. femier 
qant il fu saous de mengier 
fors s en issi amont uola 
et uit l aigle ou il ala 
molt le tenoit a orgueilleus 
en son cuer est molt enuieus 
as autres escharboz le dist 
qe nature trop li mesfist 
l aigle auoit fait cortois et bel 
il n estoient home n oisel 
saoul ne pooient uoler 
ne iun ne poeent aualer 
  l aigle ai esgardé tout entor 
qe nous tennomes a segnor 
si haut uola que ne l ui pas 
et quant il uolt si reuint bas 
si est sa uoiz et basse et coie 
n est pas plus haute de la moie 
autresi est mes cors luisanz 
comme li siens est tant soit granz 
ne uoil mais en fumier entrer 
as autres oiseaus uoil uoler 
si uiurai si com il uiuront 
et ira la ou il iront  
adonc conmenca a chanter 
et molt laidement a crier 
derriers lui a pris .i. grant saut 
car il cuida uoler en haut 
ains qu il fust gaires auanciez 
esturdis est et estanchiez 
ne pooit mie haut monter 
n a son fumier puis assener 
grant faim auoit mangier uoloit 
par grant destresce se plengnoit 
ne li chausist se il cheist 
ne se por ce nus l eschernist 
niant plus qu il fait au uorpil 
qe les bestes tienent por uil 
  or ne me chaut que on me tiengne 
homme ou oisel ou que ie uiengne 
dedens la fiente d un cheual 
car de faim a eu grant mal  
ensi auient as sorcuidiez 
pas eaus meisme sont iugiez 
ce entreprennent que ne pueent faire 
s en ont apres honte et contraire 
