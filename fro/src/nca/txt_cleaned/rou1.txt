mil chent et soisante anz out de temps et d espace 
puizque dex en la uirge descendi par sa grace 
quant un clerc de caen qui out non mestre uace 
s entremist de l estoire de rou et de s estrasce 
qui conquist normendie quiqu en poist ne qui place 
contre l orgueil de france qui encor les menasce 
que nostre roi henri la congnoisse et sace 
qui gaires n a de rentes ne gaires n en porcache 
mez auarice a frait a largesce sa grace 
ne peut lez mainz ouurir plus sont gelez que glace 
ne sai ou est reposte ne truiz train ne trace 
qui ne soit losengier ne encort liu ne place 
a plusors fait on la cue louinace 
ce ne fu mie el temps uirgile ne orace 
ne el temps alixandre ne cesar ne estace 
lores auoit largesce uertu et efficace 
du roi henri uoil faire ceste premiere page 
qui prist alianor dame de haut parage 
dex doinst a ambedeuls de bien faire courage 
ne me font mie rendre a la court le musage 
de dons et de pramesses chascun d euls m asouage 
mez besoing uient souuent qui tost sigle et tost nage 
et souuent me fait meitre le denier et le gage 
france est alienor et debonnaire et sage 
royne fu de france en son premier aage 
looys l espousa qui out grant mariage 
en ierusalem furent en lonc pelerinage 
assez y traist chescun trauail et ahanage 
quant reparriez s en furent par conseil du barnage 
s em parti la royne o riche parentage 
de cele departie n out elle nul damage 
a poitiers s en ala son naturel manage 
n i out plus prochain heir qu el fu de son lignage 
li roiz henri la prist o riche mariage 
cil qui tint engleterre et la terre marage 
entre espaingne et escosce de riuage en riuage 
grant parole est de lui et de son uasselage 
des felons qu il destraint comme oysel clos en cage 
n a baron en sa terre o si grant herbergage 
qui ost le pais enfraindre em plein ne en boscage 
se il peut estre ataint n et des membres hontage 
ou qu il n i lest le cors ou l ame en ostage 
la geste uoil de rou et dez normanz conter 
lors faiz et lor proesce doi ie bien recorder 
les boisdies de france ne font mie a celer 
tout tens uoudrent franchoiz normanz desheriter 
et tout tens se penerent d euls uaincre et d els greuer 
et quant franceiz n es porent par force sormonter 
par plusors tricheries lez soulent agrauer 
forslignié sont dont len souloit chanter 
faux sont et souduianz nuz ne s i doit fier 
d auoir sont couoiteuz n en n es peut auonder 
de doner sont escars et demandent auer 
es estoires peut on et es liures trouer 
qu onques francheiz ne uoudrent as normans foi porter 
ne por fiance faire ne por sur sainz iurer 
nepoureuc bien lez seullent lez normanz refrener 
non pas par traisons mez par granz cops donner 
se lez franceiz pooient lor pensez acheuer 
ia li roiz d engleterre n aurait rienz decha mer 
a honte l en feroient s il pooient passer 
au siege de roem le cuiderent gaber 
s il le peussent prendre ou par force enz entrer 
tout temps mez li feissent par eschar reprouer 
mez quant henri y uint n i ouserent ester 
ne il n i peussent mie asseur seiorner 
par nostre nouel roi qui roi ne puet regner 
cuiderent normendie toute prendre ou gaster 
lez fiz mesconseillierent por le pere encombrer 
donc uoissiez henri par cez marches haster 
de l une tere a l autre et uenir et aler 
trois iornees ou plus en un soul iour errer 
ceu cuidoient sa gent que il deust uoler 
ne puiz les cheualiers qu il out prisons nombrer 
en aneaux et en buies les fist enchaiener 
mez n es uout tant fu noble pendre ne dezmembrer 
li baronz de la terre mez ie n es uoil nombrer 
qui le fiz uers le pere firent deznaturer 
et le pere et le fiz firent entremeller 
le pere pour le fiz uoudrent deshonorer 
dez gaaings qu il i firent ne se pourent uanter 
s il uouloient lor pertes prouoier et esmer 
iamez en lor ae ne l porront restorer 
ne lor fiz ne lor filles n es porront estorer 
lor uingnes et lor boiz fist li roiz estreper 
et lor maisons ardoir et lor chasteaux gaster 
de lor gaaing ne poent fors lor honte monstrer 
bien lor uient s il lor poent par itant eschaper 
laist henri dez franceiz le uenir et l aler 
par messages parrout de loing les face ester 
mout li uont a engin dex l en doinst bien garder 
tel enuie ont de li qu il ne l poent amer 
uolentiers le feroient le blanc el noir muer 
mez henri est tant sage tant puissant et tant ber 
tant a terres tant uiles tant peut hommes mander 
loeis et les suenz peut il faire trembler 
henri out assez teres qui out tors et touroingne 
aniou out et le maingne de son droit patremoingne 
normanz et engleiz out de son droit matremoingne 
o la royne prist tout petou et gascoingne 
li roiz donc ie uous di est de bon testemoingne 
n est mie perechoux d aler en sa besoingne 
de l escu pendre au col et de uestir la broine 
boiz aime et riuieres quant il n a d el besoingne 
l orguil des felons homs chastie et besoingne 
n esparne de iustice prouoire ne chanoingne 
tel paiz font en sa tere com en cloistre font moingne 
henri estoit petiz quant la guerre li crut 
du roi esteuenum qui a grant tort li mut 
maheut l empereiz qui mere henri fut 
en soustint maint trauail mainte foiz s en dolut 
au siege de uincestre si grant bonte parut 
quarante iours i fut damedieu li aiut 
onques iour asseur n i menia ne ne but 
mil armez i mena dex tante lance i fut 
n i a si bon uassal qui de trauail ne sut 
hons n i peut autre ateindre qu il ne l prenge ou ne tut 
priz fu li quens robert que maheut secorut 
pour sa serour rescourre l estor unge arestut 
et maheut s en ala tant com cheual corut 
dedenz oxenefort troiz moiz et trois iours iut 
assise en un chastel que issir ne l en lut 
par nuit s en eschapa que hons ne l aperchut 
fors ceuls qui l enmenerent qu a conduire l estut 
n i a si bon ami qui au partir salut 
neif fut grant mez geler souz la neif li ualut 
un lincheul affluba sez anemis dechut 
ad walerigefort ou briens la rechut 
mout fu dolenz li roiz quant il ne l aconsut 
estiennes n out onc paiz ne auoir ne la dut 
quer mal conseil crei et mal conseil li nut 
tant le destrainst li roiz que son droit recongnut 
du regne l erita qui a ceus moult crut 
a qui la guerre plest et a qui la paiz plut 
diz et noef anz fu roiz a cel terme morut 
henri fu fiz henri fiz sa fille mahaut 
empereiz de romme ne pout estre plus haut 
cil fu roiz moult puissant n out uoisin tant plus haut 
que il ne li feist s il ueusist prendre 
n esparna de iustice ne bas homme ne haut 
por amistie de dames out maint froit et maint chaut 
maint bon chastel ferma et prist maint par assaut 
fist a raduignes une qui bien uaut 
grant deul fu de sa mort mez as felons n en chaut 
quer a euls nen est gaires qui uieigne ne qui aut 
trente sept anz fu roiz preuf de demi en faut 
henri fu fiz guillaume qui plusour ont oi 
qui sainte eglise ama et mout i entendi 
cheualier out en lui coragouz et hardi 
mez quant primes tint tere diz anz ou plus ce cui 
des baronz du pais li sont plusors failli 
serement et fiance trespassé et menti 
petit estoit et gemble ne l ont mie cheri 
n ourent por lui garant ne manant ne mendi 
au doziesme an qu il tere maintint et mainborni 
es plainz de uallesdunes un estour enuai 
de neel et d ernouf la terre deffendi 
deuz orguilloux uiscontes qui l orent enuai 
tant out li roiz de france et proié et serui 
qu il uint en sa besoingne et maint coup i feri 
un des constentinoiz sus l escu le feri 
de ceu dit len encore de costentin iessi 
la lance qui le roi qui tint france abati 
neel fu desconfit et ernouf s en fui 
et li dus o sez genz lez fuianz parsui 
en ongne enuoia maint ou il les embati 
puiz prist damfront par force quinze moiz l asailli 
troiz chasteaux fist dehors mout s en tint a honni 
martel li quens d aniou qui le chastel perdi 
la contree tenoit onques puiz n en ioi 
mout fu uaillant et prouz guillaume donc ie di 
la mainne et mans as manseaux le toli 
la tour i fist de pierre qu il tint pose et garni 
et l orgueil as bretons mainte foiz confondi 
engleterre uainquit et lez engleiz conqui 
ce fu el moiz d outouure au iour saint calesti 
que la bataille fu la ou maint hom peri 
donc fu guillaume roiz grant honor recuilli 
mil anz et soisante siz out de terme acompli 
puizque dex de la uirge en beleen nasqui 
quant li dus deuint roiz et l onor recuilli 
la fist une abeie ou il se combati 
deuz autres abeies a caen establi 
la royne sa fame en une enseueli 
en l autre giest son cors si com il le choisi 
trente deuz anz fu duc et bien li eschai 
et puiz fu rois et dus uingt un an et demi 
par toute normendie paiz et treues bani 
du mecredi au iour duc au main du lundi 
qui entretant prist un ne homme asaut bati 
d escumeniement en sentence chai 
de noef liures fust enuers l euesque en merchi 
li roiz au moriant sez terres departi 
a robert son ainnez normendie guerpie 
et guillaume le roiz d engleterre sessi 
ce estoit son conquest si pout bien faire issi 
sez tresors donna touz au puis né fiz henri 
et henri out puiz tout qui puiz longues uesqui 
a roen iut malade et a roen feni 
a caen l emporterent si homme et si ami 
el moustier saint estienne ont le cors enfoi 
deuant li maistre autel dex ait de lui merchi 
li roiz guillaume fu fiz robert un baron 
du fieu de normendie moult par fu gentiz hon 
ce fut tout le plus large dez normanz ce dit on 
a chescun qui l serui rendi son guerredon 
lez lieprouz reuestoit et donnoit garison 
noble fu et cortoiz et de noble fachon 
dez noblesces qu il fist si comme nous lison 
et du contenement qui iert en sa meson 
de chandele et de uin et d autre liuroison 
porroit un sage clerc fere une grant lechon 
cerisie estora et mist relegion 
en ierusalem fist peregrination 
en langes et nus piez a grant deuotion 
longue anz la grant erre ala querre pardon 
le sepulcre baisa et i fist s oroison 
puis fu ocis a nice par enuenimoison 
un gars l enuenima par conseil d un felon 
qui estoit sez parenz si fu grant traison 
sept anz tint normendie en sa subiecion 
et dan richart son frere deuant lui ce sauon 
robert fu fiz richart qui lez moingnes ama 
poures et besoingnoux doucement conseilla 
as mendis uesteures et a mengier donna 
uers seignor ne uers homme guerre ne commencha 
et se hons li fist tort son droit en porcacha 
qui mal fist a sez hommes fierement les uenia 
religiouse gent maintint et gouuerna 
fescamp une abeie crut moult et essaucha 
que si peres richart premierement fonda 
chagnoingnes i mist cil mez il les en osta 
lez moignes qu il i mist de digon amena 
uing et noef anz tint terre au trentiesme fina 
richart fu fiz richart donc ie uous dirai ia 
bien le porra congnoistre qui l estoire luira 
c est richart li premiers qui gonnor espousa 
et qui fu fiz esprote donc mainte gent parla 
cil n out onques poour ne ne s en porpensa 
mainte merueille uit maint fantosme trouua 
onques de nulle rienz son cuer ne s ezfroia 
par nuit autresi tost comme par iour erra 
boiz ama et riuieres et moult s i delita 
si furent si fier tant com el pais dura 
saint oiem de roem ou il moult repaira 
et le mont saint michiel richement estora 
et saint uandrille en cauz de sez terres fieufa 
le moustier de fescamp fist fere et compassa 
clers y mist pour seruir rentes y aseia 
puiz lez ourent li moingne quant la chose mua 
les cors de normendie a garder commanda 
n estoit mie coustume mez il le commencha 
ceu fist il pour un cors qu en un moustier trouua 
par nuit uint au moustier ourer uout enz entra 
li cors iert en la biere li quens outre passa 
deuant l autel s en uint endementiersqu il ora 
le cors bras estendit en estant se drescha 
quant li dus out ouré et il se regarda 
uit le cors grant et gros deables ressembla 
et richart trait l espee si essaie si parla 
un coup li a donné et le cors tresbuscha 
donc issi du moustier en palefroi monta 
la gent fist assembler l auenture montra 
puiz fist le cors garder et bani et rouua 
que cors soul ne remainge par nuit se gent n i a 
cheueleure out bloie mez a rousor troubla 
cinquante anz et troiz plus sa terre iustisa 
empres la mort son pere qui uallet le lessa 
mout fu li quens tenus pour bon et pour leal 
mout ama sez baronz et sa gent natural 
a lui firent franchoiz mainte painne et maint mal 
mainte foiz le trairent par haingne mortal 
richart fu prouz a pie et prouz fu a cheual 
mainte bataille fist et maint estour champal 
fier estoit et hardi en estour communal 
comme sengler cachiez quant a donné estal 
bien sont sez anemis tornez du mont au ual 
en toute la lignie n out un meillor uassal 
primes mist a fescamp ordre chaignonial 
mez sez fiz y fist puiz metre ordre monnial 
terre tint cinquante anz et troiz plus par egal 
dex crainst et ama le pere esperital 
richart li uiex fu fiz guillaume longue espee 
que li flamenz trairent ceu est chose prouee 
en traison l occistrent n i a nulle celee 
par conseil as franchoiz fu la chose acheuee 
mez ia nen iert par moi par son aroi blasmee 
de celle traison fu grant la renommee 
eu temps guillaume fu normendie doutee 
ioie i out a plante et paiz asseuree 
puizque li quens rious fu hors de la contree 
que la gent et la pais auoit la gent troublee 
fier fu et fort guillaume et de ruiste ponee 
grant cors out et lonc bras enforcheure lee 
cheueleure bloie auques rechercelee 
iumeges l abeie que hastainz out gastee 
a de fieus et de rentes et d auoir restoree 
de petou uindrent moingne que lor out amenee 
por gerbout se serour qui la fu mariee 
pope mere guillaume de baieues fu nee 
uint et cinq anz fu duc moult out courte duree 
longuement en fu puiz normendie effree 
franchoiz lor firent faire mainte male iornee 
guillaume fu fiz rou au bon conquereour 
au uassal au hardi au bon combateour 
qui fist mainte bataille et souffri maint estour 
du lignage le claimment et le chief et la flour 
tant guerrea franchoiz et tant lor fist poour 
que il s entracorderent paiz pristrent et amour 
le roi qu il tenoit li fist si grant honour 
gille une soue fille li donna a oisor 
et toute normendie et dedenz et entour 
rou fu de grant noblece et de moult grant uallor 
plusors de sez uoisinz le tindrent pour seignor 
trente anz tint normendie en sa bonne uigor 
