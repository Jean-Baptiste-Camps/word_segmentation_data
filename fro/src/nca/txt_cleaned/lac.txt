en la marche de gaule et de la petite bretaigne auoit deus rois encienement  qui estoient frere germain et auoient deus serors germaines a fames . 
li uns des deus rois auoit non li rois bans de benoyc  et li autres rois auoit non li rois bohorz de gaunes . 
li rois bans estoit uiauz hom  
et sa fame estoit iuesne et bele trop et mout par estoit boene dame et amee de totes genz  
ne onques de li n auoit eu anfant que un tot seul  qui uallez estoit et auoit non lanceloz en sorenon  mais il auoit non an baptaisme galaaz . 
et ce par quoi il fu apelez lanceloz ce deuisera bien li contes ca auant  car li leus n i est ores mies ne la raisons  
ancois tient li contes sa droite uoie et dit que li rois bans auoit un sien ueisin qui marchissoit a lui par deuers berri  qui lors estoit apelez terre deserte . 
li suens ueisins auoit non claudas  si estoit sires de bohorges et do pais tot enuiron . 
cil claudas estoit rois  si estoit mout bons cheualiers et mout saiges et mout traitres  et estoit hom lo roi de gaule  qui or est apelee france . 
la terre do regne cladas estoit apelé deserte por ce que tote fu adesertie par uterpandragon et par aramont  qui a cel tens estoit sires de bretaigne la menor  que les genz apeloient hoel en sorenon . 
cil aramonz auoit desouz lui gaules et benoyc et tote la terre iusque a la marche d auuerne et de gascoigne  et deuoit auoir desouz lo regne de bohorges  mais claudas ne li conoissoit mie  ne seruise ne li uoloit rendre  ainz auoit fait seignor del roi de gaule . 
et a cel tens estoit gaule sougiete a rome et li rendoit treu  et estoient tuit li roi par election . 
qant aramonz uit que claudas li reneoit sa seignorie par force de romains  si l acoilli de guerre . 
et cil ot en aide lo roi de gaule et tot son  si perdi mout aramonz en la guerre qui trop dura . 
lors uint a uterpandragon  qui rois estoit de grant bretaigne  si deuint ses hom par couant que il li menast sa guerre ensi . 
uterpandragons passa mer atot son pooir  et oirent noueles que li seignoraiges de gaule s estoit tornez deuers claudas por aler encontre aramont  qui uenoit entre lui et uterpandragon . 
lors corrurent andui sor claudas  si lo desconfistrent et li tolirent tote sa terre et ors lo chacierent . 
et fu la terre de toz sens si outreement destruite que onques n i remest en forterece pierre sor autre fors an la cite de bohorges  qui fu gardee de destruire par lo comandement uterpandragon por ce que il se recorda que il i auoit estez nez . 
apres ce s en retorna uterpandragons am bretaigne la menor  et qant il i ot tant demoré come lui plot  si s en passa en la grant bretaigne . 
et des lors en auant fu la menors bretaigne desouz lo reiaume de logres . 
quant li rois aramonz fu morz  et uterpandragons  et la terre de logres fu an la main lo roi artur  si sordirent guerres an bretaigne la grant en pluseurs leus et guerroierent lo roi artu li plus des barons . 
et ce fu el comancement de son regnement  ne n auoit encores la reigne ganieure encores gaires tenue  si ot mout a faire de totes parz . 
lors reprist claudas sa guerre qui tant auoit esté entrelaissie  car il auoit sa terre tote recouree si tost comme li rois aramonz fu morz . 
lors recomanca a guerroier lo roi ban de benoyc por ce que a lui marchissoit  et por ce que hom auoit esté aramont par cui il auoit sa terre eue perdue si longuement et que mout li auoit neu tant con il auoit esté au desouz . 
a ce tans estoit uenuz de rome uns conses de grant renon  poinces anthoines  si aida a claudas et li bailla tot lo pooir de gaule et des contrees qui desouz estoient  si conreerent si lo roi ban que il li tolirent sa cite de benoic et tote s autre terre fors un suen chastel  qui auoit non trebe  si estoit el chief de sa terre et estoit si forz que rien nule ne dotoit au tans de lors fors afamer o traison . 
mais un ior pristrent si anemi un suen chastel a force qui estoit a mains de trois liues pres de celui  et il l aloit secorre et se uoloit metre dedanz . 
et qant il uit que cil defors estoient ia dedanz a force  si se feri en l ost et il et si cheualier  dont il auoit mout de preuz  et il meesmes auoit estez renomez de proesce merueilleuse . 
ocistrent mout de ces de l ost  et tant les firent a els antandre que toz li asauz remest et corrut tote l oz por ancombrer lo roi ban et ses genz totes . 
et les mistrent a la uoie  mais trop i orent demoré  car poinces anthoines a totes ses genz  qui deuers la forest s estoient trait  lor uint au deuant  
si ot tel fais de genz que li rois bans ne li sien ne lo porent soffrir  si furent tuit si compaignon que mort que pris fors seulement troi . 
mais de tant se uancha li rois bans qu il lor ocist poincon anthoine  lor seignor  et fist tant d armes  puisqu il ne fu que soi quarz  que toz les romains mist en uoie et les chaca assez  tantque claudas i uint poignant tot a desroi deuant les autres . 
qant li rois bans lo uit  si dist une parole qui bien apartint a home desherité . 
  ha  
dex   dist il    ge uoi ci mon anemi mortel . 
sire dex  qui honors m auez donees  otroiez moi que ge l ocie . 
et ancois muire ge auoc lui  biax sire dex  qu il en aut uis  car lors seroient totes mes dolors asoagiees . 
 atant iosterent ansenble  si l abatie li rois bans et fu mout liez  car bien cuidoit que sa proiere fust aconplie  
si ferri tant des esperons qu il uint a trebe . 
dedanz lo quart ior fu pris li chastiax o claudas seoit . 
et lors uint au soir li rois bans dedanz trebe . 
et qant il sot que cil n estoit mie morz  s en ot si grant duel an son cuer qe onques puis fors n en issi  
et bien fu puis aparissant . 
claudas sist deuant trebe mout longuement . 
et li rois bans auoit pluseurs foiz enuoié por secors au roi artu  mais il auoit tant a faire de maintes parz qu il ne se pooit pas legierement entremetre d autrui besoigne . 
et li rois bohorz  ses freres  qui mout li auoit aidié  gisoit do mau de la mort  et chascun ior li forrier parmi sa terre  car ele marchissoit a la terre de benoyc par deuers trebe . 
qant claudas uit que il ne panroit mie lo chastel legierement  si prist un parlement au roi ban  et donerent seurte li uns et li autres de sauf aler et de sauf uenir . 
li rois bans uint au parlement soi tierz sanz plus  si fu ses seneschaus li uns des deus et uns suens cheualiers auocques . 
et autresins i uint claudas soi tierz sanz plus . 
et fu li parlemenz tres deuant la porte do chastel . 
li chastiaus seoit en haut  et il s estoit desoz logiez  
si estoit li tertres mout roistes et mout anieus a monter . 
qant claudas uit lo roi ban  si se plaint de poincon anthoine premierement qu il li auoit ocis . 
et cil se plaint de sa terre que il li auoit tolue sanz raison . 
  ge ne la uos toli mie   fait claudas    por chose que uos m aiez faite  ne por haine que i aie a uos  mais por lo roi artu que uos tenez a seignor  car ses peres  uterpandragon  me deserita . 
mais se uos uoliez  ge uos feroie biau plait . 
saisisiez moi de cest chastel  et ge l uos randrai maintenant par tel couant que tantost deuandroiz mes hom et tanroiz de moi tote uostre terre . 
   ce ne ferai ge mie  fait li rois bans  car ge me pariureroie enuers lo roi artu cui huem ge sui liges . 
 or uos dirai donques  fait claudas    que uos feroiz . 
anuoiez au roi artu que il uos secorre dedanz quarante iorz  et se dedanz cel termine ne uos a secorreu  randez moi lo chastel et deuenez mes hom de tote uostre terre  et ge la uos acroistra de riches fiez . 
 li rois dit qu il s en conseillera  et lo matin li saura a dire o mander lo quel il uoudra faire  o lo randre  ou lo contretenir . 
atant s an parti li rois bans  
et ses seneschax fu remes un po arieres  si parla claudas a lui . 
  seneschax   fait il    ge sai bien que cist chaitis est malaureux  car ia del roi artu secors n aura  si perdra tot par fole atante . 
et moi poise mout qant uos iestes antor tel home dont biens ne uos puet uenir  car trop ai oi dire biens de uos  
et por ce uos loeroie ge que uos en uenissiez a moi . 
et sauez que ie ferai de uos  
ge uos afierai leiaument que ge uos donrai cest regne si tost com ge l aurai conquis  et toz seroiz sires de mon pooir . 
et se ge uos preign a force  ce pesera moi quant il couanra que ge uos face mal assez  car ge ai iuré sor sainz que ia nus n iert a force pris de ceste guerre qu il ne soit ocis ou emprisonez sanz issir fors iamais a nul ior . 
 tant ont parlé ensemble que li seneschax li fiance a aidier de son pooir sanz lo cors son seignor trair ne uendre . 
et claudas li fiance maintenant que si tost com il auroit trebe que il li randroit tote la terre  et an deuandroit ses hom . 
atant departent  si s en retorne claudas a ses genz  et li seneschax lo roi ban reuient a trebe et dit au roi ban que claudas a mout parlé a lui  et que trop uoldroit s amor auoir . 
  et que m an loez uos  
 fait li rois bans . 
  quoi  sire  
 fait il  
  lo miauz que ge uoie  si est que uos meesmes ailliez crier merci au roi artu  car bien sera gardé iusq a uostre reuenue ce que uos auez a garder . 
 lors uient li rois a la reine  si li conte coment claudas li auoit requis a rendre son chastel . 
  et me uiaut   fait il    iurer que tantost com il l aura me reuestira et de cestui et de tote l autre terre . 
mais ge sai cestui a si desleial que se il auoit ores cest chastel  il ne me randroit iamais ne cestui ne de l autre terre point . 
mais ge l an doi respondre demain que g en ferai  car il me requiert que ge enuoi a mon seignor lo roi artu  et il me donra triues de cest chastel desique a quarante iorz  et se iusq a quarante iorz mes sires li rois  a dex  
tant bien  
et se il ne me secort  ge lo reuestira de cest chastel . 
 la reine  qui mout crient lo deseritement  le loe que issi lo face    car quant li rois artus uos sera failliz  qui uous aidera iamais  
dame   fait il    puisque uos uos i acordez  ge lo ferai . 
et sauez uos que ge ai enpensé a faire  
ge meesmes irai a mon seignor lo roi  et si li crierai merci de mon deseritement  
et il en aura greignor pitie que se ge n i estoie  car il me uerra en presant  car se ge i enueoie autre message rien ne ualdroit  car nus n est si bien creuz de males noueles comme cil anseignes aparisanz . 
or uos apareillez  car uos ne uenroiz auec moi  et n manrons de nules genz que mon fil et un seul escuier  qui nos fera ce que il nos sera mestiers  car ge uoil que granz pitiez praigne mon seignor lo roi de ma grant dolor  qant il la uerra . 
et sachiez que nos mourons encor annuit  et gardez que uos preigniez tot lo tresor que uos porroiz caianz trouer et sauoir  et de ioiax et de uaisselemente  et si metez tot an mes granz coffres  
car ge ne sai quex chose est a auenir de mon chastel ainzque ge reueigne  que por nule rien ge ne uouroie que uos remansisiez en auenture  ne mie por ce que ge n ai mie paor de cest chastel qu il soit ia pris a force  mais nus ne se puet garder de traison . 
 ensi comme li rois l a deuisé s aparoille la reine  et qant ele a son oirre aparellié  ele li dist que tote est preste . 
lors eslit li rois de toz ses uallez celui o il plus se fioit  et li dit que il gart que riens ne faille a son roncin  car cheuauchier lo couendra encor anuit . 
li uallez ama mout son seignor  si fist mout tost son comandement  et il auoit roncin grant et fort et tost alant et bien apareillié de totes choses . 
et lors uient li rois a son seneschal  si li descueure son corage  coment il uiaut a la cort lo roi artu aler    et ge me fi plus en uos que an nul home  car mout uos ai toz iorz amé  si uos comant mon chastel a garder autresi come lo cuer de mon uentre . 
et demain me diroiz au roi claudas que ge ai anuoié a mon seignor lo roi artu  et li feroiz tel seurte con il uoudra que se ge ne sui par mon seignor lo roi artu secorruz dedanz quarante iorz  del chastel lo reuestirai a son plaisir . 
mais gardez que il ne sache ia que ge soie hors de caianz meuz  car petit priseroit puis lo tenement del chastel que ge seroie hors . 
sire   fait li traites    n auez gardez  car ge an penserai mout bien  cele nuit se coucha li rois auques par tans  car les nuiz estoient cortes . 
et ce fu  ce dit li contes  la nuit de la mi aoust  a un uenredi a soir . 
li rois fu en effroi del ueage que il auoit a faire  car mout li estoit sor lo col  si se lieue bien trois liues ainz lo ior . 
et qant les seles furent mises et tot atorné  si commanda a deu son seneschal et totes les autres genz . 
et lors s en ist li rois par un petit poncel de cloies qui estoit sor la petite riuiere qui desouz le chastel corroit . 
ne li chastiax n estoit asis que d une part  et si estoit li sieges lo plus de trois archiees loign la o il estoit plus pres  car par deuers lo tertre i auoit et monz et uax et mout males auenues  que par la riuiere de l autre part ne nules genz seoir  car li marelz i estoit granz et parfonz  ne il n i auoit de totes uoies que une petite chauciee estroite qui duroit de lonc plus de deus boenes liues . 
par cele chauciee s an ua li rois  s an maine sa fame sor un palefroi grant et bel et anblant soef  et uns escuiers preuz et de grant seruise  qui l anfant en portoit deuant lui sor un grant roncin en un brecuel . 
li rois cheuauchoit un palefroi que bien auoit esproué a bien portant  et fait mener a un suen garcon a pie un suen cheual qui mout estoit de grant bonte . 
et si porte li escuiers son escu  et li garcons qui seoit sor lo cheual menoit deuant lui un somier  et porte lo glaiue lo roi . 
li somiers estoit mout bien chargiez de ioiaus et de uaisselemente et de deniers . 
li rois cheuauche en chauces de fer et an son auberc  et s espee ceinte  sa chape a pluie afublee  et ua en la rote toz derriens . 
et tant a cheuachié qu il uint hors des marois  et antre en une forest . 
et qant il ot cheuauchié de la forest entor demie loee  si antre en une mout bele lande o il auoit esté mainte foiee . 
tant a alé li rois et sa conpanie que il uint sor un lac  qui el chief de lande estoit  au chief d un mout haut tertre dont lan pooit sorueoir tot lo pais . 
et lors estoit aiorné . 
rois dit que il ne se moura d iluec deuant ce qu il soit un poi esclarci  si descent car il a talant de monter el tertre an haut por son chastel esgarder que il amoit sor toz les chastiax do monde . 
tant atant li rois que il fu auques esclarci  et il monte an son cheual  si laisse la reine et sa conpaignie aual sor lo lac  qui mout estoit granz . 
li lais estoit apelez  des lo tens as paiens  li lais dianez . 
diane fu reine de sezile et regna au tans uirgile  lou bon autor  si la tenoient la fole genz mescreanz qui lors estoient por deesse . 
et c estoit la dame del monde qui plus amoit deduit de bois et tote ior aloit chacier  et por ce l apeloient li mescreant la deesse del bois . 
cele forez  ou li lais estoit  passoit totes les forelz de gaule et de la petite bretaigne si come de forelz petites  car ele n auoit que dis liues englesches de lonc et set ou sis de le  et s auoit non bois en ual . 
li rois apuie le tertre  car mout uiaut lo chastel ueoir que tant amoit . 
mais or laisse li contes un po a parler de lui et parole de son . 
ce dit li contes que qant li rois bans si fu partiz del chastel de trebe  et li seneschaus  qui n ot pas obliees les fiances de lui et de claudas  issi fors de la uile et uint a claudas  si li dist    sire  ge uos aport boenes noueles  ne onques si bien n auint a home com a uos  se uos me uolez tenir mes couenances  car uos poez prandre orendroit cest chastel sanz nule desfense . 
commant  
 fait claudas  
  ou est dons li rois bans  
certes   fait cil    il l a guerpi et s en uont entre lui et ma dame la reine et un suen escuier sanz plus de gent . 
or me randez dont   fait claudas    lou chastel  et ge uos randrai lo chastel et tote la terre apres  et an deuendroiz diemenche apres la messe mes hom  qu il sera li iorz de la mi aoust  et ueiant toz mes barons . 
 de ceste chose est mout liez li seneschaus  si li dit    sire  ge m en irai et uos laisserai les portes desfermees . 
et lor dirai que nos auons boenes triues  si se reposeront uolentiers  car assez ont mesaise . 
et qant uos et uoz genz seroiz dedanz  si uos tenez tuit quoi iusq au maistre chastel  et ansins porroiz tot prendre sanz arest . 
 ensins parole li traitres a claudas  et puis s en reua el chastel . 
et qant il fu dedanz  si ancontre un cheualier  filluel lo roi ban  qui mout estoit de grant proesce . 
cil gaitoit totes les nuiz  armez de totes armes  
et qant il uit uenir lo senechal de la hors  si li demanda dont il uenoit et a qel besoign il estoit a tel hore fors issuz . 
  ge uaign   fait li traitres    de claudas la defors de prendre triues qu il auoit otroiees a mon seignor lo roi et lo uostre . 
 qant cil l antant  si li fremist toz li cuers  car mout auoit grant paor de traison  si li dit    certes  seneschax  a tel ore ne uient on mies de prendre triues au mortel anemi son seignor  qui leiaument en uiaut ourer . 
comment  
 fait li seneschax  
  tenez uos me por desleial  
dex uos en desfande   fait li cheualiers  qui auoit non banins    que uos n an aiez faite desleiaute ne ne facoiz . 
 itant en dist et plus en eust parlé se il osast  mais li seneschax auoit la force  si lo feist tost ocirre  si an laissa la parole atant . 
et li seneschax dit a cels qui ueilloient que il ont boenes triues  deu merci  si les fait toz aler couchier  
et il se reposent mout uolentiers  car il estoient mout trauaillié . 
mais banyns n a pas talant d aler dormir  ancois se met an agait  si est montez en une tornele por sauoir que cil dehors feroient  et se cil dedanz lor iroient la porte ourir . 
mais de ce est il deceuz que les portes sont desfermees . 
et qant il se regarde  si uoit uenir iusq a uint cheualiers toz les hiaumes laciez  et apres en uienent uint  et ensins en uienent uint et uint iusqu a deus cenz . 
lores soupece il bien que la uile sera traie  et il deuale les degrez des murs contraual  si crie a haute uoiz    trai  
trai  
 parmi lo chastel . 
ne ancor ne cuidoit il pas que les portes fussient deffermees . 
li criz est leuez parmi lou chastel  et cil corrent a lor armes qui estoient desgarni . 
mais tantost se mistrent li cheualier claudas dedanz la premiere porte . 
et qant banins les uoit  si a tel duel que par un po qu il ne forsanne . 
si lor adrece tot a pie et fiert si durement lo premier parmi l escu et parmi lo hauberc  que parmi lo cors li met lo glaiue d outre en outre  si lo ruie mort . 
et li autre laissent tuit corre a pie et a cheual . 
et il uoit que se il fuit au maistre chastel  ancoisque il i soit uenuz l auront il abatu deus foiz ou trois  car il sont monté  et il est a pie . 
lors se refiert sor les murs par les degrez  et uait toz les aleors tantque il est uenuz a l uis de la grant tor . 
et maintenant lieue apres lui un pont torneiz  si trueue dedanz sergenz qui la tor gardoient  dont li uns li a l uis ouert  et li autre estoient tuit el baille aual por dormir  car aseur cuidoient estre tuit . 
ez une partie des cheualiers claudas qui uenoient apres lui toz les murs  car il lo uoloient prandre . 
et qant il uoient qu il ont a lui failli  si s en retornent . 
et li autre orent porpris lo petit chastel ancoisque les genz se poissent estre auné laianz . 
et li criz estoit si granz que lan n i oist deu tonant . 
a cels criz et a cels noises sailli hors li seneschax et fist sanblant de soi desfandre  autresins come se il ne seust rien de l auenture  si en comance son seignor a regreter . 
et banyns  qui de la tor en haut se fu saisiz  li a huchier    hai  
fiz a putain  
murtriers  
tot ce nos auez uos porchacié  si auez trai uostre lige seignor  qui de neiant uos a mis a grant hautesce  si li auez tolue tote l esperance qu il auoit de sa terre recourer . 
mais a autresin boen gre em puissiez uos uenir en la fin com fist iudas qui trai celui qui en terre estoit uenuz por sauuer lui et les autres pecheors se an lui ne remansist  car bien auez faites les oures iudas . 
 ensin parloit banyns de la tor au traitor . 
et tot maintenant fu pris li petiz chastiaus et totes les autres forteresces fors la tor . 
mais d une chose fu claudas mout corrociez  que ne sai li qex de ses homes mist an la uile lo feu  si fu la richesce des beles maisons arse et fondue . 
apres ce se tindrent mout et se desfandirent cil de la tor  si n estoient il que quatre seulement  dont li troi estoient seriant et banyns estoit li qarz  
si tuerent des genz lo roi claudas a grant plante an lor desfense . 
au quint ior fist claudas une perriere asseoir deuant la tor  ne plus n an i pot seoir . 
mais ia par la perriere ne fussient pris  se ne fust que il n auoient que mangier  
et neporquant mout se desfandirent durement . 
mais sor trestoz les autres se desfandoit banyns et mout ocist des genz claudas a pex aguz et a pierres cornues que il lor lancoit . 
si durement se desfandoit banyns et tant soffri que trop s en merueillierent tuit  
et dist claudas  qant il l oi nomer et il ot oies ses granz proeces  que se il auoit un si preude cheualier et si leial uers lui  il lo tanroit plus chier que soi meismes . 
puisque tote raisnable uiande lor fu faillie  se tindrent cil de la tor trois iorz antiers  et lors furent trop aquis d angoisse de fain . 
si lor auint la tierce nuit qu il pristrent en un crues de la tor un chauan  car d autres oisiax n i auoit nul por les cox de la perriere qui les an auoit chaciez . 
de ceste auanture s esbaudirent mout . 
et si les auoit la perriere si estoutoiez  et les murs pecoiez et estonez . 
et claudas apela un ior banyn  si li dist    banyn  car te ranz  car autrement ne te puez tu mie longuement tenir . 
et ge te donrai assez cheuax et armes et despense iusque la ou tu uouras aler . 
et se tu a moi uoloies remanoir  se dex m aist et li saint de cele eglise   si tant sa main uers une chapele    ge t ameroie plus que cheualier que ge eusse onques por la grant proesce et por la grant leiaute qui est an toi . 
 ensins l en pria claudas maintes foiz . 
et cil li dist un ior  ensin conme cil qui mout estoit dolanz et entrepris    sire claudas  sire claudas  bien sachiez qant ge me randrai a uos  que i aurai tel essoigne aparissant que ia nus ne m en blasmera  
et qant ge me randrai a uos ne a autrui  ge ne me randrai pas comme traitres . 
 qant se tint laianz banyns qe mout afebli de fain et il et si conpaignon  et chascun ior li pria claudas de rendre  car trop lo dessirroit a auoir  car trop lo prisoit por la grant proesce que il auoit an lui ueue . 
qant banyns uoit que tenir ne se porroit et que il lo couendroit a rendre por lo defaut de la uiande et par la perriere qui trop les auoit estoutoiez  si commenca duel a faire trop grant . 
et si compaignon  qui plus ne pooient la fain soffrir  li distrent qu il se randroient  car del plus tenir n estoit il riens . 
et il lor dist    or ne uos esmaiez  car ge rendrai la tor et sera fait a tel honor que ia n en serons blasmé . 
ne ge ne sui pas mains lassez ne mains fameilleus d un de uos  
mais quant grant angoisse maine home et il doit faire meschief  totes uoies doit il s onor garder . 
 celui ior reparla claudas a lui et li demanda qu il auoit en talant affaire  ou del rendre ou del tenir . 
  sire   fait il    ge me sui conseilliez a mes conpaignons  si me loent que nos teigniens ceste tor  car nos n auons a grant piece garde de perriere ne d autre engin . 
mais ge ne uoil plus prendre sor moi lo fais  que plus prodome et plus riche de moi l ont laissié aler . 
ors me sui conseilliez que ge uos rendrai la tor et mes compaignons et moi  car il m est auis que ge ne la porroie rendre a plus preudome  et si nos retanroiz o uos . 
mais auant nos feroiz seurs que uos nos garderoiz enuers toz homes et nos tandroiz a droit en uostre maison enuers totes genz en tel maniere que se nus nos set que demander  par uos ferons droit  et se nos sauons a home de uostre pooir rien que demander  droit nos en faites . 
 ceste couenance lor otria claudas a tenir  et fist aporter les sainz  si lor iura au pie de la tor . 
et lors issirent hors de la tor  si mist claudas sa garnison dedanz . 
et mout honora banyn et mout fu amez de son cuer  por ce que de grant proesce l auoit ueu . 
dedanz lo tierz ior auint que li seneschax demanda ses couenances  
et il dist que mout uolentiers les li randroit  et si comanca a querre aloignes . 
et tant alerent les paroles que banins en sot une partie . 
lors uient a claudas la ou il estoit entre ses barons  si li dist    sire  ge uoil bien que tuit cist baron sachent que ge me rendi a uos por ce que uos me garantissiez deuant toz homes et enuers els a droit et enuers toz cels qui rien me uoudroient ne sauroient qe demander  et toz cels cui ge sauroie rien que demander en uostre pooir  me feissiez droite iustise . 
 et claudas lo li conoist bien . 
  sire   fait il    or uos pri ge donc et requiert que uos teigniez del seneschal droiture  qui ci est  comme de celui qui est traitres et pariurs enuers deu et enuers son seignor terrien . 
et se il ceu ose neier que il ne soit uers deu et uers son seignor lige traitres et pariurs  ge sui prelz que ge lo mostre uers son cors orandroit ou a itel ior comme uos uoudroiz . 
   oiez  seneschal  fait claudas  que cist cheualiers a dit sor uos . 
ensins seroiie ge mout engigniez qant ge uos ameroie et essauceroie a mon pooir  et uos seriez uers moi traitres . 
   sire  fait cil    il n a si bon cheualier sou ciel ne si prisié  s il uoloit mostrer que ge eusse faite enuers uos traison  qe ge ne m en deffendisse . 
tenez mon gaige   fait banyns    de mostrer contre son cors que ge ai oie et ueue la traison que il a faite enuers son seignor lige traitre . 
 or ot claudas tel chose qui li siet et plaist  car il meismes lo haoit trop por la traison que il auoit faite  si est mout liez qant il trueue achoison raisnable par quoi il puisse perdre l anor que il li auoit promise . 
si li demande que il en fera . 
  sire  fait li seneschax  conseilliez moi uos meismes car cist me het de mort por uos  ne por autre chose ne m an apele . 
  3des ici  fait claudas    uos en conseillerai . 
se uos en iestes saus  si uos en desfandez seurement  car uos n iestes pas mains forz  ne mains corsuz de lui  ne mains prisiez d armes n iestes uos mie . 
se uos en iestes saus si uos en deffandez seurement . 
car se il m an apeloit autresins comme il fait uos  dont seroie ge honiz se ge ne m en deffandoie . 
et sachiez que uos n auez garde de nul home que de son cors  ne il de nul home fors de uos seul . 
et se uos ne uos en deffendez  dont senblez uos bien home qui se sante corpables de traison . 
 tant lor dist claudas que il ont endui donez lor gages an sa main  et il apele apres lo seneschal et li dit    seneschax  ge uos ai tenu et cuidié iusque ci a mout leial  et bans li rois  uostre sires  uos i tesmoignoit . 
uenez auant et tenez . 
ge uos reuest del reiaume de benoyc  des rantes et des issues et de qanque il i apartient  fors seullement des forteresces dont ge nelui ne reuestiroie . 
et se uos de banyn uos poez desfandre de ceste chose  si me feroiz ma faaute et mon homage  et se il de ce uos ataint qu il uos met sus  ge li otroi et doing la terre  et il en deueigne mes hom leiaus . 
 ensin claudas reuesti lo seneschal del reiaume de benoyc  por ce que pariurer ne se uoloit del sairement que il li auoit fait . 
et bien sospecoit que il n en seroit gaires tenanz  car trop sauoit banyn de grant proesce et de leiaute espris . 
que uos iroie ge deuisant  
au quart ior fu la bataille en la praerie de benoyc entre loire et arsie . 
et illuec colpa banyns la teste au seneschal . 
et lors li offri claudas la terre de benoyc en fie et an heritage . 
et banins li dist    sire  ge me remes a uos par si que ge n i remansisse se tant non com ge uoldroie  et mes talanz est tex q aler m en uoil . 
si uos requier uoiant toz uoz barons atant congie  car  deu merci  i ai acheué ce por qoi g estoie a uos remes . 
et bien sachiez que terre ne prandroie ge nule de uos  car dex ne fist onques si riche terre que ge uoussisse pas auoir se ne uos em poisse greuer  mais mes cuers ne l porroit autrement soffrir a cui ge sui . 
 atant s em parti  
s en fu claudas mout iriez  car an lui retenir  se il poist  meist tote la paine  car il n auoit onques ueu un cheualier si a son cuer de proesce et de leiaute . 
mais ci endroit ne parole plus li contes ne de banyn ne claudas ne de sa compaignie  ancois retorne au roi ban dont il s est teuz . 
li rois bans  ce dit li contes  apoie lo tertre por son chastel ueoir que tant amoit de grant chierte . 
et li iorz commanca a esclarcir durement  et il esgarde  si uoit les murs blancheier et la tor haute et lo baille enuiron . 
mais ne l ot gaires esgardé qant il uit el chastel grant fumee  et un po apres uit par tot lo chastel flanbe saillir  si uoit an po d uere les riches sales uerser a terre  et fondre les eglises et les mostiers  et lo feu uoler de leu en autre  et la flambe hideuse et espoentable qui enuers lo ciel se lance  si en est li airs roges et anbrassez  et antor en reluist tote la terre . 
li rois bans uoit son chastel ardoir qu il amoit plus que nul chastel qu il eust  car par ce seul chastel estoit sa de recourer tote sa terre  et ses conforz . 
et qant il uoit qu il a ce perdu o tote sa fiance estoit  riens nule n est el siegle ou il s atende de nule rien  car il se sant uiauz et debrisiez  et ses fiz est tels que il ne lo puet secorre ne aidier  et sa fame ert mout iuesne dame et a mout grant aise norie  et si haute dame uers deu et uers lo siegle come cele qui est descendue de la haute ligniee daui lo roi . 
si a pitie de ce qu il couanra son fil issir de france en pourete et an dolor  et sa fame estre en autrui dongier que el suen et an auoeries de maintes genz  et lui meismes couendra estre poure et ueillart  et an grant souffraite user sa uie lo remanant  qui tant a esté dotez et riches et qui tant a amee bele compaignie de genz et ioieuse maisniee en sa iouente . 
totes ces choses recorde li rois et i met deuant ses iauz  et li toiche au cuers si granz dolors que les lermes li sont estopees et li cuers serrez el uantre  et se pasme  si chiet de son palefroi a terre si durement que par un po que li cox ne li brise . 
si li saut parmi la boiche et parmi lo nes li sans uermauz et parmi les oroilles amedeus . 
grant piece a geu li rois en tel maniere  et qant il reuint de pasmoisons  si parole si con il puet  et regarde uers lo ciel et dist    ahi  
sire dex  merci et graces uos rant  biax peres douz  de ce qu il uos plaist que ge fenisse en pourete  car uos uenistes mort soffrir en terre comme poures et besoigneus . 
sire  por ce que ge ne puis auoir demoree el siegle sanz pechier  uos en cri ge merci  car ge uoi bien et sai que ge sui a ma fin uenuz . 
et uos  biax peres  qui de uostre sanc me uenistes rachater  ne perdez en moi l esperit que uos i meistes . 
mais en cest derreain ior ou ma fins est apareilliee  me receuez comme celui qui uos regeis la charge de mes pechiez si granz et si espoantables que ge n en puis la some dire . 
et se li cors a mesfait en terre o nus ne puet estre sanz pechie  biax sire  prenez en la uostre ueniance en tel maniere que  comentque l ame soit tormentee apres lo cors  qu ele soit en aucun tens acompaigniee a cels qui auront an la pardurable clarte de ta ioieuse maison part et compaignie sanz fin . 
biax peres piteus preigne uos pitiez de fame helene  qui est descendue del haut lignage que uos establites el regne auentureus a essaucier uostre non et la hautesce de uostre foi  et a auoir uoz granz repostailles  qui deuant les estranges pueples lor auez uictoire donee . 
sire  uos la desconseilliee  qui de celui haut lignage est descendue  et tant a amee uostre creance  et uoz commandemenz gardez . 
et de mon chaitif fil  sire  uos remenbre  qui est si iuenes orfenins  car li poure sont en uostre main  par quoi uos maintenez les orfenins . 
 qant li rois ot dites ces paroles  il esgarda uers lo ciel et bati sa corpe et plora ses pechiez deuant l esgart nostre seignor  puis aracha trois pols d erbe el non de la sainte trinite et les usa en non de sainte creance . 
et lors li serre li cuers  si est li diaus si granz qu il a de sa fame et de son fil  qu il en pert la parole tote  et li oil li troblent el chief  et il s estant si durement que les uaines del cuer li rompent  et li cuers li est partiz dedanz lo uentre  et il iut mort a terre  ses mains estandues en croiz et lo uis encontre lo ciel et lo chief a droiture torné uers oriant . 
ses cheuax fu effraez del chaoir qu il a fait  qant il torna en fuie tot contraual lo tertre et as autres cheuax en uint tot droit . 
et qant la reine lo uoit  si dist au uallet qui auoc aus estoit uenuz  que il lo preigne . 
et il met l anfant a terre  puis cort prandre lo cheual  puis uient en haut el tertre  si trueue lo roi gisant si com uos auez oi . 
il descent  
qant il trueue mort lo roi  si giete un si haut cri que la reine l ot mout cler  si en est tant esbaie qu ele laise son fil a terre deuant les piez as cheuax . 
puis s est escorciee  si cort tot a pie tot contramont lo tertre et trueue lo uallet gisant sor lo roi et faisoit tel duel que plus ne pooit . 
et qant el uoit son seignor mort  si se pasme desus lo cors . 
et qant el reuint de pasmoisons  si se demante et plaint ses granz dolors  dont ele a trop . 
si tire ses cheuox qui mout estoient blonde et lonc et bel  et deront ses dras et giete en uoie  et esgratine son tendre uis  si que li sans uermauz li cole tot contraual les ioes a fil  si regrete ses granz proesces son seignor et ses granz debonairetez  et si haut que li tertres et li uaus et li lais qui granz ert deioste en retentissent . 
tant a crié que plus ne puet  si est lasse et roe  et la parole li faut por lou grant duel dont li cuers li est serrez  si se pasme souant et longuement  et au reuenir de pasmoisons se plaint et gramente . 
qant ele a regratees les granz proesces son seignor et bien plorez et plainz ses granz domages  si ne dessirre nule rien se la mort non  et mout la blame que tant demore . 
et qant ele a longuement esté issi  si li remenbre de son fil  ne iamais ne uelt estre confortee par autre rien  et por la peor qu ele en ot grant que li cheual ne l aient mort  deuant cui ele l ot laissié  si giete un cri tel com ele puet  
et lors saut sus a guise de fame forsenee  si cort la ou ele ot son fil laissié . 
mais tant la destraint la granz paors que ele a qu il ne soit morz  qu ele chiet pasmee a terre ainzqu ele soit uenue a l aualer del tertre ius . 
au reuenir des pasmoisons se plaint et gaimente mout durement . 
puis resaut sus et auale la montaigne grant cors aual  si est escheuelee et dessiree . 
et qant ele aproche des cheuax qui estoient desus lo lac  si uoit son fil hors del brecuel tot deslié  et uoit une damoisele qui lo tenoit tot nu en son giron et l estraint et serre mout doucement antre ses memeles  et li baise les iauz et la boiche menuement  
et ele n auoit mie tort  car ce estoit li plus biax uallez de tot lo monde . 
la matinee fu froide et tantost auoit aiorné . 
et la reine dist a la damoisele    bele douce amie  por deu  laissiez l anfant  car assez aura desoresenauant mesaise et duel  car ensin grant orfente est hui chauz comme cil qui a perdue tote ioie  car ses peres est orendroit morz et sa terre a perdue  qui ne fust mie petite se dex la li aust gardee si com il la deust auoir . 
 a chose que la dame die  la damoisele ne respont un mot  et qant ele la uoit aprochier  et ele si lieue atot l anfant qu ele tenoit entre ses braz  et si s an uient droitement au lac et  ioint les piez  si saut anz . 
quant la reine uit son fil dedanz lo lac  si se pasme  
et qant ele est uenue de pasmoisons  si ne uoit ne l anfant ne la damoisele . 
et lors commance a faire un duel si grant que nus graindres ne poist estre  et fust sailli dedanz lo lac se li uallez ne l aust retenue qui lo roi auoit laissié en la montaigne  si l estoit uenue reconforter por la grant paor qu il auoit que ele ne se desesperast . 
de duel que la reine fait  ne uos porroit nus dire la some . 
et endementresqu ele se gaimentoit  si est auenue chose c une abaesse trespassoit par illoc so tierz de nonains  et auoc estoit ses chapelains et uns randuz et dui escuier  
sanz plus de genz estoit . 
ele oi lo duel que la reine demenoit  si l an prist mout granz pitiez  et torna cele part et dist a la reine que dex li doint ioie . 
  certes  dame   fait la raine    il me seroit mout granz mestiers  car ge sui la plus desconseilliee riens del monde  car i ai perdu en cest ior d ui tote honor et tote ioie  dont i ai assez eu par mainte foiee . 
ha  
dame   fait l abaesse qui mout la uit de grant biaute se la grant ire ne fust    qui iestes uos  
   m aist dex  dame   fait ele  moi ne puet gaires chaloir orandroit qui ge soie  fors de ce que ge uif trop . 
 lors la regarde li chapelains et dit a l abaesse    dame  en non deu  ia mar me querrez mais se ce n est ma dame la reine . 
 et lors l abaesse a plorer mout durement  si li dist    dame  por deu  itant nos dites se uos iestes ma dame la reine . 
m aist dex  dame  uoirement suis ge la reine as granz dolors . 
 par cest non qu ele se mist est apelez cist contes el commancement  li contes de la reine as granz dolors . 
et ele dist a l abaesse    dame  por deu  quiqe ge soie  fates moi nonain  car ge ne desir tant nule rien . 
  certes  dame   fait l abaesse    mout uolentiers  mais por deu  dites uostre mesestance  car mout an sui a malaise . 
 et la reine li conte sa mescheance de chief en chief  de sa terre que ele a perdue  et de son seignor qui est morz en sous lo tertre  et de son fil q en tel maniere em porte uis deiables en guise de damoisele . 
lors li demande l abaesse comment li rois auoit esté morz  mais ele ne li set a dire . 
  dame   fait ele    espoir c est por lo duel de trebe qui est ars . 
  comment   fait la reine   est il dons ars  
  oil  dame  et ge cuidoie  que uos lo saussiez bien . 
   m aist dex   dist ele    ne l sauoie . 
mais or sai ge bien que autre dolors ne li a la mort donee  ne desoresenauant  quel pense que ge aie  ge ne uoil plus au siegle demorer . 
mais por deu  ma dame  uelez moi et faites prandre grant auoir qui ci est d or et de uaisselemente et de ioiaus  si an ferez ci faire un petit mostier  ou an chantera por l ame de mon seignor toz iorz mais . 
   dame   fait l abaesse   certes  uos ne sauez mie comment il est grant charge a tenir ordre  kar tuit li trauail dou cors i sont  et tuit li peril des ames . 
mais uenez uos en  dame  orandroit en nostre abaie  et seiez tote dame si com uos deuez estre  car li encessor mon seignor lo roi fondierent lo leu et establirent . 
   dame  por deu   fait la reine    ge uos requier  por deu et sor uostre ame  que uos me facoiz nonain  car ge n ai plus cure del siegle  ne li siegles n a mestier de moi . 
et se uos de ce me failliez  ge m en irai parmi ces forelz comme chaitiue et esgaree  et si porrai tost perdre lo cors et l ame . 
  dame   fait l abaesse    puisque uos si a certes l auez empris  or aorez deu et graciez  car mout en auons grant ioie qant dex de si boene dame et de si haute reine nos done la compaignie . 
 illuec sanz plus atendre furent tranchiees beles treces la reine  et ele auoit le plus chief de tot lo monde . 
apres li furent aporté li drap  si la uelerent an la place . 
et qant li uallez la uit uelee qui aueques li estoit  si li dist q el siegle ne seroit il iamais  puisque sa dame s en estoit issue  si deuint randuz  et li furent uestu li drap ainzque de la place se remuast . 
apres ont pris lo cors lo roi  si lo porterent a l abaie qui gaires n estoit loig d iluec  et si font lo seruise tel com en lo doit faire cors a de roi  et fu hautement enterrez et anseueliz en l abaie meismes iusque tant que el leu o il auoit esté morz fu faiz uns mostiers . 
qant li cors fu enterrez  la reine demora en l abaie  et l abaesse fist faire un mostier mout bel  la ou li rois auoit esté morz  et mout beles officines  et fu toz faiz dedanz cel an . 
et qant il fu dediez  si i fu li rois portez . 
et lors i uint la reine soi tierce de nonains  et si i ot deus chapelains et trois renduz . 
toz les iorz qui aiornoient auoit la dame une costume que si tost com ele auoit oie la messe que lan chantoit por le roi  si uenoit sor lo lac  et illuec endroit o ele auoit son fil perdu  si lisoit son sautier tex hore  estoit et ce disoit qu ele sauoit de bien et plorent mout durement . 
et la chose fu seue par lo pais que la reine helene de benoyc estoit none  et cil leus fu apelez mostiers reiaus . 
durement crut li leus et essauca  et les gentis fames do pais s i rendirent espessement  et por deu  et por amor de roine . 
mais atant se taist ore li contes de la reine et de sa conpaignie et retorne au roi claudas de la deserte . 
ici androit dit li contes que tant esploita claudas li rois qu il ot tote la terre del reiaume de benoyc et tote la terre de gaunes  que  puisqe la morz au roi ban fu seue  ne uesqui li rois bohorz que deus iorz  si quide lan miauz qu il soit morz de diau de son frere que de la soe maladie . 
il auoit deus filz  dont li uns auoit non lyoniax  et li autres bohorz  si estoient a merueilles bel anfant  mais il estoient de si petit aage que lionax n auoit que uint un mois  et bohorz n en auoit que nuef . 
en la terre de gaunes auoit de mout preudomes et de mout leiaus cheualiers  si contretindrent tant la terre com il la porent contretenir . 
et la reine euane  la fame au roi bohort  estoie en un chastel qui estoit de son doaire  si auoit non montlair et estoit meruoilles forz . 
si estoit tote la terre prise forsque cil chastiax o estoit la reine et si anfant . 
et qant claudas ot tot lo pais en sa baillie si uint deuant celui seoir mais la reine  qui fame estoit  ne l osa atandre  por paor que il ne li feist honte s il la poist par force prandre  si s anfoi del chastel entre li et ses deus anfanz  et se fist nagier outre une riuiere qui desouz lo chastel corroit tantqu ele uint en une forest desus la riuiere qui soe auoit esté maint ior . 
illuec monta la reine en ses cheuax  si s en aloit a po de gent  
et pensa qu ele ne fineroit d errer tantqu ele uenroit au mostier ou sa suer  la reine de benoyc  estoit uelee . 
ensins s en aloit en tel maniere et si dui anfant auocques li . 
si uint en une mout bele lande et mout grant . 
illuec auint la reine de ses mescheances  et orroiz comment . 
uoirs fu que li rois bohorz auoit en sa uie desherité un cheualier por un autre que il auoit ocis  car ce fu uns des homes do monde qui plus haute iustise tint en sa uie que li rois bohorz de gaunes  fors li rois bans de benoyc  ses freres . 
li cheualiers qui desheritez estoit qui por l omecide s en estoit uenuz a claudas  car il sauoit tot lo couine et lo pooir des deus freres . 
li rois claudas l ama mout par sanblant et crut et essauca  si li bailla une partie de sa gent por corre la ou il uoudroit . 
et cil lo tint mout pres et mout se pena de lui seruir . 
celui ior que la reine s en aloit de monlair au mostier sa seror  auint que en cele forest ou ele passoit estoit li rois claudas  et chacoit un sangler trop grant  et li cheualiers deseritez auecques lui . 
si encontra li cheualiers deseritez la reine et ses deus anfanz  la ou il atandoit claudas au trespas d une grant haie . 
il uit la dame  si li cort saisir au frain . 
et ele commanca a plorer mout tendrement . 
et il fait prendre les deus anfanz qui estoient en deus brecuels sor un somier  si les enmaine la ou il auoit son seignor laissié . 
se la reine remest dolante  il ne fait pas a demander  car lem ne porroit greignor duel deuiser que ele ensi grant ne feist  et cheoit pasmee si souant que tuit cil qui la ueoient cuidoient que ele moreust eneslopas . 
quant li cheualiers la uit si doloser  si l an prist pitiez mout granz  et il li dist    dame  mout m auez mal fait  et uos et li rois qui morz est  mais li cuers ne me sofferoit pas que ge uos meisse en males mains  car uos me feistes ia un seruise qui bien uos iert guerredonez encui  car uos me respitates une foiz de la mort  et mout uos pesa de mon deseritement . 
si uos en randrai lo guerredon  car ge uos manrai fors de ceste forest a sauuete  mais uos me lairoiz mes deus seignors qui ci sont  si les garderai et norrirai tantque il seront grant  et s il pueent iamais lor terre recourer  mielz m an sera . 
et se uos ensi ne lo faites  uos ne poez estre se honie non  se uos chaez es mains claudas de la deserte . 
 ele ne set que faire  que se ele laisse ses deus anfanz  ele ne les cuide iamais auoir  et d autre part  s ele chiet es mains a son anemi mortel  ele crient assez auoir honte et dolor . 
si se pense que miauz li uiaut prandre de deus maus lo mainz mauuais  car por la soe honte  se lan li fait  ne remanra il mie de ses anfanz que il ne soient a mort liuré . 
ele uiaut metre ses anfanz en la main de nostre seignor  que il soient desmambré ses iauz ueiant miauz que ele soit honie . 
si dit au cheualier que ele laisse les anfanz en la deu garde et an la soe  que il les gart si com il doit . 
  mais por deu   fait ele    de ceste forest me gitez hors  que par autrui ne soie prise ne destorbee . 
 li cheualiers prist les deus anfanz  si les liura a cels an cui il se fioit plus  et mena la dame a sauuete hors de la forest tantqu ele uint a une abaie de randuz . 
il la met laianz et li dist    dame  ci uos remanroiz tantque uos uerroiz mon message qui uos dira qant claudas s en sera alez . 
 ele remaint et il s en part  
et ele li chiet as piez  por deu  que pitiez li preigne de ses deus anfanz  que por couetise d auoir ne les mete es mains de lor anemi mortel . 
et il dit sor sa creance que  la ou il auront mal  il n es porra garantir . 
atant s en ala  
et qant il uint a claudas  si fu ia li sanglers ocis . 
et tantost uindrent les noueles que montlairs estoit pris . 
claudas en fu mout liez  et si monte il tantost et uient au chastel  si troua qu il estoit ia randuz a sa gent  car puisque la reine an fu hors  ne l osa nus contretenir . 
mais qant il ne troua ne la reine ne les anfanz  si an fu mout iriez  
et neporqant do chastel se saisi . 
et tint endeus les reiaumes an tel maniere . 
mais atant se taist ores li contes que plus n an parole  ancois retorne a la reine euainne  la fame au roi bohort . 

