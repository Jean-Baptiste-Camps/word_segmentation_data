ietés ietés uos biestes fors 
uakes brebis kieures et pors 
piecha deuissent estre as chans 
or est l erbe arosee et tenre 
li losegnos et li chalendre 
ont piecha conmencié lor chans 
or sus biaus fieus trop as geu 
ia deussent auoir peu 
ti agnelet l erbe menue 
peres trop m i poés greuer 
tart chouchier et matin leuer 
tel uie ai tos iors maintenue 
tous iours a mon pooir uous serf 
moi prendés com le uostre sierf 
si m estuet soignier tot l afaire 
tous iors m aués le col carchiét 
mais mes frere en a bon marciet 
qui bien est de uous por nient faire 
mainnes est et menres de moi 
ains ne l peuistes metre od moi 
de faire riens qui uous pleuist 
nis d aler en camp a uos bestes 
foi ke doi uous ki mes pere estes 
par tous drois faire le deuist 
bien a son tans et son meriel 
qui boit et iue au tremeriel 
chou ke nous gaagnons andui 
biaus fieus que uieus tu que iou faice 
se iou le fier et iou l enchaice 
il iert molt grant perieus de lui 
car il n aprist onques mestier 
qui ia li doiue auoir mestier 
en nul pais u il s enbache 
si n en sai quel consel i en croie 
adies atenc qu il se recroie 
ainske iou le fiere ne bace 
si ne l os de moi estrangier 
or soit diable en tent dangier 
dehait ia mais le souffera 
ie me uuel de uos departir 
mais anchois uuel a uous partir 
s arai cho qu a moi aferra 
bien sai que uos mieudres cateus 
est en biestes et en aumeus 
mais n ai soing de pelue aumaille 
sec argent n es priseroit nus 
donés moi en deniers menus 
mains ke ma partie ne uaille 
biaus fieus cortois car soiés chois 
si mangiés del pain et des pois 
si lai ester ta fole entente 
peres chi a poure manaie 
soz ciel n a liu qu atretant n aie 
pain et pois me doit dieus de rente 
biaus fieus tu paroles com fols 
nonporquant i ai soissante sols 
puisque li alers te delite 
cels auras tu par tel conuent 
que tu uuerpis le remenant 
et del tout le me claime quite 
peres bailliés moi ca le borse 
soz ciel n a si legiere torse 
ia ne cuic ueoir que le tiegne 
ie l prenderai par tel deuise 
qu atant en aie ma part prise 
conmentqu il onques en auiegne 
tien biaus fieus il sont bien conté 
dieus te doinst ualor et bonte 
que bones nouieles en oie 
car tu n atens point de socors 
par quoi puisses estre recos 
se tu piers che tant de monoie 
s est li siecles fel et repoins 
pere a hasart et a plus poins 
sai iou trestoute la queriele 
foi que iou doi uous que molt ain 
iou n arai trop soit ne trop fain 
tantke i aie tel loqueriele 
cist soissante sols feront plus 
que teus cent mars en a repus 
ens el tresor gerart le noir 
dont il n est fors ballius et garde 
n il n a pooir qu il les escarde 
auuec lui ne auuec son oir 
petit pris auoir ferloiét 
celui tieng io a emploiét 
dont on puet faire son conmant 
a la borse me reconnois 
a dieu biaus peres ie m en uois 
biaus fieus ua a dieu te conmant 
or s est cortois mis a la uoie 
n a talent que nus le conuoie 
sa borse emporte bien enflee 
qu il a si grant et si huuee 
ia ne cuide ueoir ke faille 
dieus tant escot de sols et maille 
quant aurai iou tout ce gasté 
c or euist un cambon salé 
en une tauierne serie 
sor un petit de rauerdie 
se fesist ia trop bon mucier 
atant ot un garchon hucier 
chaiens est li uins de soiscons 
sor l erbe uerde et sor les ions 
on i boit a hanap d argent 
caiens boiuent tote la gent 
chaiens boiuent et fol et sage 
e se n i laisse nus son gaie 
ne l estuet fors conter la dete 
tesmoing manceuaire et pourete 
qui caiens manguent et boiuent 
et s acroient qanqu eles doiuent 
n en paient uaillant un festu 
he dieus aorés soies tu 
qui m as mené en tel contree 
ou iou ai tel plantet trouee 
mout uoit qui ua par le pais 
molt ert mes peres fols nais 
qui si m auoit espoenté 
et partout a si grant plente 
c on puet auoir uin et uitaille 
por faire a l oste escrit et taille 
mout est fols ki asses n acroit 
or dieus i uiegne et dieus i soit 
caiens fait plus biel k an mostier 
ostes que uen tu le sestier 
et qant fu uos uins aforés 
hui main fu perciés et forés 
se uent on sis deniers le lot 
mais nus n en boit ki ne s en lot 
se chaiens a riens ki uous haite 
conmende le si sera faite 
caiens sont trestout li delit 
cambres pointes et soef lit 
haut de blanc fuerre et mol de plume 
fait a le francoise coustume 
couertures bieles et netes 
et orelliers de uioletes 
et si a tout a la parclose 
laituaires et iaue rose 
por lauer sa bouche et son uis 
dieus chi a ostel a deuis 
que quanc on uieut i trueue l on 
ostes sakiés demi galon 
car ie l aim mout fres et nouiel 
leket trai li a plain toniel 
entreusque cil fait li uin traire 
entre porrete et manceuaire 
que se seoient les a les 
li dient damoisiaus beués 
que dieus beneie tes ieus 
li remenans en uaura mieus 
se cil biel dent et cele bouche 
a no hanap adese et touche 
ia samblés uous de nostre gent 
beués a cest hanap d argent 
encor est chis los tous entiers 
ma damoisiele uolentiers 
car feme ne hai iou onques 
ha frere car uous seés donques 
dont estes uous ie sui d artois 
conment aués uous non cortois 
cortois uoire ma douce amie 
ciertes uilains ne sanblés mie 
ains croi bien en mon cuer et pens 
q an uous ait cortoisie et sens 
car pleust or a saint remi 
que i eusse ausi biel ami 
par un conuent ne rois ne quens 
n orent onques tant de lor boens 
com uous ariés sans oeure faire 
di iou uoir dame manceuaire 
oil certes dame porrete 
bien li sariés sorre se dete 
et reubes et ronchis liurer 
maisk il se gardast de iuer 
chi n afiert nus lons seruentois 
porrete entre uous et cortois 
auenriés mout bien per a per 
or mancheuaire del gaber 
encore soie io or tous seus 
ne puis iou pas entre uous deus 
mais ie tieng por fole ki cuide 
que ie parole a borse uuide 
ains a chaiens auchune chose 
cortois chou n est mie falose 
ie connois li tant et ses mours 
qu ele uous ainme par amours 
ie ne sai s ele fait sauoir 
mais s anmie uolés auoir 
ie uous creant et aseur 
que uous aués troué eur 
biele dame mignote et cointe 
bien gaagnant et bien repointe 
si ne uous ainme mie a gap 
lequet uierse uin el henap 
qui n est de tilluel ne de tranble 
nous beuerons tous trois ensanble 
moi et manceuaire et porrain 
dusqu il uanra au daarrain 
a la fin de l escot paier 
cortois laissiés nous assaier 
ce c est del uin ke nous beuons 
car leket croire ne deuons 
soz chiel n a si fort larronchiel 
uoiés com fait le lionchiel 
il est d auchoirre ains est franchois 
beués uous beuerés anchois 
mout mieus l aim apres ke deuant 
tenés com sade et bien beuant 
le poés maintenant sentir 
et si uous di bien sans mentir 
qu il ne criut pas en le rociele 
mais uostre amie et uostre ancielle 
qui bien uous ainme de cuer fin 
uous done par amors le uin 
et saciés pas ne uous dechoi 
damoisiele iou le rechoi 
de bon cuer et de bon corage 
et i en apiele le beurage 
de ceste amor ki si s afruite 
tasiés dame tout iestes cuite 
chou doit dire une fole garche 
uous aurés qanke tiere carge 
maisc on le truist encore anuit 
esgarde fole quel deduit 
fu ainc mais feme si a aise 
dieus que doit or qu il ne me baise 
com ie le truis uiers moi eskiu 
tasiés dame trop aués liu 
uolés faire le gent parcoiure 
bien aués dit donés nos boiure 
uersés dou uin a leke doit 
damoisieles uous aués droit 
beués que bien bon preu uous fache 
uoire entruesque nus ne nos chace 
cortois ne soiés pas honteus 
c est chaiens uns priués hosteus 
se uous uolés la fors aler 
en cel cortil por estaler 
ia mar en soferés disete 
car mar l i met ki ne l en giete 
por nous laissier ne le conuient 
uous dites uoir or me souient 
g irai la fors un poi iuer 
ore fole de l eniurer 
nous auons troué fel uilain 
ba il fait le cortois uilain 
il cuide auoir troué beloces 
mais ainsqu il ait paié ses noches 
abaissera mout sa borsee 
qu il a si grant au cul torsee 
bien li sarai rere les costes 
parlés a nous un poi biaus ostes 
si nous soiés loiaus compaing 
k i a dames il a gaaing 
bien me doit estre descouert 
nous auons troué un foubiert 
si l ai en couent a amer 
mais ains ie cuic bien entamer 
le borse k il a si huuee 
aués uous dont borse trouee 
por diu pensés del bien rescorre 
nus hom ne l en poroit rescorre 
bien li sarai faire son giu 
nous le lairons chi en no liu 
por no dete et por nos escos 
et uous ne soiés mie sos 
ne de gage prendre laniers 
mais ietés le main as deniers 
mout en i a ne sai qantiel 
puis li deffublés le mantiel 
et le cote tout sans dangier 
li faites a piour cangier 
qant il a misse ius sa carge 
si le boute la fors au large 
siqu il soit defors estalons 
puis li cloés l uis as talons 
ensi ia mais n en arés cuiure 
taisiés bien en serons deliure 
dieus com la fors a bien cortil 
com il i fait biel et gentil 
soz ciel n a erbe qui li faille 
leket aporte le toaille 
et l euue caude et les bouclers 
ué les chi mout biaus et mout clers 
et l iauue caude de saison 
le coustume de la maison 
ne uuel effraindre ne brisier 
car ele fait mout a prisier 
de qanque cors d ome delite 
i sont li souhait de melite 
si com ie pens et adeuin 
mancheuaire uerse del uin 
car on doit boire apries lauer 
ie n en ferai ia tant l auer 
ains uerserai a plainne coupe 
porre uieus tu faire une soupe 
s atenderas mieus le souper 
onques n amai en uin souper 
mais faites en biaus amis dous 
et puis si partirez a nous 
si nous consillerés au mieus 
or pues dire quanque tu uieus 
et ie l otroi sans contredire 
ains saués ke ie uous uuel dire 
ki bien uieut boire et bien mangier 
querre l estuet et enginier 
et par sens traire le meriele 
nous irons en nostre queriele 
un petit si ne uous anoie 
s aporterons de la monoie 
que li deniers est boins compaing 
et uous beués sor le gaaing 
mais gardés que uous ne iués 
et de chi ne uous remués 
que li amors seroit desroute 
tasiés ia mar en arés doute 
que ie ioue se reuenrés 
par foit enuis uous en tenrés 
molt i aués les dois maniers 
i ai grant paor de ces deniers 
qu i ne uous en mesquieche a des 
tenés kieles si les gardés 
cuidés que i en ai si grant fain 
ie les aim mieus en uostre sain 
que ie les mesisse en mal preu 
leket parlés a nous un peu 
l uns doit de l autre reson traire 
nous en irons en nostre afaire 
la u nous sauons no conquest 
et tu ses bien conment il est 
de notre dete uiese et nueue 
anchoisque mes amis se mueue 
en sera fait a ton conmant 
ie le croi bien si le creant 
se iou del tout a lui me tiegne 
oil bien dusqu ele reuiegne 
ne me quier de chi remuer 
ains ferai deus capons tuer 
qu il soient prest au reuenir 
alés laissié m ent conuenir 
sire uolés oir bons mos 
uos ne saués conment cis sos 
est por pourretain enbuurés 
il est chi pour eles remes 
tant li ont eles fait entendre 
mais alons a lui gaie prendre 
car ne uuel pas apres li corre 
que c est cortois u dame porre 
et manceuaire sa conpaingne 
alees sont en lor gaaingne 
et ie suis remes en ostage 
par foi dont ai iou maluais gage 
de chou que iou lor ai creu 
et s aués fol consel eu 
quant remes estes en ostage 
la plus fause et la plus sauuage 
qui ainc se mellast de tel art 
plus set porrete de renart 
que uous ne saués d insangrin 
ele cunchia damagrin 
entre li et baudet d estruem 
qu il n en porterent rien del suen 
ains furent cunkié si andoi 
que l uns laissa son palefroi 
mais de chou n afiert a moi rien 
ie uuel auoir gage del mien 
si en serai plus asseur 
ostes ia mar arés peur 
eles reuenront ia par tans 
et se de riens estes doutans 
tenés cest mantiel en uos mains 
cortois biaus freres c est del mains 
car il couient le cote auuec 
par foi n irai mie senuec 
car n ai pas apris tel afaire 
par foi cortois il l estuet faire 
nes les braies s eles sont blances 
or tost si deslachiés uos mances 
nous auons aillors a entendre 
tenés or n ai iou plus ke prendre 
ne denier ne goute d argent 
ostes foi ke doi toute gent 
ie ne sai se ie fis que fous 
mais i auoie soissante sols 
hui main pendus a mon braier 
ains porre ne m es uolt laier 
ains les prist et le borse auuec 
par foi bien en estes senuec 
et de le borse et de l amie 
saciés qu el ne uous ama mie 
si com par tans porés prouer 
mais se uous le uolés trouer 
ne nouieles oir aucune 
si en alés droit a bietune 
legiers estes si corés fort 
las com chi a poure confort 
del corre a l orage et au uent 
bien me dist mes peres souent 
que ie fuisse cois en maison 
mais ainc n en ot en moi raison 
s est bien drois ke ie le conpere 
que n ai nul retor a mon pere 
ne a parent ne a ami 
par foit cortois ce poise mi 
que uous aués si esploitié 
et s ai pau gage le moitie 
de cou que por eles deuiés 
cortois un sorcotiel molt uies 
a chaiens passét a lonc tans 
c on soloit prester as pierdans 
uous l auerés se uous uolés 
se n irés mie deffublés 
car laide cose est a uarlet 
ua moi s aporte li lequet 
si sera un poi plus honestes 
par foi cortois eureus iestes 
mout me uint ore tost a main 
mais uous le perderés demain 
qant uous uenrés en liu estrange 
las com chi par a poure cange 
com ie sui del tout engingniés 
bials ostes a dieu remaingniés 
chi ne fait preut puisc argens faut 
a foi cortois dieus te consaut 
he las com par puis estre dolans et engramis 
qant uous a moi aidier estes si endormis 
perdu ai le consel de parens et d amis 
bien le m auoit mes pere denunciét et pramis 
asses me castia mais ainc n i uoil entendre 
ainc n i soc ke maus fu or le m estuet aprendre 
de ces deus uoies ci ne sai la meillor prendre 
que ie ne sai rouer et si n ai ke despendre 
qanke mes pere dist tenoie tot a flable 
or aurai souent fain qant il sera a table 
a tart me rechonois et me tient desrainable 
perdu ai le ceual or fremerai l estable 
par men fol sens me sui et uaincus et mathés 
fors de l ecrit mon pere sui a tos iors gratés 
dieus se c est por men bien que uous si me batés 
encor porai bien dire molt uaut sens acatés 
ensus de mon pais et lonc de m acointanche 
me conuenra soffrir la moie mesestanche 
he dieus ceste pourete me tort a penitanche 
et en tel liu m amaint u i aie ma sustanche 
di uarles qui la te dolouses 
tu n as pas qanque tu golouses 
qui t a en tel ire embatu 
t a on leidangiét ne feru 
u dont t est uenue icele ire 
sire mout uous aroie a dire 
maiske le uoir uous en desponde 
ie sui li plus chaitis del monde 
et del tout li plus mescaués 
taisiés amis uous ne saués 
que dieus uous fera chi apries 
uns ans ne dure mie adies 
uns ans est pere autres parastre 
se chieus chi uous tient por fillastre 
soiés si preus et si gentis 
que a l autre an soiés ses fis 
dites conment aués uous non 
sire cortois m apiele on 
cortois ne sai ke uous en mente 
quatre sols et uo cauchemente 
arés dusqu a le saint remi 
se demorer uolés a mi 
et estre uolés mes porkiers 
oil sire molt uolentiers 
maisque i aie del pain auuec 
par foi n en irés pas senuec 
ains en arés grant piece entiere 
cascun ior en uo pannetiere 
si toi si te repose un peu 
ains cacherai fors de la seu 
mes pors et metrai en pasture 
la defors en cele couture 
tantqu il soient saoul et plain 
dont prent ta machue en ta main 
si sanleras mieus del mestier 
or ai io qantqu il m a mestier 
hez auant que dieus part i ait 
me chose me uient a souait 
ceste cars au mien elsient 
ne fu pas norie de glant 
mout auez or dure le fesse 
et l escine large et espesse 
bien ait ki si uous a gardés 
bien en porra faire lardés 
a part main me sire mes maistre 
he dieus quel heure puet il estre 
ie deuisse mangier ie quic 
mais mes pains resanble bescuit 
si est plus halés et plus bis 
que pains a desiuner brebis 
plains est de mesture et de draue 
anuis le mangasse si faue 
a l ostel mon signeur men pere 
or poroit dire bien mes frere 
s il sauoit que gardasse pors 
bien seroit cangiés mes depors 
s il sauoient ceste souffraite 
ha dieus com cis pains me dehaite 
ie cuic k i soit d auaine u d orge 
ia m aront trenchie la gorge 
les pailles et li festu lonc 
ie morroie de fain selonc 
qu il ne me puet passer le col 
bien uoi que por noient m afol 
ne porroie souffrir labour 
a pain de si poure sauour 
car ie ne m i puis assentir 
or me conuient ma foi mentir 
mon maistre a cui ie sui remes 
ia mais n enterai en son mes 
ne li porc s autres n es i mainne 
mout a chi peneuse semainne 
q ainc biens ne m i pot auenir 
ne ainc dont m i pot souuenir 
n i mangai ki uausist maalle 
si ai tel fain ke iou baalle 
s ai ma uie en duel escuellie 
ie n ai mie uerge cuellie 
por moi castoier et donter 
mais machue por effronter 
si me sui ocis a mes mains 
a mon pere cou est del mains 
mais n i oserai repairier 
allors me conuient aairier 
mais ne sai u ne de quel part 
s ai tel fain ke li cuers me part 
bien m oblie dieus et adosse 
ne sai se de ces pois en cosse 
qu a ces pors uoi la desreuler 
m en poroie ia saouler 
ne ma grand famine aaidier 
il n i a fors de l assaier 
qu il n est drois que morir se laist 
dieus nouiaus pois auuan me craist 
ausi m on il troué molt maigre 
las com il sont et sur et aigre 
bien uoi k en ferai poi d essart 
il uausissent mout mieus au lart 
s il fussent bien pilét et cuit 
or morai iou de fain ie cuic 
dieus il n a riens en la saison 
n aie chies mon pere en maison 
maint sergant maint uallet liuic 
qu abondance ont de pain faitic 
et iou ichi de fain peris 
or me consaut li sains espirs 
que grant mestier ai qu il m auoit 
ha dies se mes peres sauoit 
que ie uesquisse a si uil fuer 
li prendroit grant pities au cuer 
qu il me uausist ueir as ieus 
li ralers ce seroit del mieus 
et bien uoi faire le m estuet 
de chou soit ore qu estre em puet 
anchoisque ie me muire chi 
li uaurai iou crier merci 
iou m en uois ués ichi ma uoie 
mais trop me douc qu enuis me uoie 
mes peres et poi del sien me doinst 
qant me uera en si uil point 
car keus sui del mont el ual 
se io reuenisse a cheual 
bien uestus d une reube uaire 
i euisse asses plus biel repaire 
or n i ara giu ne fieste 
que mes frere est si pute bieste 
bien sai tost m ara reproué 
que i arai le chier tans troué 
encore soit mes freres teus 
s est mes peres dous et piteus 
et bien set entendre raison 
dieus or uoi iou nostre maison 
les fenestres et les aruols 
dont io me parti comme fols 
mon pere uoi dedens seoir 
mai iou ne l oserai ueoir 
ne aler en liu qu il me uoie 
trop sui meffais mais tote uoie 
m estuet que deuant lui m apere 
ie sui ses fieus il est mes pere 
mais trop desdaignai mon seruice 
il me uoit si ne me rauisse 
por chou c onques mais ne me uit 
en tel point ne en tel habit 
chou me fait honteus et couart 
et que me ualent si regart 
desqu il ne me puet renterchier 
rompre me conuient et perchier 
ceste grant honte et ceste anguisse 
et faire tant k i me connoisse 
ia mais ne lui serai eskius 
biaus dous peres tes chaitis fius 
qui folement parti de toi 
n onc ne uolt croire ton castoi 
ne ta uolente otroier 
te uient por diu merchi proier 
tous repentans de son meffait 
qui es tu ua trop as meffait 
qui chi t ies mis a orison 
di le meffait et l okison 
de choi tu me proies merchi 
ha biaus dous peres ués moi chi 
cortois uo fil l eschaitiué 
qui tant a uers uous estriué 
et ouuré contre uo deffois 
biaus fieus par cinq cent mile fois 
soies tu li bien reuenus 
afuble toi que trop ies nus 
ia mais ne te reconneusse 
biaus fieus si ie des ier seusse 
que repairasses en tel guise 
iou t euisse autre reube quise 
or as tu eu mal asses 
dusques tu soies respassés 
conuient c on te baigne et dangiere 
hez auant ie uient a prangiere 
mout est or empliz chis osteus 
qui est or cis nouiaus piteus 
que uous faites si biele chiere 
biaus fieus chou est cortois uos frere 
frere diable est chou gabois 
reuient il partir autre fois 
il en porta deniers contans 
mais il a troué le chier tans 
au uis li pert et a la kene 
or n a il pas mantiel a pene 
or li refaisons reube nueue 
por uarlet ki si bien se prueue 
nous deuons molt bien efforchier 
et nos cras uiel escorchier 
bien fait ki tel uarlet essauce 
por moi ki uous sierf et descauce 
cascum ior en liu de uarlet 
n oucheriés uous pas un poulet 
mieus est adies amés le pire 
por amor diu biaus fieus ne dire 
cil est en la fin bien proué 
ne li doit estre reproué 
dont n est cho molt grant auenture 
damesdieus cho dist l escriture 
fait d un pecheor gregnor ioie 
qant il se connoist et rauoie 
que des autres nonante nuef 
bien en deuons tuer no buef 
de ioie k il est reuenus 
chantons 
