mut unt esté noble barun 
cil de bretaine li bretun 
iadis suleient par pruesce 
par curteisie e par noblesce 
les auentures que oieent 
ki a plusur gent aueneient 
fere les lais pur remembrance 
que ne s meist en ubliance 
u ent firent ceo oi cunter 
ki n ai fet mie a ublier 
d equitan que mut fu curteis 
sire des nauns iostis e beis 
equitan fu mut de grant pris 
e mut amez en sun pais 
deduit amout e druerie 
pur ceo amot cheualerie 
cil met lur uie en nu cure 
que d amur n unt sen e mesure 
tels est la mesure de amer 
que nul n i deit reisun garder 
equitan ot un seneschal 
bon cheualier pruz e leal 
tute sa tere li gardoit 
e meinteneit e iustisoit 
ia se pur ostier ne fust 
pur nul busuin ki li creust 
li reis ne laissast sun chacier 
sun deduire sun riueier 
femme espusé ot li seneschals 
dunt puis uient el pais grant mal 
la dame ert bele durement 
e de mut bon affeitement 
gent cors out e bele faiture 
en li former muat la nature 
les oilz out ueirs e bel le uis 
bele buche neis ben asis 
el reaume n out sa per 
li reis l oi souent loer 
souentefez la salua 
de ses aueirs li enueia 
sanz ueue la coueita 
e cum ainz pot a li parla 
priueement esbanier 
en la cuntree ala chacier 
la u li seneschal maneit 
el chastel u la dame esteit 
herberiat li reis la nuit 
quant repeirout de sun deduit 
asez poeit a li parler 
sun curage e sun bien mustrer 
mut la troua curteise e sage 
bele de cors e de uisage 
de bel semblant e enueisie 
amurs l ad mis a sa maisnie 
une sete ad uers li traite 
que mut grant plaie li ad faite 
el quor li ad lancié e mise 
n i ad mestier sens ne cointise 
pur la dame l ad si suspris 
tut en est murnes e pensis 
ore l i estut del tut entendre 
ne se purrat nient defendre 
la nuit ne dort ne respose 
mes sei memes blasme e chose 
  allas  fet il   queil destinee 
m amenat en ceste cuntree 
pur ceste dame que ai ueue 
m est un anguisse al quor ferue 
que tut le cors me fet trembler 
ieo quit que mei l estuet amer 
e si io l aim ieo ferai mal 
ceo est la femme al seneschal 
garder li dei amur e fei 
si cume ieo uoil k il face a mei 
si par nul engin le saueit 
bien sai que mut l en pesereit 
mes nepurquant pis iert asez 
que pur li seie afoleez 
si bele dame tant mar fust 
si ele n amast u dru ust 
que deuendreit sa curteisie 
si ele n amast de druerie 
suz ciel n ad humme si ele amast 
ki d amur n en amendast 
li seneschal si l ot cunter 
ne l en deit mie trop peser 
sul ne la peot nient tenir 
certes ieo uoil od li partir  
quant ceo ot dit si suspira 
enpres se iut e si pensa 
apres parlat e dist   de quei 
sui en estrif e en effrei 
uncore ne sai ne n ai seu 
si ele fereit de mei sun dreu 
mes ieo sauerai hastiuement 
si ele sentist ceo ke ieo sent 
ieo perdrei ceste dolur 
e deus tant ad decique al iur 
ieo ne puis ia repos aueir 
mut ad ke ieo cuchai eir seir  
li reis ueilla tant que iur fu 
a grant peine ad atendu 
il est leuez si uet chacier 
mes tost se mist el repeirer 
e dit que mut est deshaitiez 
el chambre uet si s est cuchiez 
dolent en est li senescaus 
il ne seit pas queils est li maus 
de quei li reis sent les fricuns 
sa femme en est dreit acheisuns 
pur sei deduire e cunforter 
la fist uenir a li parler 
sun curage li descouri 
sauer li fet qu il meort pur li 
del tut li peot faire confort 
e bien li peot doner a mort 
  sire  la dame li ad dit 
  de ceo m estuet aueir respit 
a cest primere feiee 
ne sei ieo mie cunseillee 
uus estes rei de grant noblesce 
ne sui mie de teu richesce 
que mei deiez arester 
de druerie ne uus de amer 
s auiez fait uostre talent 
ieo sai de ueir ne dut nent 
tost me auerez entrelaissié 
ieo sereie mut empeiree 
se si fust que uus amasse 
e uostre requeste otreiasse 
ne sereit pas uel partie 
entre nus deus la druerie 
pur ceo que estes rei puissaunz 
e mi sire est de uus tenaunz 
quedereiez a mun espeir 
le dangier de l amur aueir 
amur n est pruz se n est egals 
meuz uaut un poure hum leals 
si en sei ad sen e ualur 
greinur ioie est de s amur 
qu il n est de prince u de rei 
quant il n ad leaute en sei 
si aukun amez plus hatement 
que sa richesce n en apent 
cil se dut de tute rien 
li riches humme requid bien 
que nuls ne li toille s amie 
qu il uolt amer par seignurie  
equitan li respunt apres 
  dame merci ne l dites mes 
cil ne sunt mie del tut curteis 
ainz est bargaine de burgeis 
que pur aueir ne pur grant fieu 
mettent lur peine en malueis liu 
suz ciel n ad dame s ele est sage 
curteise e franche de curage 
pur quei d amer se tienge chiere 
que ele ne seit mie nouelere 
si ele n ust fors sul sun mantel 
que uns riches princes de chastel 
ne se deust pur li pener 
e lealment e bien amer 
cil ki de amur sunt noulier 
e ki se aturnent de trichier 
il sunt gabé e deceu 
e de plusurs l auum nus ueu 
n est pas merueille se cil pert 
ki par s ouereine le desert 
ma chiere dame a uus m ustrei 
ne me tenez pas pur rei 
mes pur uostre hum e uostre ami 
seurement uus iur e di 
que ieo ferai uostre pleisir 
ne me laissez pur uus murir 
uus seiez dame e ieo seruant 
uus orguilluse e ieo preiant  
tant ad li reis parlé od li 
e tant li ad crié merci 
que de s amur l aseura 
e ele sun cors li otria 
par lur anels s entresaisirent 
lur fiaunce s entrepleuirent 
bien les tiendrent mut s entramerent 
puis mururent e finerent 
lung tens durrat lur druerie 
que ne fu pas de gent oie 
as termes de lur assembler 
quant ensemble durent parler 
li reis feseit dire a sa gent 
que seignez iert priueement 
les us des chambres furent clos 
ne troueissez humme si os 
si li rei pur li n enueiast 
ia une feiz dedenz entrast 
li seneschal la curt teneit 
les plaiz e les clamurs oieit 
li reis l ama mut lungement 
que d autre femme n ot talent 
il ne uoleit nule espuser 
ia ne rouast oir parler 
la gent le tindrent mut a mal 
tant que la femme al seneschal 
l oi suuent mut li pesa 
e de lui perdre se duta 
quant ele pout a li parler 
e ele li duit ioie mener 
baisier estreindre e acoler 
e ensemble od li iuer 
forment plurt e grant deol fist 
li reis demanda e enquist 
que deueit e que ceo fu 
la dame li ad respundu 
  sire io plur pur nostre amur 
que mei reuert a grant dolur 
femme prendrez fille a un rei 
si uus partirez de mei 
souent l oi dire e bien le sai 
e ieo lasse que deuendrai 
pur uus m estuet auer la mort 
car ieo ne sai autre cunfort  
li reis li dit par grant amur 
  bele amie n eiez pour 
certes ia femme ne prendrai 
ne pur autre uus larrai 
sacez de ueir e si creez 
si uostre sire fust finez 
reine e dame uus fereie 
ia pur humme ne l lerreie  
la dame l en ad mercié 
e dit que mut li sot bon gre 
e si de ceo l aseurast 
que pur autre ne la lessast 
hastiuement purchacereit 
a sun seignur que mort sereit 
legier sereit a purchacier 
pur ceo k il li uousist aidier 
il li respunt que si ferat 
ia cele rien ne li dirrat 
que il ne face a sun poeir 
turt a folie u a saueir 
  sire  fet ele   si uus plest 
uenez chacer en la forest 
en la cuntree u ieo suiur 
dedenz le chastel mun seignur 
suiurnez si serez seignez 
e al terz iur si uus baignez 
mis sires od uus se baignera 
e od uus se dignera 
dites li bien ne l lessez mie 
que il uus tienge cumpainie 
e ieo ferai les bains temprer 
e les deus cuues aporter 
sun bain chaut e si buillant 
suz ciel n ad humme uiuant 
ne fust escaudez e malmis 
einz que dedenz fust asis 
quant mort serat e escaudez 
uos hummes e les soens mandez 
si lur mustrez cunfaitement 
est mort al bain sudeinement  
li reis li ad tut granté 
qu il en ferat sa uolente 
ne demurat mie treis meis 
que el pais uet chacier li reis 
seiner se fet cuntre sun mal 
ensemble od li sun seneschal 
al terz iur dist k il baignereit 
li senescal mut le uoleit 
  uus baignerez  dist il   od mei  
li senescal dit   io l otrei  
la dame fet les bains temprer 
e les deus cuues aporter 
deuant le lit tut a deuise 
ad chescune de cuues mise 
l ewe buillante feit aporter 
u li senescal deust entrer 
li produm esteit sus leuez 
pur deduire fu fors alez 
la dame uient parler al rei 
e il la mist deiuste sei 
sur le lit al seignur cucherent 
e deduistrent e enueiserent 
ileoc unt ensemble geu 
pur la cuue que deuant feu 
l us firent tenir e garder 
une meschine i deust ester 
li senescal hastif reuint 
al hus buta cele la tint 
icil le fiert par tel hair 
par force li estut ourir 
le rei e sa femme ad trouez 
u il gisent entre acolez 
li reis garda si l uit uenir 
pensa sa uileinie courir 
dedenz la cuue saut ioinz pez 
e il fu nuz e despuillez 
unques garde ne s en dona 
ileoc murut escauda 
sur li est le mal reuertiz 
e il est sauf e gariz 
le senescal ad bien ueu 
coment del rei est auenu 
sa femme prent demeintenant 
el bain la met le chief auant 
issi mururent ambdui 
li reis auant e ele od lui 
ki bien uodreit reisun entendre 
ici purreit ensample prendre 
tel purcace le mal d atrui 
dunt le mals reueit sur lui 
issi auient cum dit uus ai 
li bretun en firent un lai 
d equitan cum il fina 
e la dame que tant l ama 
