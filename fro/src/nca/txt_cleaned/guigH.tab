ki de bone mateire traite 
mult li peise si bien n est faite 
oez seignurs ke dit marie 
ki en sun tens pas ne s oblie 
celui deiuent la gent loer 
ki en bien fait de sei parler 
mais quant il i ad en un pais 
humme u femme de grant pris 
cil ki de sun bien unt enuie 
souent en dient uileinie 
sun pris li uolent abeisser 
pur ceo comencent le mestier 
del malueis chien coart felun 
ki mort la gent par traisun 
ne l uoil mie pur ceo leissier 
si gangleur u losengier 
le me uolent a mal turner 
ceo est lur dreit de mesparler 
les contes ke io sai uerrais 
dunt li bretun unt fait les lais 
uos conterai assez briefment 
el chief de cest comencement 
sulunc la lettre e l escriture 
uos mosterai un auenture 
ki en bretaigne la menur 
auint al tens ancienur 
en cel tens tint hoilas la tere 
souent en peis souent en guere 
li reis aueit un sun barun 
ki esteit sire de liun 
oridials esteit apelez 
de sun seignur fu mult priuez 
chiualiers ert pruz e uaillant 
de sa moillier out deus enfanz 
un fiz e une fille bele 
noguent ot nun la damaisele 
guigeimar noment le dancel 
el reaulme n en out plus bel 
a merueille l amot sa mere 
e mult esteit bien de sun pere 
quant il le pout partir de sei 
si l enueat seruir un rei 
li uadlet fu sages e pruz 
mult se faseit amer de tuz 
quant fu uenu termes e tens 
k il aueit eage e sens 
li reis le adube richement 
armes li dunez a sun talent 
guigemar se part de la curt 
mult i dona ainz k il s en turt 
en flaundres uait pur sun pris quere 
la out tuz iurz estrif e guerre 
en lorreine ne en burguine 
ne en angoue ne en gascuine 
a cel tens ne pout hom truuer 
si bon cheualier ne sun per 
de tant i out mespris nature 
ke unc de nul amur n out cure 
suz ciel n out dame ne pucele 
ki tant par fust noble ne bele 
se il de amer la requeist 
ke uolentiers ne l retenist 
plusurs le requistrent suuent 
mais il n aueit de ceo talent 
nuls ne se pout aparceueir 
k il uolsist amur aueir 
pur ceo le tienent a peri 
e li estrange e si ami 
en la flur de sun meillur pris 
s en uait li ber en sun pais 
ueer sun pere e sun seignur 
sa bone mere e sa sorur 
ki mult l aueient desiré 
ensemble od eus ad suiurné 
ceo m est auis un meis entier 
talent li prist d aler chacier 
la nuit somunt ses cheualiers 
ses ueneurs e ses berniers 
e al matin uait en la forest 
kar cel deduit forment li plest 
a un grant cerf sunt aruté 
e li chien furent descuplé 
li ueneur curent deuaunt 
li damaisels se uait targaunt 
sun arc li porte un uallez 
sun ansac e sun berserez 
traire uoleit si mes eust 
ainz ke d iluec se remeust 
en l espeise d un grant buissun 
uit une bise od un foun 
tute fu blaunche cele beste 
perches de cerf out en la teste 
sur le bai del brachet sailli 
il tent sun arc si trait a li 
en l esclot la feri deuaunt 
ele chai de meintenaunt 
la seete resorti ariere 
guigemar fiert en tel maniere 
en la quisse deske al cheual 
ke tut l estuet descendre aual 
ariere chiet sur l erbe drue 
delez la bise ke out ferue 
la bise ke nafree esteit 
anguissuse esteit si se planeit 
apres parla en itel guise 
  oi lase io sui ocise 
e tu uassal ki m as nafree 
tel seit la tue destinee 
iamais n aies tu medcine 
ne par herbe ne par racine 
ne par mire ne par pociun 
n auras tu iames garisun 
de la plaie ke as en la quiisse 
deske cele te guarisse 
ki suffera pur tue amur 
issi grant peine e tel dolur 
ke unkes femme taunt ne suffri 
e tu refras taunt pur li 
dunt tut cil s esmerueillerunt 
ki aiment e amé auerunt 
u ki pois amerunt apres 
ua t en de ci lais m auer pes  
guigemar fu forment blescié 
de ceo k il out est esmaiez 
comencat sei a purpenser 
en quele tere purrat aler 
pur sa plaie faire guarire 
kar ne se uolt laissier murir 
il set assez e bien le dit 
ke unke femme nule ne uit 
a ki il turnast s amur 
ne ki le guaresist de dolur 
sun uallet apelat auaunt 
  amis  fait il   ua tost poignaunt 
fai mes compaignuns returner 
kar io uoldrai od eus parler  
cil point auaunt e il remaint 
mult anguissusement se pleint 
de sa chemise estreitement 
sa plaie bende fermement 
puis est muntez d iluec s en part 
ke esloignez s est mult li est tart 
ne uolt ke nul des suens i uienge 
ki le desturbast ne ki le retienge 
le trauers del bois est alez 
un uert chemin ki l ad menez 
fors a la launde en la plaigne 
uit la faleise e la muntaigne 
de une ewe ke desuz cureit 
braz fu de mer hafne i aueit 
el hafne out une sule nef 
dunt guigemar choisi le tref 
mult esteit bien apparillee 
defors e dedenz fu peiee 
nuls hum n i pout trouer iointure 
n i out cheuille ne closture 
ki ne fust tute de benus 
suz ciel n at oi ki uaille plus 
la ueille fu tute de seie 
mult est bele ki la depleie 
li chiualiers fu mult pensis 
en la cuntree n el pais 
n out unkes mes oi parler 
ke nefs i pussent ariuer 
auaunt alat si descendi ius 
a graunt anguisse munta sus 
dedenz quida hummes truuer 
ki la nef deussent garder 
n i aueit nul ne nul ne uit 
enmi la nef trouat un lit 
dunt li pecun e li limun 
furent a l ouere salemun 
tailliez a or tut a triffure 
de cipres e de blanc iuoure 
d un drap de seie a or teissu 
est la coilte ki desus fu 
les altres dras ne sai preisier 
mes tant uos dirrai de l oreillier 
ki sus eust sun chief tenu 
iamais le peil n aureit chanu 
le couertur tut sabelin 
uols fu du purpre alexandrin 
deus chandelabres de fin or 
le pire ualeit un tresor 
el chief de la nef furent mis 
desus out deus cirges espris 
de ceo s esteit il esmerueilliez 
il s est sur le lit apuiez 
reposé s est a sa plaie dolt 
puis est leuez aler s en uolt 
il ne pout mie returner 
la nef est ia en halte mer 
od lui s en uat deliuerement 
bon oret eurent e suef uent 
n i ad mais nient de sun repaire 
mult est dolent ne seit ke faire 
n est merueille se il s esmaie 
kar grant dolur out en sa plaie 
suffrir li estut l auenture 
a deu prie k en prenge cure 
k a sun poeir l ameint a port 
e si le defende de la mort 
el lit se colcha si s endort 
hui ad trespassé le plus fort 
ainz le uespre ariuerat 
la ou sa guarisun aurat 
desuz une antiue cite 
ki esteit chief de cel regne 
li sires ki la mainteneit 
mult fu uelz humme e femme aueit 
une dame de haut parage 
franche curteise bele e sage 
gelus esteit a desmesure 
kar ceo purportoit sa nature 
ke tut li ueil seient gelus 
mult hiet chascun ke il seit cous 
tels de eage le trespas 
il ne l la guardat mie a gas 
en un uergier suz le dongun 
la out un clos tut enuirun 
de uert marbre fu li muralz 
mult par esteit espes e halz 
n i out fors une sule entree 
cele fu noit e iur guardee 
de l altre part fu clos de mer 
nuls ne pout eissir ne entrer 
si ceo ne fust od un batel 
se busuin eust al chastel 
li sire out fait dedenz le mur 
pur mettre i sa femme a seur 
chaumbre suz ciel n out plus bele 
a l entree fu la chapele 
la chaumbre ert peinte tut entur 
uenus de deuesse d amur 
fu tres bien en la peinture 
les traiz mustrez e la nature 
cument hom deit amur tenir 
e lealment e bien seruir 
le liure ouide ou il enseine 
coment chascun s amur estreine 
en un fu ardant les gettout 
e tuz iceus escumengout 
ki iamais cel liure lirreient 
ne sun enseignement nient fereient 
la fu la dame enclose e mise 
une pucele a sun seruise 
li aueit sis sires bailliez 
ki mult ert franche e enseigniez 
sa niece fille sa sorur 
entre les deus out grant amur 
od li esteit quant il errout 
deci la k il reparout 
hume ne femme n i uenist 
ne fors de cel murail ne issist 
uns uielz prestres blancs e floriz 
guardout la clef de cel postiz 
les plus bas membres out perduz 
autrement ne fust il pas creuz 
le seruise deu li diseit 
e a sun mangier la serueit 
cel iur meisme ainz releuee 
fu la dame el uergier alee 
dormie aueit apres mangier 
si s est alee esbanier 
ensemble od li la meschine 
gardent aual uers la marine 
la neif uirent al flot muntant 
que el hafne ueneit siglant 
ne ueient rien que la cunduie 
la dame uoleit turner en fuie 
si ele ad pour n est merueille 
tute en fu sa face uermeille 
mes la meschine que fu sage 
e plus hardie de curage 
la recunforte e aseure 
cele part uunt grant aleure 
sun mantel ost la pucele 
entre en la neif que mut fu bele 
ne trouat nule rien uiuant 
for sul le cheualier dormant 
arestuz ele si esgarda 
pale le uit mort le quida 
ariere uait la dameisele 
hastiuement la dame apele 
tute la uerite li dit 
mut pleint le mort que ele uit 
respunt la dame   u alums 
s il est mort nus l enfuirums 
nostre prestre nus aidera 
si uif le truis il parlera  
ensemble uunt ne targent mes 
la dame auant e ele apres 
quant ele est en la neif entree 
deuant le lit est arestee 
le cheualier ad esgardé 
mut pleint sun cors e sa beute 
pur li esteit triste e dolente 
e dit que mar fu sa iuuente 
desuz le piz li met sa maine 
chaut le senti e le quor seine 
que suz les costez li bateit 
le cheualier que se dormeit 
s est esueillez si l ad uue 
mut en fu lez si la salue 
bien seit k il est uenu a riue 
la dame plurante e pensiue 
li respundi mut bonement 
demande li cumfaitement 
il est uenuz e de queile tere 
s il est eisselez pur guere 
  dame  fet il   ceo n i ad mie 
mes si uus plest que ieo uus die 
la uerite uus cunterai 
nent ne uus celerai 
de bretaine la menur fui 
en bois alai chacier ieo ui 
une blanche bise feri 
e la saete resorti 
en la quisse m ad si nafré 
iames ne quid estre sané 
la bise se pleint e parlat 
mut me maudist e iurat 
que ia n eus guarisun 
si par une meschine nun 
ne sai u ele seit trouee 
quant ieo oi la destinee 
hastiuement del bois eissi 
en un hafne cest nef i ui 
dedenz entrai si fis folie 
od mei s en est la neif rauie 
ne sai u ieo sui ariuez 
coment ad nun ceste citez 
bele dame pur deu uus pri 
cunseillez mei uostre merci 
kar ieo ne sai queil part aler 
ne la neif ne puis gouerner  
ele li respunt   bel sire chiers 
cunseil uus dirai uolenters 
ceste cite est mun seignur 
e la cuntre tut entur 
riches hum est de haut parage 
mes mut par est de grant eage 
anguissusement est gelus 
par cele fei ke ieo dei ws 
dedenz cest clos m ad enseree 
n i ad fors une sule entree 
un uiels prestre la porte garde 
ceo doins deus que mal feu l arde 
ici sui nuit e iur enclose 
ia nule fiez n en ierc si ose 
que io en ise s il ne l comande 
si mis sires ne me demande 
ci ai une chambre e une chapele 
ensemble od mei ceste pucele 
si uus plest a demurer 
tant que pussez errer 
uolenters uus soiurnerum 
e de queor uus seruirum  
quant il ad la parole oie 
ducement la dame mercie 
od li suiurnerat ceo dit 
en estant c est drecié el lit 
celes li aient a peine 
la dame en sa chambre le meine 
desur le lit a la meschine 
triers un dossal que pur cortine 
fu en la chambre apareillez 
la est li dameisels cuchez 
e bacins de or aporterent 
sa plaie e sa quisse lauerent 
de un bel drap de cheisil blanc 
li ostererent entur le sanc 
puis l unt estreitement bendé 
mut le tienent en grant chierte 
quant lur mangier al uespre uient 
la pucele tant en retient 
dunt li cheualier out asez 
bien est peuz e abeurez 
mes amur l ot feru al uif 
ia ert sis quors en grant estrif 
kar la dame l ad si nafré 
tut ad sun pais ublié 
de sa plaie nul mal ne sent 
mut suspira anguisusement 
la meschine ki l deit seruir 
prie que le laist dormir 
cele s en part si l ad laissié 
puis k il li ad duné cunge 
deuant sa dame en est alee 
que aukes esteit reschaufee 
del feu dunt guigemar se sent 
que sun queor alume e esprent 
li cheualier fu remis suls 
pensif esteit e anguissus 
ne seit uncore que ceo deit 
mes nepurquant bien s aparceit 
si par la dame n est gariz 
de la mort est seurs e fiz 
  allas  fet il   quei ferai 
irai a li si li dirai 
que ele eit merci e pite 
de cest cheitif descunseillé 
si ele refuse ma priere 
e tant seit orgoilluse e fiere 
dunc m estuet a doel murir 
e de cest mal tuz iurs languir  
lors suspirat en poi de tens 
li est uenu nouel purpens 
e dit que suffrir li estoet 
kar si fait k il mes ne poet 
tute la nuit ad si ueillé 
e suspiré e trauaillé 
en sun queor alot recordant 
les paroles e le semblant 
les oilz uairs e la bele buche 
dunt la dolur al quor li tuche 
entre ses denz merci li crie 
pur poi ne l apelet sa amie 
si il seust quei ele senteit 
e cum l amur le destreineit 
mut en fust liez mun escient 
un poi de rasuagement 
li tolist auques la dolur 
dunt il ot pal la colur 
si il ad mal pur li amer 
ele ne s en peot nient loer 
par matin est einz l aiurnee 
esteit la dame sus leuee 
ueillé aueit de ceo se pleint 
ceo fet amur que la destreint 
la meschine que od li fu 
ad le semblant aparceu 
de sa dame que ele amout 
le cheualier que soiurnout 
en la chambre pur guarisun 
mes ele ne seit si il eime u nun 
la dame est entree el muster 
e cele uait al cheualer 
asise se est deuant le lit 
e il l apele si li dit 
  amie u est ma dame alee 
pur quei est ele si tost leuee  
a tant se tut si suspira 
la meschine l areisuna 
  sire  fet ele   uus amez 
gardez que trop ne uus celez 
amer poez en iteu guise 
que bien ert uostre amur assise 
ki ma dame uodreit amer 
mut deureit bien de li penser 
cest amur sereit couenable 
si uus amdui feussez estable 
uus estes bels e ele est bele  
il respundi a la pucele 
  ieo sui de tel amur espris 
bien me purrat uenir a pis 
si ieo n ai sucurs e aie 
cunseillez me ma duce amie 
que ferai ieo de cest amur  
la meschine par grant ducur 
le cheualier ad conforté 
e de sa aie aseuré 
de tuz les riens que ele pout fere 
mut ert curteise e deboneire 
quant la dame ad la messe oie 
ariere uait pas ne se ublie 
sauer uoleit quei cil feseit 
si il ueilleit u dormeit 
pur ki amur sis quors ne fine 
auant l apelat la meschine 
al cheualier la feit uenir 
bien li purrat tut a leisir 
mustrer e dire sun curage 
tur li a pru u a damage 
il la salue e ele lui 
en grant effrei erent amdui 
s il ne l osot nient requere 
pur ceo qu il ert d estrange tere 
aueit pour si ele li mustrat 
que ele l enhaist e s esloinat 
mes ki ne mustre sa fierte 
a peine en peot auer sante 
amur est plai denz cors 
e si ne piert nient defors 
ceo est un mal que lunges tient 
pur ceo que de nature uient 
plusurs le tienent a gabeis 
si cum li uilain curteis 
ki l oliuent par tut le mund 
puis se auantent de ceo que funt 
n est pas amur einz est folie 
e mauueiste e lecherie 
ki un en peot leal trouer 
mut le deit seruir e amer 
estre a sun comandement 
guigemar eimoit durement 
u il auerat hastif sucurs 
u li esteot uiure a reburs 
amur li dune hardement 
il li descoure sun talent 
  dame  fet il   ieo meorc pur uus 
mis quors en est mut anguissus 
si ne me uolez guarir 
dunc m estuet en fin murir 
io uus requeor de druerie 
bele ne me escundiez mie  
quant ele l at bien entendu 
auenaument ad respundu 
tut en riant li dit   amis 
cest cunseil sereit trop hastis 
de otrier uus ceste priere 
ieo ne sui mie acustumere 
dame  fet il   pur deu merci 
ne uus ennoit si io l uus di 
peime laliue del mestier 
se deit lungeme faire preier 
pur sei cherier que cil ne quit 
que ele eit usee cel deduit 
mes la dame de bon purpens 
ki en sei eit ualur ne sens 
s ele treue hume de sa manere 
ne se ferat uers li trop fiere 
ainz l amerat si en auerat ioie 
ainz ke nul le sachet u oie 
auerunt il mut de lur pruz fait 
bele dame finum cest plait  
la dame entent que ueirs li dit 
e li otreie sanz nul respit 
l amur de li e il la baise 
des ore est guigemar a aise 
ensemble gisent e parolent 
e souent baisent e acolent 
bien lur couienge del surplus 
de ceo que li autre unt en us 
ceo m est auis an e demi 
fui guigemar ensemble od li 
mut fu delituse la uie 
mes fortune ki se oblie 
sa ioie turne en poi de hure 
l un met desuz l autre desure 
issi est de ceus uenu 
kar tost furent aparceu 
al tens d este par un matin 
iust la dame lez le meschin 
la buche li baise e le uis 
puis si li dit   beus duz amis 
mis quors me dit que ieo uus perc 
seu serum e descouert 
si uus murrez ioe uoil murir 
e si uus en poez partir 
uus recouerez autre amur 
e ieo remeindrai en dolur 
dame  fet il   ne l dites mes 
ia n eie ieo ioie ne pes 
quant uers nul autre auerai retur 
n aiez de ceo nule pour 
amis de ceo me aseurez 
uostre chemise me liurez 
el pan desuz ferai un plait 
cunge uus doins u ke ceo seit 
de amer cele ki l desferat 
e ki despleer le sauerat  
ele li baile si l aseure 
le plet i fet en teu mesure 
nule femme ne l desfereit 
si force u cutel n i meteit 
la chemise li dune e rent 
il la receit par tel couenent 
que ele le face seur de li 
par une ceinture autresi 
dunt a sa char nue se ceint 
parmi le flanc aukes estreint 
ki la bucle purrat ourir 
sanz despescer e sanz partir 
il li prie que celui aint 
il la baise a taunt remaint 
cel iur furent aparceu 
descouert troué e ueu 
d un chamberlenc mal ueisié 
que si sires li out enueié 
a la dame uoleit parler 
ne pout dedenz la chambre entrer 
par une fenestre les uit 
ueit a sun seignur si lui dit 
quant li sires l ad entendu 
unques mes tant dolent ne fu 
de ses priueiz demanda treis 
a la chambre uait demaneis 
il en ad fet l us depescer 
dedenz trouat le cheualer 
pur le grant ire qu il a 
a ocire le cumaunda 
guigemar est en piez leuez 
ne s est de nient effreez 
une grosse perche de sap 
u suleient pendre li drap 
prist en ses mains e si s atent 
il en ferat aukun dolent 
ainz k il de eus seit aprimez 
les auerat il tut mainiez 
le sire l ad mut esgardé 
enquis li ad e demandé 
ke il esteit e dunt fu nez 
e coment il est laeinz entrez 
cil li cunte cum il i uient 
e cum la dame le retient 
tant li dist la destinee 
de la bise ke fu nafree 
e de la neif e de sa plaie 
ore est del tut en sa manaie 
il li respunt que pas ne l creit 
e si issi fust cum il diseit 
si il peust la neif trouer 
il le metreit giers en la mer 
si il guaresist ceo li pesast 
e bel li fust si il neiast 
quant il l ad bien aseuré 
el hafne sunt ensemble alé 
la barge trouent enz l unt mis 
od lui s en uet en sun pais 
la neif erre pas ne demure 
li cheualier suspire e plure 
la dame regretout souent 
e prie deu omnipotent 
qu il li dunast hastiue mort 
e que iames ne uienge a port 
s il ne repeot auer s amie 
k il desirat plus que sa uie 
tant l ad cele dolur tenue 
que la neif est a port uenue 
u ele fu primes trouee 
asez iert pres de sa cuntree 
al plus tost k il pout s en issi 
un damisel qu il ot nurri 
errot apres un cheualer 
en sa mein menot un destrer 
il le conut s il l apelat 
e li uallez se reguardat 
sun seignur ueit a pie descent 
le cheual li met en present 
od li s en ueit ioius en sunt 
tut si ami ki troué l unt 
mut fu preisez en sun pais 
mes tuz iurs ert maz e pensis 
femme uoleient qu il preisist 
mes il del tut les escundist 
ia ne prendra femme a nul iur 
ne pur aueir ne pur amur 
si ele ne peust despleier 
sa chemise sanz depescer 
par breitaine ueit la nouele 
il n i ad dame ne pucele 
ki n i alast pur asaier 
unques ne la purent despleier 
de la dame uus uoil mustrer 
que guigemar pot tant amer 
par le cunseil d un sun barun 
ses sires l ad mis en prisun 
en une tur de marbre bis 
le iur ad e la nuit pis 
nul humme el mund ne purreit dire 
sa grant peine ne le martire 
ne l anguisse ne la dolur 
que la dame suffri en la tur 
deus anz i fu e plus ceo quit 
enc n oit ioie ne deduit 
souent regrate sun ami 
  guigemar sire mar uus ui 
meuz uoil hastiuement murir 
que lungement cest mal suffrir 
amis si ieo puis eschaper 
la u uus fustes mis en mer 
me mettrai  dunc lieue sus 
tut esbaie uient a l hus 
ne treue cleif ne serure 
fors s en eissi par auenture 
unques nul ne la turba 
al hafne uient la neif troua 
atachié fu al rochier 
u ele se uoleit neier 
quant ele la uit enz est entree 
mes de une chose s est purpensee 
que ilec fu sis amis neez 
ne pout ester sur ses pez 
se desqu al port peust uenir 
ele se laissast defors chair 
asez seofre trauail e peine 
la neif s en uet que tost l enmeine 
en bretaine est uenu al port 
suz un chastel uaillant e fort 
li sires a ki le chastel fu 
aueit a nun meriadu 
il guerrot un sun ueisin 
pur ceo fu leué par matin 
sa gent uoleit fors enueier 
pur sun enemi damager 
a une fenestre se s estot 
e uit la neif u ele ariuot 
il descendi par un degre 
sun chamberlein ad apelé 
hastiuement a la neif uunt 
par l eschele muntent amunt 
dedenz unt une dame trouee 
ke de beute resemble fee 
il la saisist par le mantel 
od lui l enmeine en sun chastel 
mut fu liez de la troueure 
kar bele esteit a demesure 
ki que l ust mis en la barge 
bien seit que ele esteit de grant parage 
a li turnat tel amur 
unques a femme n ot greinur 
il out une serur pucele 
en sa chambre que mut fu bele 
la dame li ad comandee 
bien fu seruie e honuree 
richement la uest e aturne 
mes tuz iurs ert pensiue e murne 
il ueit souent a li parler 
kar de bon quor la peot amer 
il la requert ele n ad cure 
ainz li mustre de la ceinture 
iames humme ne li amera 
si celi nun ki l auera 
sanz depescer quant il l entent 
si li respunt par maltalent 
  autresi ad en cest pais 
un cheualier de mut grant pris 
de femme prendre en iteu guise 
se defent par une chemise 
dunt li destre pan est pleiez 
il ne peot estre depeceiez 
que force u cutel n i meteit 
uus feistes ieo quit cel pleit  
quant ele l oi si suspira 
par un petit ne se pasma 
il la receit entre ses braz 
de sun bliaut tresche les laz 
la ceinture uoleit ourir 
mes poeit a chief uenir 
puis n ot el pais cheualier 
que il ne feist essaier 
issi remist bien lungement 
decique a un turneiement 
que meriadus afia 
cuntre celui que il guerreia 
cheualiers manda e retient 
bien seit que guigemar i uient 
il li manda par guerdun 
si cum ami e cunpainun 
que a cel busuin ne li failist 
en sa aie a li uenist 
alez i est mut richement 
cheualiers ameine plus de cent 
meriadus dedenz sa tur 
le herbergat a grant honur 
encuntre li sa serur mande 
par deus cheualiers li conmande 
que se aturne e uienge auant 
la dame meint qu il eime tant 
cele ad fet sun conmandement 
uestues furent richement 
main a main uienent en la sale 
la dame fu pensiue e pale 
ele oi guigemar nomer 
ne pout desur ses pez ester 
si cele ne l eust tenue 
ele fust a tere chaue 
li cheualiers cuntre eus leua 
la dame uit e esgarda 
e sun semblant e sa manere 
un petit se traist ariere 
  est ceo  fet il   ma duce amie 
m esperaunce mun quor ma uie 
ma bele dame ke me ama 
dunc uient ele ki l amena 
ore ai pensé grant folie 
bien sai que ceo n est ele mie 
femmes se resemblent asez 
pur nient changent mis pensez 
mes pur cele que ele resemble 
pur ki mi quors suspire e tremble 
a li parlerai uolenters  
dunc uet auant li cheualers 
il la baisat lez li l asist 
unques nul autre mot ne dist 
fors tant que seer la rouat 
meriadus les esguardat 
mut li pesat de cel semblant 
guigemar apele en riant 
  sire  fet il   si uus pleseit 
ceste pucele essaiereit 
uostre chemise a despleier 
si ele peot riens espleiter  
il li respunt   e ieo l otrei  
un chamberlenc apele a sei 
que la chemise ot a garder 
il li comande a porter 
a la pucele fu baillié 
mes ne l ad despleié 
la dame conut bien le pleit 
mut est sis quors en grant destreit 
kar uolenters essaiast 
si ele peust u ele osast 
bien se aparceit meriadus 
dolent en fu il ne pot plus 
  dame  fait il   kar assaiez 
si desfere le puriez  
quant ele ot le comandement 
le pan de la chemise prent 
legerement le despleiat 
li cheualier s esmerueillat 
bien la conut mes nequedent 
ne l poeit creire fermement 
a li parlat en teu mesure 
  amie duce creature 
estes uus ceo dites mei ueir 
lessez mei uostre cors ueeir 
la ceinture dunt ieo uus ceins  
a ses costes li met ses meins 
si ad trouee la ceinture 
  bele  fet il   queile auenture 
que io uus ai issi trouee 
ki uus ad ci amenee  
ele li cunte la dolur 
les peines granz e la tristur 
coment ele eschapa 
neer se uolt la neif troua 
de la prisun u ele fu 
e coment li est auenu 
dedeinz entrai a cel port uient 
e li cheualiers la retient 
gardee l ad a grant honur 
mes tuz iurs la requist de amur 
ore est sa ioie reuenue 
  amis menez en uostre drue  
guigemar s est en piez leuez 
  seignurs  fet il   ore escutez 
unc m amie ai cunuie 
que ieo quidoue auer perdue 
meriaduc requer e pri 
rende la mei sue merci 
ses hummes liges deuendrai 
deus anz u treis li seruirai 
od cent cheualiers u od plus  
dunc respundi meriadus 
  guigemar  fet il   beus amis 
ieo ne sui mie si suspris 
ne si destrei pur nule guere 
que de ceo me deiez requere 
ieo la trouai si la tendrai 
e cuntre uus la defenderai  
quant il l oi hastiuement 
comanda a munter sa gent 
d ileoc se part celui defie 
mut li peise qu il lait s amie 
en la uile n out cheualer 
que fust alé pur turneier 
ke guigemar ne meint od sei 
chescun li afie sa fei 
od li irunt queil part k il aut 
mut est huniz que ore li faut 
la nuit sunt al chastel uenu 
si guereient meriadu 
li sires les ad herbergez 
que mut en fu ioius e lez 
de guigemar e de s aie 
bien seit que la guere est finie 
el demain par matin leuerent 
par les ostelz se cunreierent 
de la uile eissent a grant bruit 
guigemar primes les cunduit 
al chastel uienent si l asaillent 
mes fort esteit apreuf faillent 
guigemar ad la uile assise 
n en turnerat si serat prise 
tanz li crurent amis e genz 
que tuz les affamat dedenz 
le chastel ad destruit e pris 
e le seignur dedenz ocis 
a grant ioie s amie enmeine 
ore ad trespassee sa peine 
de cest cunte ke oi auez 
fu guigemar le lai trouez 
que hum fait en harpe e en rote 
bone est a oir la note 
