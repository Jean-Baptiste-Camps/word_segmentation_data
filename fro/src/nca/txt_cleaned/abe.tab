essamples attaignens ou appaissans 
souuent les talens des 
hommes plus que ne font parolles et 
pour ce apres aucun 
confort de parole dire entre nous en ta 
presence ai ge proposé 
a escripre a toy qui es ores 
lontains une confortable espitre 
des propres esperimens de mes meschances 
pour ce que tu cognoisses 
que les temptacions sunt ou nules 
ou petites au regart de 
moyes et que tu les portes plus 
legierement 
ie fus nés en un chastel qui 
siet a l entree de la petite 
bretaigne 
loing de la cite de nantes si comme ie 
croy quatre luyes pres de nantes 
par deuers 
oriant et est appellez par son nom 
propre nonpalat et selon la 
nature de la terre ou de mon lignaige 
fu legiers de couraige et 
de engin et legierement enclins a la 
discipline des lettres 
ie auoye pere que combienque ce 
feust auoit aprins des lettres 
ainsoisque il eust esté ennobliz 
de espee sainte pour estre cheualiers 
dont il embrassa puis lettreure par 
si grant que il ordonna 
de touz les filz que il auroit que 
ilz feussent auant aprins 
en lettres que en armes et certainement 
ainsy fut il fait et moy 
qui estoie son filz aisnes de tant 
qu il m auoit plus chiers 
de tant mist il plus grant cure que ie 
fusse plus diligenment aprins 
et ie de tant comme ie proufitay 
plus et plus legierement en l estude 
de lettres de tant m i enhardi ge 
plus ardanment et fu si espris de 
leur amour que ie laisse l onnour de 
la gloire de cheualerie et quictay 
a mes freres l ainsneesce de mon 
heritaige et renonce du tout a la 
court de mars qui est diex de 
batailles pour estre norris en ou 
geron minerue qui est diuesse de 
science et pour ce que ie enuiay 
l armeure des raisons de logique sur 
touz les enseignement de 
philosophie changey ie les autres armes 
a cestes et laissai les 
uictoires des batailles pour continuer 
les assaus des desputoisons 
pour ce alayt ge par diuerses 
prouinces en tous les lieux 
ou i auoie oy que les estudes de 
cest art estoient maintenuez et 
fu fait semblables aus 
perypateciens 
a la parfin m en uing a paris ou moult 
auoit acoustumé ia ceste 
discipline a florir entour guillaume de 
champiaux mon maistre qui 
lors estoit en ceste maistrie le 
plus uaillans en science 
et en renommee et quant ie eu un poy 
demeuré auec lui 
ie lui fuis au premier moult 
aggreables mais apres lui 
fui trop gries car ie me 
efforcie a confondre plusseurs de 
ses sentences et faisoie plusseurs 
assaus de raisons encontre lui 
et ueoient bien li escolier que ie 
en uenoye presque touz 
iours au dessus dont il aduint que 
cil que len tenoit pour les 
plus grans entre nous escoliers de 
tant comme ie estoie de maindre 
aage et par mains de temps auoie 
estudié de tant auoient il plus 
grans desdaings 
de ce me uindrent li commencement 
des meschanses qui me durent 
encore et de tant comme ma renommee 
croissoit plus de tant 
auoient il plus grant enuie sur moy 
lors par la presumpcion et par la fiance 
que ie auoye de mon engin 
plus que les forches de mon aage ne 
requeroient me uint 
uolente que ie me meisse ienne a 
gouuerner escoles et que ie me 
pouruoisse de liu ou ie poisse 
ce faire si meleinz 
qui nobles chastiaux est au temps 
de lors et sieges royaus 
ceste chose senti auant mes 
maistres deuant diz et pour ce que il 
pleust noz escoles plus eslongier de 
lui il se efforssa et machina 
repotement si comme il peut 
ainsoysque ie partisse de ses 
escoles 
de empescher l apparel des nostres et 
de moy tollir le lieu 
que ie auoye pourueu mais pour ce que 
il auoit plusseurs des 
puissans hommes de la terre enuieux 
et hainneus encontre lui 
ie par leur aide fis ce que ie uoz et 
l auie de lui apperte me 
aquist la grace et l acordance de 
plusseurs et de ce nouuel 
tournoiement 
de noz escolles commenca si a 
eslargir et a escroistre mais nons en 
l art 
de diastique que la renommee non pas 
sans plus des mes compaignons 
mes de li mesmes encommenca 
petit et petit a estre estainte de ce 
m auint plus grant presumpcion de moy 
mesmes que ie uenisse tenir mes 
escolles au chastel de corbueil qui 
estoit plus pres de la cite de 
paris pour estre plus engres a 
donner plus espessement assaus 
et deputoisons mes il ne trespassa 
puis gaires de temps que ie fu 
sourprins de maladie par le 
desatrompé tourment de mon estude si 
me 
couint retraire en mon pais et ie qui 
fui par aucuns ans 
esloignez de france plus ardanment 
estoie quis de ceulx qui curieuz 
estoient de la doctrine de 
dialetique mes puisque pou de ans 
furent 
trespassez et que ie fu ia bien deliure 
de maladie icellui 
miens maistre guillaume arcediacre de 
paris mua son habit de 
iadiz et se conuerti a ordre de 
clers reguliers par telle entencion 
si con len disoit que de tant comme 
il feust creuz estre religieux 
de tant fut il plus tost 
pourueus a degre de 
prelacion 
si comme il auint en brief temps quant 
il fut fait esuesque de 
chaalons ne oncques toutes uoyes cil 
habiz de sa conuersacion 
ne le retrait ne de la cite de 
paris ne de l estude 
de philosophie que il auoit 
acoustumé mais en celui moustier 
mesmes 
ou il estoit mis pour cause de 
religion fut il tantost et hanta 
escolles de religion 
communes si comme il souloit lors 
retournay a lui pour oir 
rectorique de lui et entre ces autres 
efforcemens de noz 
desputoisons ie le contrains par yy 
apertes raisons d argumens 
a muer uoire neis a destruire l 
encienne sentence qu il auoit 
dit des uniuersitez car il estoit en 
ceste sentence de la communite 
des uniuerseus que il affermoit 
que une mesme chose par essence 
estoit tout ensemble en touz les 
particuliers subgez si que 
il n eust en essence nulle diuersite 
et que toute la diuersite estoit 
seulement en la multitude des accidens 
maiz il amenda ceste sentence 
que il tenoit lors en ceste maniere 
que il disoit que c estoit une 
mesme 
chose non pas sans difference et pour 
ce que des uniuerseus en ce 
mesmes est tous iours grant 
question entre les logiciens 
et si grans que porphires mesmes en 
ses introducions quant 
il escripuoit des uniuerseus ne 
l osa onquez diffinir ainsoys 
dit 
ceste besoigne est trop haute 
comme cist eust ainsi 
sa sentence amendee uoire neis par 
contraignance lessiee 
sa lecture fut en si grant despit 
que a paine peut il estre receus a 
autres choses appartenans a logique 
aussi comme se toute la 
some de cest art feust en ceste 
sentence des uniuerseus 
de ce prinst nostre discipline tant de 
force et tant de auctorite 
que cil qui plus forment se 
tenoient 
auant a celui nostre maistre et qui plus 
despisoient et heoient 
nostre doctrine s en auolerent a noz 
escolles et cil qui tenoient le 
lieu 
de nostre maistre es escolles du siege 
de paris m offri son lieu pour 
ce que il feust auec mes escolliers 
auec les autres la ou ses mestres 
et li autre auoient auant 
esté florissant et renommé 
lors apres 
un pou de iours trespassez 
endemenstresque ie tenoie illec l 
estude 
de logique de com grant enuie 
commenca mon maistre a defaillir 
et de com grant doulour a esboulir n 
est pas legiere chose a dire 
ne il ne le soustint pas longuement le 
boillon de la mesaise que 
il auoit conceue ains se efforca 
malicieusement a moy oster d 
ilecquez et pour ce que il n auoit 
nulle cause de uenir apertement 
contre moy il appareilla a tolir ses 
escolles a celui qui son 
lieu m auoit presté et li mist 
sus trop de mauuais blasmes et mist 
en son office un autre mien anemy lors m 
en retournay a meleun 
et tyng illec noz escollez si comme i 
auoie fait auant et de tant 
com l enuie de mon maistre me 
poursuiuoit plus appertement 
de tant me donnoit elle plus d 
auctorite si comme dist le poete 
que enuies assaut les souuerains 
et li uent soufflent 
les choses trop hautes ne 
demoura apres gaires comme 
il entendist que presque tuit li saige 
homme estoient mout en 
soupecon et en doubte de sa religion et 
murmuroient trop durement de 
sa conuersacion pour ce que il ne c 
estoit onquez partiz de la cite 
il s en ala auec le couuent de ses 
freres en une uille loing 
de la cite et tint illec ses escolles 
ie m en reuing tantost de 
meleun a paris en esperance d auoir 
pais a luy des ore en auant 
mais pour ce que il auoit fait 
prandre nostre lieu par un nostre 
enuieux 
ennemy si comme nous auons ie mis 
les heberges de noz 
escolles dehors la cite ou mont de 
sainte geneuieue aussi comme 
se ie uoulsisse asseger celui qui 
auoit pourpris nostre lieu et 
quant nostre mestre oy ce il 
retourna tantost sans doubter honte 
a 
la cite et ramena ses escolles 
telles comme il pouoit lors 
auoir 
et le couuent de ses freres auec son 
ancien moustier aussi comme 
pour deliurer de nostre siege son 
cheualier que il auoit lesié mes 
quant 
il cuida proufiter trop li nuit 
car toutes uoyes auoit il auant 
aucun 
desciple tiex quiex mesmement pour 
la lecon de precien que 
len cuidoit que il sceut moult 
bien mais puisque li maistres uint 
il les perdi touz du tout si que 
il fu contrains de lessier 
ses escolles ne ne demoura puis 
gaires que il en fu comme deseperez de 
la gloire du monde et se conuerti 
et deuint moynes mes puisque 
nostre maistre fu reuenuz en la cite 
questeeurs de desputoisons 
orent nostre escolier auec luy et 
auec ses disciplez et quelz auenemens 
fortune dona aus nostres en ses 
batailles mes neis a moy mesmes 
et la chose faire le t a bien iadis 
aprins dont ie diray hadiement 
mesque ie parolles plus atempreement 
la parole que 
aiaus disoit   se uous demander la 
fortune de ceste bataille ie ne 
suis pas surmontez par luy  car se 
ie m en tesoie si le crie 
bien la chose mesmes et la fin neis 
le demonstre 
endementresque ses choses estoient 
faites luce ma tres chiere mere 
me contraint a retourner en mon 
pais car puisque berengiers mon 
pere 
se conuerti et fut moynes 
proffes aussi le uouloit elle fere 
et 
quant ce fut fait ie m en reuing en 
france mesmement pour ce que 
ie appresse de diuinite quant 
guillaume nostre maistre deuant 
estoit ia euesque de chaalons en 
ceste lecon estoit ia de grant 
auctorite antyaume de laon ses 
maistres qui moult estoit anciens 
ie m en uing a ce uieillart qui plus 
estoit renommmez par us de grant 
aage que par engin ne par memoire et se 
aucuns qui de aucune question 
ne feust pas certains len li 
uenist demander il s en retournast 
mains 
certains il estoit merueilleux 
es yex de ceus qui l 
escoutoient mes ceulx qui 
questions luy mouuoient ne 
trouoient 
riens en luy il auoit merueilleux 
de parolles mes il auoit sens 
despitable et uuit de reson quant il 
alumoit le feu il emploit 
sa maison de fumee il ne l 
enluminoit pas de clarte ces 
arbres 
estoient tuit en fueilles 
delictables sembloit a ceulx 
qui 
de loing les regardoient mes li 
aprochant et cil qui plus 
diligenment y regardoit ne y 
trouuoit point de fruit et quand 
fu aprouchez de cel arbre pour 
cuillir fruit ie trouuay 
que ce estoit li figuiers que 
nostre sire maudit ou li uiex 
chesnes dont luce fait comparaison 
a pompee et dist ombres est 
de grant nom un telz comme est 
li haus chenes en champ 
planteureux de blez et quant ie eu ce 
aperceu ie me iuy 
empressent soubz l ombre de lui non mie 
par moult de iours 
et comme ie me retraisisse petit et 
petit et mains au mains 
uenisse 
a ses lecons aucuns qui lors 
estoient li plus grans entre 
ses 
deciplez li portoient trop grief 
aussi comme se ie me feisse 
despiseur de si grant maistre pour ce il 
esmurent par mauuais 
amonestement encontre moy et me 
mistrent en l enuie et en la hayne 
de 
lui lors auint que apres un iour 
aucunes collacions 
de sentences nous escoliers nous 
ioions 
et me demenda li ungs en 
entencon de moy 
que il m estoit auis de la lecture 
des liures de diuinite que 
n auoie estudié forsque es liures 
de philosophie ie respondi 
  certes ceste lecon est saluable 
ou le sauuement 
de l ame est coneus mes de ce me 
merueille ge trop forment 
que a ceulx qui sont letrés 
leurs escrips ne leur gloses ne 
leur souffisent pas a entendre les 
exposicions des sains a ce 
que il ne aient encore mestier d 
autre mestrie  de ce me 
gaberent plusseurs qui la 
estoient et demanderent se ie 
pourroie 
et oseroie ce esprouuer ie 
respondi que pres estoie 
de 
l esprouuer se ilz uouloient lors 
crierent et me gaberent 
plus que deuant et me distrent 
  certez nous nous y accordons 
or uous soit quis et baillé 
exposierres d aucune escripture qui 
ne soit pas usee et prouuons ce 
que uous prometez  
et s acorderent tuit a une tres 
ocure prophecie de ezechiel et quand 
le expositeur fu pris ie les semons 
tantost a l endemain de uenir 
oir la lecon et il qui me donnoient 
conseil maugre moy disoient que 
len ne se deuoit pas haster a si 
grant chose ainsoys il conuenoit 
plus 
longuement et l exposicion encerchier et 
fermer mesmement a 
moy qui ne l auoye onques esprouuee et 
ie malement remembrables 
de celui psialme qui dist sire dieux 
mes cuers n est pas 
essauciez ne mes yex ne sont pas 
esleuez et ie respondi par 
desdaing que ie n estoie mie 
coustumiers de prophetizier par us 
mes par engin et leur adioustai que 
ie lesseroie tout ou il 
uendroient a la lecon a ma uolente 
sanz delay et certes pou d 
escoliers uindrent lors a nostre 
premiere lecon car grant 
escharnissement 
leur sembloit que ie qui ne 
sauoie aussi comme neant de sainte 
escripture auoie apris ceste chose 
si hastiuement toutes uoyes fu la 
lecon si aggreable a touz ceulx 
qui la furent que il 
les louerent chacun endroit soy 
par especial loenge et me 
contraignoient a gloser et ce oy 
cil qui n y auoient pas esté 
commencierent a acourre par estrif a 
la seconde et a la tierce lecon 
et furent en leur commencement 
mesmement mout curieux de 
transcrire 
les gloses que ie auoye comencies le 
premier iour de ce fu li 
deuant dit uiellart esmeus de enuie 
desuee et taguillonneuse et 
par les amonestemens de aucuns si 
comme ie ay dit deuant 
me comenca a courre sus non mie 
mains en la sainte escripture que 
deuant auoit fait li nostre maistre 
guillaume en philosophie lors 
estoient es escolles a ce uiellart 
dui escolier qui sembloient 
estre li plus uaillans de touz les 
autres c est assauoir 
auberi de rains et lotulphes li 
lombars que de tant comme il 
auoient greigneur presumpcion de 
eulx mesmes de tant estoient il 
plus 
embrasez contre moy icil uiellart 
troublez par l amonestement de 
ces yy si comme fu puis aperceu n 
ot pas honte de moy 
deffendre a gloser du lieu de sa 
mestrise sur ce que ie 
auoye commancié et metoit auant 
ceste reson car il se doubtoit 
se disoit il se ie comme rude en 
ceste science escripsisse 
par auenture aucune chose par erreur en 
ceste euure que ce ne li fust 
mis sus et quant ceste chose uint aus 
oreilles de mes escolliers 
il furent esmeus par trop grant 
desdaing sur la chalenge de si aperte 
enuie qui n estoit onques auenue a 
autres si comme ilz disoient 
et de tant comme elle fu plus apperte 
de tant me fut elle plus 
honorable et me fist plus glorieus 
par sa persecucion 
puis ne demoura gaires que ie 
reuing a paris et tins paisiblement 
par l espasse de aucuns ans les escolles 
qui iadis me auoient 
esté destinees et offertes dont ie 
auoie esté bouté hors 
premierement 
et lors illec tantost ou comancement 
des escolles mesmes m estudioie 
a parfaire les gloses ezechiel que ie 
auoye commancees a laon qui 
furent certes si plaisans aus 
lisans que ilz creoient 
que ie n eusse pas acquis maindre 
grace en la sainte lecon 
que deuant en la philosophie si comme il 
auoient ueu dont 
furent noz escolles trop forment 
montepliees par l estude 
de l une et de l autre lecon par quoy 
ie en acquis si grant gaing 
de deniers et si grant gloire que il ne 
pot pas estre que tu 
ne le sceusses par renommee mes 
pour ce que prosperitez 
emfle tous iours les folx et la 
paisiblete du monde afflebaie 
la uigueur elle resoit et amolie 
legierement par les deliz 
charnieux comme ie cuidasse que il n 
eust ou monde philosophe 
forsque moy seul ne ne 
redoubtasse des ore en auant nul 
torment 
ie comencay les fraings a lascher a 
luxure qui auant auoie 
uescu en grant continence et de tant 
comme ie auoye plus 
prouffité en philosophie et en 
theologie de tant me esloignaye 
plus des philosophes et des seruices 
diuins par ordure de uie car bien 
certaine chose que li philosophe qui n 
estoient deuin ne 
entendans neis aus amonestemens de la 
sainte lecon resplendirent 
sur touz autres de la beaute de 
continence comme ie trauaillasse 
adonc touz en orgueil et en luxure la 
grace de dieu me donna 
neis maugre mien remede de l une et 
de l autre maladie 
et premierement de luxure et puis d 
orgueil de luxure en moy 
tollant les choses par quoy ie la 
hantoye et de l orgueil 
qui me nessoit des lettres trop 
grant par science selon 
la parolle de l apostre qui dit que 
science enfle il m en 
humilia par l arsure du liure dont 
ie me glorifioie trop or uuil 
que tu cognoisses de ceste chose l 
une et l autre histoire 
plus urayement par la chose mesmes que 
par oir et te 
par tel ordre comme les choses 
alerent 
pour ce donquez que ie tenoie a 
horreur et a hydeur les ordures 
des foles femmes et que ie estoie 
retrais de l aprochier et du 
hantement des nobles femmes par la 
hantanse des estudes des escolles 
ne n auoit pas moult cogneu la 
conuersacion des femmes laies fortune 
blandissant mauuaise a moy si comme 
len dist trouua et aconsuiui 
plus conuenable achoison par quoy elle 
me trebuschast plus legierement 
du feste de ceste hautesse mes neis 
que la pitie de dieu ou ceste 
humilite me chaleniast a soy qui 
trop estoie orgueilleus et 
oublieus de la grace que ie 
auoie receue de lui 
en la cite de paris estoit 
une ioennecte demoisele qui 
auoit a nom 
heloys niepce de un chanoine qui 
estoit appellé fulbers cil 
de 
tant come il amoit plus celle niepce 
de tant se iert il plus 
diligenment estudiez a ce que elle 
creust et proufitast en toutes 
les sciences que il pouoit et comme 
ceste ne feust pas 
basse par beaute par habundance de 
lettres estoit la 
souueraine que de tant com cist 
biens c est assauoir de la 
science des lettres est moins 
trouuez es femmes de tant en estoit 
la pucelle plus loee en tout le 
royaume renommee quant iei eu 
donques en ceste regardé toutes les 
choses qui seulent leessier les 
amans ie m acorday que c estoit 
la plus conuenable que ie 
peusse 
ioindre a moy par amours et croy que 
ie le pouoie fere legierement 
car ie estoie lors de si grant renon 
et tant auoye grace de ioennesce 
et de beaute que ie ne redoubtasse 
nul entredit de nulle femme que ie 
daignasse amer et croy de que de 
tant comme ie auoye plus cogneu 
que ceste pucelle n auoit qui 
amoit la science des lettres de 
tant 
s acorderoit elle plus legierement a 
moy et que quant nous serions 
l un loing de l autre nous nous 
pourrions presenter l 
un a l autre par lettres 
messaigeres et moult de choses 
plus hardiment escripre que de bouche 
dire donquez ie touz enflambez 
en l amour de ceste demoiselle ioenne 
quis achoison par quoy ie 
la me feisse acointable et 
familiere par priuee et continuee 
conuersacion pour la traire plus 
legierement a mon accort et pour 
ce que ceste chose fust faite ie 
fis uers le deuant dit oncle de la 
pucelle par aucun de ses amis qui s en 
entremeissent que ilz 
par quelcunquez pris que ce fust 
me receust a ses despens 
en sa maison qui estoit prochaine 
a noz escolles et metoient 
ceste achoison auantque la cure de ma 
uie en mon hostel empeschoit 
trop mon estude et que les despens trop 
grans me greuoient trop 
or estoit il moult couuoiteus et 
moult enuieus enuers sa 
niepce que elle proufistast tous 
iours plus en la science de l estude 
de lettreure par ces deux choses aquis 
ie legierement son accort 
et eu ce que ie desiroie comme 
celui qui touz iours estoit 
abaians aus deniers et crut que sa 
niepce aprinst moult de 
nostre doctrine dont il m en pria 
moult corelment et s aproucha a mes 
desirriers plus que ie n ossasse 
esperer et donna conseil a m amour 
quant il bailla sa niepce du tout 
a nostre mestrie si que toutes 
les foiz que ie feusse reuenuz des 
escolles fust de iours ou de 
nuiz que ie meisse entente a lui 
enseigner et se ie la sentisse 
negligente que ie la 
contrainsisse forment et certes en 
ceste chose quant ie me merueillay 
de com grant simplece il estoit 
ie ne m en esbahi pas moins en moy 
mesmes que se il baillast 
a garder une tendre ouaille a ung lou 
famillieus quar quant il la 
me bailloit non pas seulement a 
enseigner mes a contraindre forment 
que faisoit il autre chose forsque 
donner congie et lessier a mes 
desirriers et nous en offroit 
achanson mesmement se nous ne le 
uoulsissions pas par ce se ie ne la 
pouoye flechir par blandisses 
que ie le feisse par menasses et par 
bateures mes deux choses 
y auoit qui trop forment le 
retraioient de la soupeson c 
est 
assauoir l amour de sa niepce et la 
renommee de ma continence et de 
la nette uie que ie auoye demenee ou 
temps passé 
que diroi ie plus premierement 
somes commanant ensemble 
en une meson et apres en coraige et d 
illec en auant soubz l achoison 
de discipline entendions du tout a 
amour et li estudes de la 
lecon nous offroit les secrez 
departemens et les repostailles 
que amour desiroit quant li liure 
donquez estoient ouuert plusseurs 
parolles s embatoient entre nous d 
amour plus que de lecon plus y 
uenoient baissiers que sentences 
plus souuent getions les mains 
es saings que aus liures plus souuent 
reflechisoit amour les 
yeulx de l un a l autre que la 
lecon ne faisoit 
a l escripture et pour ce que len 
eust maindre soupecon de noz 
amours non pas forsenerie grace non 
pas ire nous y donnoient aucunes 
foiz esbatemens qui surmontassent la 
douceur de touz oignemens 
que diroi ie plus nulz degrez d 
amours que couuoiteus amans peust 
desirer n i fust par nos 
trespassez et se amour y peust 
penser nulle chose desacoustumee nous l 
i adioustames et de tant 
com nous auions mains esprouuees 
ces ioies de tant nous y metions 
nous plus ardenment et moins nous y 
trouuions d anuy 
et de tant comme cilz deliz m auoit 
plus occupé moins en pouuoie 
entendre aus philosophies et aus 
escolles trop forment me tournoit 
a grand anuy d aler aus escolles et 
trauaillans m y estoit 
le demourer comme ie gardasse les 
uueilles de nuys a amours et celle 
de iours a estude dont ie estoie si 
negligens et si paressour 
en mes leccons que ie ne disoie mes 
riens de mon angin ains disoie 
tout par usaige ne n estoie mes 
forsque recitierres des choses 
que ie auoye iadiz trouuees et se ie 
eusse lesir de riens trouuer 
ce n estoit forsque chancons 
amoureuses non mie secrex de 
philosophie et de ces chancons 
plusseurs encore en sont hantees 
et chantees en maintes regions si comme 
tu mesmes l as bien sceu 
et mesmement de ceulx qui se 
delitent en tele uie mener 
mais certez com grant tristrece quelx 
gemissemens et quelx pleurs 
pristrent de ce noz escoliers 
quant ilz sentirent tel 
enuelopement de ceste tribulacion de mon 
couraige n est pas 
legiere chose neis a penser car chose 
si aperte ne pooit 
mais gaires de gens deceuoir et 
croy que tuit le sauoient 
fors cil seul cil seul a qui 
ceste honte tornoit plus que a nul 
autre 
et ce s acorde a ceste parolle qui 
premier est coulx 
en la uille derrenier le scet ce 
est assauoir 
li oncle mesme a la pucelle que ia 
soit ce que plusseurs 
lui eussent ia dit croire ne le 
pouoit pour la desatrempee amour 
si comme ie ay dessus dit que il 
auoit a sa niepce et pour 
la sainte uie que ie auoye menee auant 
que len bien sauoit 
car nous n auons pas legierement 
soupeson sur ceulx que nous 
amons moult ne en trop grant amour 
ne puet pas estre teche 
de laide soupeson dont saint giraume si 
dist en une epistre que il 
escript a caristien nous soulons 
sauoir le derrenier les maulx 
de nostre maison et mescognoistre les 
uices de noz enfans et de noz 
neis quant li uoisin les 
chantent mes ce que len 
scet au derrenier toutes uoyes le 
scet on et ce que 
tuit apercoyuent n est pas 
legiere chose que il soit 
repost a ung et ainsint auint il de 
nous apres plusseurs moys 
o com grant fu la dolour de l 
oncle en ce cognoistre 
com grant fut la douleur des 
amans en la desseuree 
de com grant fu ge tormentez sus le 
torment de 
la pucelle com grans esbouillissemens 
soustint elle de ma 
uergoigne nul ne plaignoit de 
nous fors ce que il estoit auenu a 
l autre nul ne plaignoit ses 
dommaiges mes le dommage de 
l autre mais ceste desseuree de 
corps estoit trop grant 
coniunccions de couraiges et l 
asemblee qui nous estoit liesse 
embrasoit plus l amour et le 
torment de la uergoigne qui ia 
estoit 
passé nous faisoit moins honteus 
et de tant nous auoit 
esté maindre le torment de la 
honte comme le fais nous 
sembloit plus couuenable or fu 
donquez tout ainsi fait 
de nous comme il fut fait de mars 
et de uenus qui furent prins 
ensemble si comme la fable des poetes 
le raconte ne demoura 
pas molt de temps apres que la pucelle 
aperceut que elle auoit 
conceu et tantost a trop grant ioye le m 
escript en 
demandent conseil que ie penssasse 
que nous deurions faire sous 
ce cas 
en une nuit doncquez que son oncle n 
estoit mie a l ostel si comme 
nous auions ensemble pourparlé 
auant ie la portay par larrecin 
hors de sa maison et l enuoyay 
tantost en mon pais la demoura 
elle tant auec une moye sueur que elle 
ot ung enfant malle et li 
mist nom astralabius 
mes de com grant doleur et de com grant 
honte fut son oncle eschaufé 
qui touz fut conuertiz en 
forcenerie puisqu elle s en fut 
partie nulz sans esprouuer sauoir ne 
le pourroit ne il 
ne sauoit que il deubt fere de moy 
ne quelz aguais il me peust 
appariller ce il m oceist ou il me 
tranchast ung de mes 
membres sur toutes choses redoubtoit 
que sa tres chiere niepce 
ne souffrist ce meismes tourment en mon 
pais prandre ne me pouoit 
il ne me contraindre maugre moy en nul 
lieu mesmement que ie me gardoye 
de lui moult forment si bien neis que se 
il le pooit fere 
ni osast ie ne le redoubtasse 
pas a assaillir auant 
a la parfin ie eu trop grant pitie de 
la desatrempee engoisse de 
lui et tres forment accusay aussi 
comme de souueraine traison moy 
mesmes de la tricherie qu amosnes m 
auoit fait faire et l auironnay 
de supplicacions et de prieres et li 
promis a faire sur ce l amende 
telle comme lui mesmes 
establiroit et lui monstroie que 
ie n auoye 
pas faite chose dont nulz homs se 
deut merueiller qui oncquez 
eust esprouuee la force d amours et 
qui eust eu memoire par com grant 
trebuchance femmes auoient abatu 
neis tantost des le commancement 
de l umaing lignage les plus haus homs 
qui oncquez furent et pour 
ce que ie le appaissasse encore plus 
ie lui offri a faire 
son gre plus neis que il ne le pooit 
esperer c est assauoir que celle 
que ie auoye ia corrumpue ie la 
prandroie par mariaige mes que ce 
fust fait en secret que ie n 
encourusse en dommaige de ma 
renommee 
il s i accorda et entra auec moy 
en l accordance que ie lui 
requis par la foy de lui et des siens 
et nous entrebaissames 
ce fist il pour moy plus 
legierement trair 
tantoust ie retournay en mon pais 
et ramenay m amie pour ce 
que ie la feisse ma femme mes ce ne 
looit elle pas ains 
le me deffendoit pour deux causes c 
est assauoir pour mon peril 
et pour ma honte et iuroit que ces 
oncles uer moy ne pourroit estre 
appassiez iamais pour nulle riens que 
ie peusse faire si comme il fut 
bien apparant apres et demandoit 
encore quelle gloire elle pourroit 
auoir de moy quant elle mesmes ma gloire 
me toudroit 
et apeticeroit ensemble et moy et 
lui et demandoit auec 
com grans paines deuroit requerre le 
monde de lui se elle li 
tolloit si grand luminare et com 
grans maleicons et com grans 
dommages de sainte eglise et com grans 
lermes de 
philosophie ensuiuroient ce mariaige 
et comment il seroit honteuse 
chose et plourable que ie que 
nature auoit fait pour 
touz naistre me donnasse a une 
femme et me soubzmeisse a si 
grant laidure desueement blasmoit et 
escommenioit ce mariaige et 
disoit que par toutes choses me 
seroit reprouchez et me metoit 
neis 
au deuant la diffinicion de moy et 
les grieftez de mariaige que 
li apostre mesmes si comme elle 
disoit amonesta l escheuer 
quant 
il dist   es tu deliez de femme ne 
uuillez pas querre 
femme et se tu l as prinse tu n 
as pas pechié et se uierge se 
marie point ne pechera mes 
toutes uoyes auront il tribulacion 
de char  et dist li apostre   ie uous 
espergne et uueil 
que uous soiez sens curiosite  et 
me disoit encore heloys que 
se ie ne uouloye receuoir le conseil de 
l apostre ne l amonestement 
des sains sur si grant seruitude de 
mariaige au moins que 
ie en creusse le conseil des 
philosophes et que ie entendisse 
quelz choses ilz sont escriptez et 
plusseurs sains neis 
s acordent et font diligemment a 
ce que nous en deurions estre 
blasmez si comme il apparut par l 
auctorite saint giraume ou premier 
la ou il raconte que theofrastres 
quant il eust diligenment exposé 
en grant partie les tristreces de noces 
et les continuelz tormens qui ne 
sont pas souffrables il 
afferme par tres apertes resons 
que nulz saiges homs ne doit 
espouser femme et la 
conclut il ses resons de l 
amonestement de philosophie par 
icelle fin puis donques ce dist il 
que theofratres nous 
prouue ce par ces choses et par 
autre telles qui est li 
crestiens qui ne doie estre 
confonduz et concluz et mesmes 
dist il que cicero quant hirtius li 
pria puisqu il ot refusee 
therance que il preist sa suer a 
famme il la luy reffusa du tout 
et dist qu il ne pourroit pas 
entendre egaument a femme et a 
philosophie et ne dist pas sanz plus 
entendre ains y aiousta 
egaument car il ne uouloit nulle 
euures entreprandre qui feussent 
pareilles a l estude de philosophie 
mes ia soit ce que ie 
me taise de cest empeschement de 
philosophie conselle tant a 
l estat de honneste conuersacon car 
comment s acordent ensemble 
escolles et chamberieres et cytoires 
berceus liures ou tables 
ou quenoilles greffes ou pennes et 
fuiseaux quels homs 
attendans aus pensees saintes et a 
philosophes pourra souffrir les 
brais des enfans et les chancons des 
norrisses qui les apaissent 
et auec ce les honteus et continueus 
ordures des petiz enfans 
mes tu me respondras quant li riche 
homme les pueent souffrir qui les 
palais ont et les larges mesons en 
diuers destours richesses si 
grans que il ne sentent pas les 
despens ne ne sont 
tormentés par les curiositez de 
chacun iour mes certes ie di que 
la condicion des philosophes et des 
riches n est pas 
semblable ne cil qui 
estudient en richesses 
et sont enuelopez es cuers seculiers 
n atendront pas aus diuins 
offices des philosophes dont li noble 
philosophe iadis qui sur 
toute chose eurent le monde en 
despit ne ne les suiuirent pas 
sanz plus ainsoys les fouyrent il 
entendirent a eulx mesmes 
toutes manieres de deliz pour ce que il 
se reposassent es bras 
de philosophie tant seulement des quelz 
li ungs dist 
et ce fu li tres grant seneques quant 
il enseigna ualerius son 
ami il lui dist   tu ne doiz pas 
entendre a philosophie quant tu 
seras oiseux nous deuons 
toute chose lessier pour entendre 
a lui nul lieu n est assez grans 
ne il n a pas moult 
grant difference se tu lessez du 
tout philosophie ou se 
tu l entrelessez car elle ne 
maint pas la ou elle 
est entrelessiee si doit on 
contrester aus destorbemens 
ne len ne les doit pas desploier 
mes oster  ce donquez qu icil 
qui pour l amour de dieu 
soustiennent ore encontre nous qui 
sont 
appellees urayement moynes ce mesmes 
soutenoient iadiz pour ce desirrier 
de philosophie li philosophe qui noble 
homme furent entre les paiens 
car en toutes gens comme paiens iuis et 
crestiens furent tous iours 
aucun apparans sur les autres en 
foy et en honeste de meurs 
et qui se departirent du pueple en 
aucune sengle maniere de continence 
ou de abstinence et entre les iuifs 
anciennement furent li nazarien 
qui se consacroient a nostre 
seigneur selon la loy et li filz des 
prophetes qui ensuiuirent helye en 
qui moines furent du 
uiez testament si comme nous lisons 
par le tesmoing de saint 
giraume mes au derrenier ces trois 
cectes de philosophes que 
ioseph deuise ou liure des 
anciennetez et nomme les 
ungs farisiens et les autres caduciens 
et les autres assiriens 
c est assauoir cil qui 
ensuiuent ou la commune uie 
des apostres ou celle premeraine 
solitaire uie que iehan menoit 
mes li paien les appelloient 
philosophes si comme il a esté 
dit cy dessus car il ne raportoient 
pas le nom de sapience ou de 
philosophie autant a la perfeccion ne a 
la parceuance de science 
comme il fesoient a sa region de la 
uie si comme nous l auons 
apris par la nessance de ce nom mesmes 
et par le tesmoing nes des 
sains dont augustinus en l 
uitiesme liure de la cite de dieu 
deuise yy manieres de philosophes et 
dist la maniere de 
lombardie prinst son commancement de 
pytagoras li sannien de 
len dist que li noms de philosophie en 
fu nés car comme cil fussent 
auant appellez saiges qu il 
sembloient mielx ualoir des autres 
en aucune maniere de uie louable quant 
len demanda a celui quelz homs 
il estoit et de quelle cite il 
respondi qu il estoit 
philosophes 
c est a dire estudieus ou 
amierres de sapience car trop 
lui semblast grant orgueil se il 
deist que il fust saiges 
en icelui lieu donquez ou il est dit 
que il assembloient 
mielx ualoir des autres en aucune 
maniere de uie louable est 
il apertement monstré que li saige 
des paiens c est a 
dire li philosophe estoient plus 
ainsi nommez par la louenge 
de leur uie que de leur science mes 
commentqu ilz uesquirent 
atempreement et continuelment il ne nous 
appartient ore pas 
a monstrer par exemples pour ce que il 
ne semble mie que ie 
soie ensinnierres de minerue 
donquez se homme lay et paien 
uesquirent ainsy que ilz ne 
furent 
contraint ne lié par nule perfeccion 
de religion tu qui es 
clerc et regulier que conuient il 
que tu faces a ce que tu 
ne metes les deliz au dessus des 
offices deuins et que tu ne 
soyes trebuchez et assorbiz par cest 
pris et que tu ne te plunges 
en ces ordures sanz et 
sanz rappeller et se tu n as 
cure de hautesce de clerc au moins 
deffens la dignite de 
philosophie et se tu as en despit 
la reuerence de dieu au moins 
fay que l amour de honneste 
attrempe le deffaut de honte 
que tu as perdue remembre toy 
que socrates fu mariez et 
comme par ort cas il courpa 
premierement ceste theche de 
philosophie 
pour ce que li autre en feussent 
fait plus saige par 
exemple de lui ierraume meisme ne 
trespasse pas ceste chose 
ainsois escript de socrates mesmes 
aussi contre iouinien ung temps 
auint que comme xantipe sa femme l 
eust assailli d un solier d en 
haut de blasmes et de ledenges qui 
point de fin n auoient 
et il se fust arrestez elle lui 
uersa sur la teste eaue orde 
il ne respondi riens que quant il 
ot ters son chief bien sauoie 
dist il que pluie ensuiueroit tes 
tonnerres 
quant elle m amonestoit ou 
desamonestoit ces choses ou autres 
telles 
comme elle ne pooit ma folie flechir 
ne ne m endurast pas 
corrocier elle determina en soupirs 
desueement en lermes 
sa raison par icelle fin   une chose  
dist elle   nous remaint 
au derrenier c est assauoir que 
en la perdicon de nous yy 
nous auieigne doulour non mie 
mendre que fut 
l amour deuant  
ne en ce si com touz li mondes le 
sceut apres ne li failli pas 
li esperis de prophecie quant noz petit 
enfes fu nés il fut baillez 
a ma sereur nous sommes repostement 
retournez a paris et apres 
peu de iours par nuit puisque len 
eust en une eglise uigilles 
secretez oroisons au plus matin que nous 
peumes feumes conioinst 
ensemble par beneicon de mariaige en la 
presence de son oncle 
et de aucuns de noz amis et des 
siens et tantost nous 
diuisasmez et departismez et 
departismes li ung de l autre 
ne oncquez puis ne nous entreueismes 
fors a tart et en repost 
et celions au plus que nous 
pouions ce que nous auions fait 
mes son oncle et si ami querant 
priueement confort de 
leur honte commencierent a pueplier 
a nostre mariaige et brisier 
la foy que il m auoit sur ce 
donnee et elle encontre 
soy escoumenier et iurer que c 
estoit mensonge et que oncquez 
plus 
grant faussete ne fu dont son oncle 
desueement esmeu et la 
tormentoit continuelment de trop 
felons ledengemens et quant ie 
sceu ce ie l enuoyai a une abbaie 
de nonnains pres de paris qui 
est appellee argentueil la ou elle 
auoit esté 
iadiz pucelete nourrie et ensagniee et 
li fist tailler robes 
de religion couuenables a conuersacion 
de nonnain sans le uoille et l en 
fist uestir 
quant ses oncles et si cousin et si 
prochain ami oirent ceste 
chose ilz cuidierent lors que ie les 
eusse de moult escharniz 
et fait grant despit et que ie me 
uoulsisse ainsi deliurer de 
heloys pour li faire nonnain et 
desueement en furent desdaigneus 
et se coniurerent encontre moi une 
nuit quant ie me dormoie et 
resposoie en mon lit en une secrete 
chambre de mon hostel puisque 
ilz orent corrumpus par deniers ung 
mien seriant il me pugnirent par 
trop cruelle et par trop honteuse 
ueniance que tout li monde tint 
a souueraine merueille car ilz me 
tolirent icelles partie de mon 
corps 
par les quelz ie auoye forfait ce 
dont ilz se plaignoient 
et tantost ilz trouuerent en fuie 
ne mes deux qui en furent 
prins en perdirent les yeuls et les 
dont li ungs fut mes 
serians deuant diz que comme il 
demourast en mon seruice auec moy 
en mon hostel par couuoitise il s 
accorda a traison 
quant il adiourna toute la cite s 
asembla entour moy mes comment 
ilz se merueillerent et furent 
esbahiz et de com grans pleurs 
ilz se tormentassent et de com grans 
criz ilz me trauaillassent 
et de com grans plains ilz me 
troublassent n est pas legiere 
chose ainsois n est pas neis 
possible du recorder et 
mesmement li clerc et sur touz autres 
nostre escolliers 
me tormentoient de pleurs et de criz 
que ie ne pouoie souffrir 
si que ie estoie plus blecié de 
la pitie que i auoie de eulx que 
du tourment de ma plaie et plus et plus 
et plus me greuoit la honte 
que la plaie et plus estoie 
tormentez de honte que de doulor 
en mon couraige me uenoit en 
remembrance de grant gloire 
ie estoie resplendissans auant et 
coment celle gloire estoit lors 
abessiee mes neis estanchee du tout 
par cas legier et let 
et coment ie estoie tormentez par le 
iugement de dieu en icelle partie 
de mon corps par quoy ie l auoye 
forfait et comment par droite 
traison m en auoit rendu le 
guerredon cil que i auoye tray auant 
et 
comment mi anemy essauceroient par 
grant louenge si apperte 
iustice et com grant contriction de 
pardurable doleur porteroit 
ceste plaie a mes parans et a mes amis 
et par com grant eslargissement 
ceste sengle diffamacion 
pourprandroit tout le monde 
et me penssoye quel uoie ie 
pourroie des ore en auant tenir 
a quel front oseroi ge uenir deuant 
gent quant tuit me 
desmontreroient 
au doy et tuit me desrungeroient 
de leurs langues et seroie 
a tous monstrez regars de ce neis 
mie me confondoit pas peu que 
selont la lettre ancienne de la loy la 
uindicacion et li destruimens 
des escouillez qui les ont copez 
ou escorchiez est deffendue 
l entree des eglises comme hommes 
puans et ors et en sacrefices 
neis toutes ces bestes sont du 
tout redoubtees et refusees 
si comme il est escript ou liure 
que len appelle ou 
chapitre septante quatre toutes les 
bestes a qui len a 
les coillons escachiez ou trenchiez ou 
tollus uous ne l offerrés 
pas a nostre seigneur et en on 
chapitre yy escoillez ou 
eschaciez ou trenchiez et le coupé 
n entrassent ia en l eglise 
nostre seigneur 
quant ie me ui mis en si chetiue 
contriction ie recognus que 
confusion de honte me contraint 
plus a entrer en respotailles 
de cloistre a moynes que 
mes toutes uoyes elle par 
nostre commandement entra auant ou 
moustier et se fit 
uoillee de son gre ambedui donquez 
receusmes sacré habit 
ie en l abbaie de saint denis et elle 
au moustier d argentueil 
dessus dit et remembray que comme 
plusseurs qui de lui 
pitie auoient especialement de sa 
ioennesce 
d entrer en la grieft seruitude de la 
rulle du moustier 
aussi comme de paine ne li fut pas 
souffisable elle entra 
en celle complainte or se complainst 
la bonne heloys et dit 
entre lermes et sanglous eus tu li 
miens tres grans maris o tu 
qui ne daignasses pas entrer en mes 
chambres auoit fortune 
se de droit contre si haut chief ie 
felonnesce pour quoy me 
mariai ge et se entre nous yy 
freres sommes ore chetif 
or enprens tu les paines en lieu de 
ueniance mes toutes 
uoyes telles comme ie les 
compere de mon gre et en telles 
parolles elle se hasta d aler a l 
autel le uoille benoist prendre 
de l euesque mauuaise haste n est 
preus et se lya deuant touz a 
procession de nonains 
mes encore n estoie a paine garis 
de ma plaie quant li clerc 
uenant ensemble me queroient et de 
nostre abbe et de moy par 
continuez supplicacons que ie meisse 
m entente a l estude pour 
l amour de moy si comme i auoye fait 
iusquez cy pour couuoitise 
de deniers ou pour loenge et que ie 
entendisse que li besans qui 
de par nostre seigneur m auoit 
esté baillez seroit par lui 
demandez 
auec les usures et que ie qui iusques cy 
auoie attendu mesmement 
aus richesses estudiasse des ore en 
auant a enseigner les poures 
et que cogneusse que pour ce 
mesmement auoie esté touchiez ore 
de la 
main nostre seignour si que fusse 
par force traiz des deliz charnels 
et de la tumultueuse uie du siecle pour 
entendre plus forment 
a l estude des lettres et que ie ne 
feusse pas faiz autant 
philosophes au monde a dieu or 
estoit icelle nostre 
abbaie ou ie m estoie boutez de uie 
moult seculiere et de tres laide 
dont li abbes mesmes de tant comme il 
estoit plus grant en 
prelacion et de tant estoit il pires 
en uie et plus cogneus 
en mauuaise renomme et comme ie souuant 
et forment repreisse 
ou communement ou priueement leur 
ordures qui n estoient 
suffisables ie me fis sus toutes 
ores charchans et hayneus 
a touz qui moult grant ioie auoie 
de la requeste que nostre disciple 
faisoient chacun iour car par ce 
orent achoison par quoy ilz m 
esloigneroient d eulx et comme cil 
desciple m enchaucassent 
ainssi longuement et hurtassent 
ardanment et mesmement comme 
nostre abbe et nostre frere m en 
priassent en ung uoys ie m en 
departi d eulx et me mis en une 
selle pour entendre aus escolliers 
en la maniere que ie souloie mes si 
grant multitude d escolliers 
y uint que li lieux ne pouoit pas 
suffire aus hostiex ne la terre aus 
uiandes et ie entendans en la sainte 
lecon de diuinite qui plus 
couuenable estoit a ma 
perfeccion ne lessay pas du tout 
ma 
discipline des ars seculiers es quielx 
ie m estoie plus acoustumez a user 
et les quielx neis ilz me 
requeroient 
plus mes de ceulx forge ge aussi 
comme ung amecon pour 
errachier les escoliers a la saueur des 
philosophes si comme origenes 
li souuerains philosophes des 
crestiens le souloit faire ainsi 
le 
raconte l istoire ecclesiastre et 
comme il me semblast que nostre 
sire ne m eust pas donné maindre 
grace en la diuine escripture 
que en la seculiere nos escolliers 
commencierent moult a croistre 
de l une lecon et de l autre et a 
monteplier et toutes autres 
escolles a apeticier dont ie 
ensuiui contre moy la hayne et l 
enuie 
des maistres trop forment que en toutes 
les manieres que il pooient 
me greuoient et diffamoient et 
mesmement deux choses me 
metoient 
touz iours au deuant qui loing 
estoie d eulx c est assauoir 
que moult est estrange chose a 
propos de moynes estre detenuz 
es estudes des ars seculiers et que ie 
eusse osé folement uenir 
sans maistre a la mestrise de la deuine 
lecon pour ce que il aussi 
m entredeissent tant l usaige et 
hantement de la doctrine 
escolliere a ce esmouoient il sans 
cessier a leur pouoir les 
euesques et les arceuesques les abbes et 
toutes personnes de religion 
lors m auint que ie m esmui premierement a esclaircir 
et a monstrer le fondement de nostre foy par apparance 
et par semblances de raisons humaines e fis ung 
traitie de theologie l unite et de la trinite a mes 
escolliers qui requeroient raisons humaines et philosophie 
et plus demandoient choses qui peussent estre 
entendues que choses qui peussent estre et 
disoient que c estoit oultraiges de dire parolles que 
entendement ne puet consuiure que on ne puet rien 
croire si n est entendu auant et que ce est escharnissable 
chose que aucun preeschant autre chose que ce que il 
ne scut que il enseigne ne pourroit prandre par 
entendement dont nostre sire reprant les gens et dist 
que ilz sont auuglez et meneurs d auuglez et 
comme plusseurs eussent ueu et leu ce traitie il comenca 
moult a plaire a touz en commun pour ce que il 
leur est aduis que responsses aus questions de ceste 
matire estoient illec trouuees suffisans a touz ensemble 
et pour ce que ces questions sembloient estre fors et 
greuables sur toutes autres de tant comme la greuance 
estoit plus grant de tant en estoit tenue a plus grant 
la subtilite de la reponce dont mi ennemi enuieux 
trop forment embrasé asemblerent consire contre moi 
et mesmement dui ancien agarteur auberi et lotulphes 
qui apres la mort de leurs mestres et des nostres 
c est a sauoir de guillaume et de antiaume desiroient 
ainsi comme a regner tuit seul apres eulx et uenir sur 
eulx aussi comme leur oir lors comme li ungs et li 
autres tenissent escolles a reims il esmurent par aumosnestement 
espes leur arceuesque raoul encontre moy 
a ce que thomas euesque prenestiens qui lors 
estoit legas en france fust appellez et que il celebrassent 
ung conuent c est a dire feissent une assemblee sous 
le nom de en la cite de soissons et que ilz 
me cemonsissent que ie portasse auec moy cele oeuure 
comme ie auoye fait de la trinite et ainsi fut fait mes 
aincoysque ie uenisse la cil dui me auoyent si diffamé 
au clergie et au pueple que pou que li pueple ne me 
lapida le premier iour de nostre uenue moy et aucuns 
de noz disciplez qui la estoient uenu et disoient que 
ie preschoye et auoye escript trois diex si comme 
il leur auoyt esté amonesté si tost comme ie entray en 
la cite ie uing au legat et lui baillai nostre liure a 
esgarder et a iugier e m offri prest d amender ou de 
tant fere que ce fust assez que ie eusse dit nulle chose 
qui se descordast de la foy de crestiente et il me 
commanda tantost que ie portasse nostre liure a l arceuesque 
et a mes anemis qui estoient enuieux sur moy pour ce 
que se esiouyssent qui de ce mesmes m acusoient 
si que ce fust en moy acomply ce que l escripture 
dist   nostre anemy sont nostre iuge  il esgarderent 
souuant et retournerent les feullies du liure et 
comme il ne trouuassent riens que il osassent contre 
moy pronuncier en audience il proloingnerent la 
dampnacion du liure a quoy il entendoient iusques a la fin 
du consille et ie touz les iours ancoysque li consille 
seist anuncoye en communal toute la foy crestienne 
si comme ie l auoye escript et tuit cil qui nous ouoient 
louoient a grant merueille et la perfeccion de noz parolles 
et nostre sens quant li pueple et li clergie 
regarderent ceste chose il commencierent a dire entre eulx 
  uez cy ore que cist parolle en apert et nulz homs ne 
dist riens contre luy et li conseilles se traira hastiuement 
a fin qui a esté asemblez mesmement contre lui 
si comme nous auons oy ne ne sont pas li iuge aperceu 
que il faillent et errrent plus que cil  de quoy nostre 
anemy estoient chacun iour plus et plus enflambé ung 
iour uint a moy aubery auequez aucun sien disciple 
en couraige de moy tempter et apres aucunes 
parolles molles et soueues me dist que il se merueilloit 
d une chose qu il auoit ueue en ce liure c est a sauoir 
comme dieu ait engendré dieu et il ne soit que 
un dieu toutes uoyes niay ge que dieu ait engendré 
soy mesmes et ie lui respondi tantost   se uous uoulez 
ie uous diray reson sur ce nous n auons 
cure en telz choses de resons humaines ne de nostre 
sens mes de parolles de auctoritez tant seulement  
lors dis ge   tournez le fueil du liure et uous trouuerez 
auctorite  et pres estoit li liure que il auoit 
apporté auec soy ie tournay au lieu que ie cognoissoie 
et qu il n auoit pas aperceu ou qu il me puisse 
nuire et la uolente de dieu fut que tout me uint au 
deuant ce que ie uouloye et estoit sentence entitulee 
  qui cuide que diex soit de ceste puissance que il ait 
engendré soy mesmes il plus car il n est pas dieux 
qui n ait ceste puissance aincoys ne la espirituel 
ne corporel creature car de toutes les choses il n en 
est nulle qui engendre soy mesmes  quant ses disciples 
qui estoient presens oirent ceste chose ilz furent 
esbahy et rougirent de honte et cil pour qui il se 
en aucune maniere dist   c est bien a entendre  
ie respondi lors   ce n est pas nouuelle  mes 
au present propos n apartenoit de riens comme il eust 
requis tant seulement parolles et non mie fais et se 
il uousist entendre sens et reson ie lui dis que ie estoie 
prest et aparillé a lui monstrer que selon sa sentence 
il estoit cheu en tele herisie selon la quelle cil qui est 
peres est filz de soy mesmes quant il oy ce il deuint 
aussi comme tout forsenez tantost et me prinst a menacier 
et dist que mes resons et mes auctoritez ne me aideroient 
ia en ceste cause et ainsy s en parti 
au derrain iour du consille auantque il se asseissent 
li legas et li arceuesques commencierent a traitier longuement 
auec mes anemis quelle chose len establiroit 
de moy mesmes et de nostre liure car pour ce estoient 
il especialement assemblé et pour ce qu ilz n auoient 
pas oy ne de mes parolles ne de l escript qui estoit 
em present nulle chose que il deissent encontre et tuit 
se taisoient lors par un petit de temps qui apertement 
medisoient ia de moy geuffroy euesque de chartres 
qui deuant les autres euesques estoit li plus nobles et 
par non de religion et par nom de siege comenca a 
parler en ceste maniere 
  seigneurs qui estez em present tout cogneu auez 
la doctrine de cest home quelcunquez elle soit en 
son engin et en quelcunquez chose il ait estudié maint 
se sont acordé a lui et l ont ensuiui et comme il a trop 
forment abaisié la renommee de ses maistres et que il a 
tenduz aussi comme sa uigne ces prouuains de l une mer 
iusques a l autre se uous le greuez a tort ce que 
ie ne croy pas et neis se uous le greuez a droit saichez 
que uous courroucerez maintes personnez et seront 
plusseurs qui le deffendront et qui deffendre le uoudront 
mesmement comme nous ne ueons en se present escript 
que len puisse apertement chalengier ne reprandre 
et pour ce que si comme dist giriaume force a 
tous iours enuieus en apert et les effondres fierent 
les hautes montagnes en apert prenez uous garde que uous 
ne lui doignez plus cruelx loenges cruelment ourer contre lui 
et ce que uous n aquerez plus de blasme a uous de 
enuie que a lui de iustice car fausses nouuelles si 
comme li dis maistre raconte est tost estainte et la derriene 
uie iuge de la premiere se uous ordenez a aler 
contre lui par droit ses enseingnemens a ses escripts soit 
aportez en commun et que il ait franchement de repondre 
lesir a ce qu en lui demendera si que quant il sera conuaincuz 
ou regiehissans se taise du tout au moins selon 
celle sentence de nichomede par quoy il desirans 
de deliurer nostre seigneur disoit iuge iusques 
nostre loy homes se elle n a auant oy de luy et conneu 
que elle face  quant mi enuieux orent oy ces parolles 
ilz commencierent tantost a grondir et se escrierent que 
  moult a ore cy conseil de saige homme que nous estriuions 
contre la iangle de celui aus argumens et aus 
sophimes des quelz tout li mondes n osa pas contrester  
mes certes moult fort chose a a aestriuer en ihesu 
crist meismes e toutes uoyes nichodemus semonnoit 
a lui oir selont le iugement de la loy et come li 
euesques ne pooit mener le couraige des hommes a ce 
qu il auoit proposé il essaia a refrener enuie par autre 
uoye et dist que si pou de gent comme illec auoit ne 
pooit pas suffire au debateis et au iugement de si grant 
chose et que ceste cause auoit plus grant mestier de grant 
espreuue et fu outreement ces conseulx sans plus en ce 
que mes abbas qui present estoit me ramenast en mon 
abbaye ce est au moustier de saint denis et que plusseurs 
personnes et plus saiges feussent illec establies et fust 
illec establi par plus diligent espreuue que len pourroit 
fere ceste chose a ce derrenier conseil s accorda li legaz 
et tuit li autre apres se leua li legaz pour celebrer sa 
messe auantqu il entrast en consille et me manda par 
celui euesque le congie qu il auoient estably c est a sauoir 
de retourner a mon moustier et d attendre illec ce qu il 
auoient estably lors my enuieux se penserent que il n auoient 
riens fait en ceste besoigne estoit demenee hors de 
ceste dyocese c est a sauoir la ou il ne peussent user de 
leur force comme cil qui ne fioient point en droit et amonesterent 
a l arceuesque que ce luy seroit mout grant 
honte se ceste cause estoit portee en grant audience et 
quel peril y auoit se ie eschapoie ainsint et tantost 
tornerent au legat et muerent sa sentence et le trairent 
a ce maugre luy et contre sa uolente que il dampnast 
le liure sanz enqueste et il l ardist tantost uoyans 
touz et que il me refrenast par estre pardurablement 
enclos en estrange moustier car il disoient que il deuroit 
souffrir a la dampnacion du liure ce que ie l auoye 
osé lire communement sans estre loé de l auctorite de 
l apostoille et de l eglise et l auoye ia baillé a plusseurs 
a transcripre et que mout profitable chose seroit a la 
loy crestienne si que maint autre feussent des 
auant espoantez et chastiez par l exemple de moy de si 
grant orgueil emprandre et pour ce que cy legaz estoit 
mains lectrez que mestier ne fust il s apuioit et tenoit 
moult au conseil l arceuesque si comme l arceuesque eust 
conseil de ceus quant li euesques de chartres sceut 
ceste chose il me dist tantost ses machinemens et ces 
felons conseulz et trop forment me amonesta que ie le 
souffrisse de tant plus legierement comme il apparoit a 
touz que len me feroit a plus grant tort et plus 
crueusement et que ne doubtasse pas que ceste force de 
si aperte enuie ne leur neust moult et que moult ne 
me proufitast et que ie ne feusse pas en nulle maniere 
troublez de la cloison du moustier car il sauoit certainement 
que li legaz qui se faisoit contrains a empres 
pou de iours puisque il seroit d ilecquez departiz me 
deliuroit du tout ainsi confortay li euesque plourans 
moy plorant 
adonquez fu ge tantost appellez au consille et quant 
ie fu uenuz il sans espreuue de desputoison et sans 
enquerre point de la uerite que ie mesmes de ma 
propre main ietay ou feu mon liure deuant dit et fut 
ainsi ars et toutes uoyes pour ce que il fut auis aus 
gens que cil n en deissent neant ung de mes auersaires 
dist bassement en gondrillant que il auoit trouué 
ou liure escript que diex li peres est sur touz 
puissant et comme li legaz eust entendu moult s en 
merueilla et li respondi   ce ne deuroit pas estre creu 
d un petit enfant que il fust en si grant erreur comme 
la foy commune  dist il   tiegne et recognoisse que ilz 
sont troys touz puissans  quant ce fu oy thierry ung 
des disciplez du maistre escharnissant respondi cele 
parolle de athanaise qui dist   et toutes uoyes ne sont 
il pas troys touz puissans  et comme son euesque 
l eust commancé a tensier et a reprandre ainsy comme 
coupablez que il parlast contre la maieste cil se tint 
hardiement encontre et dist ainsint comme en remembrant 
les parolles daniel   ainssy estes uous fol filz de 
israel qui sans iuger et sans cognoistre uerite aués 
condempné les filz de israel retournez au iugement 
et iugez de ce iuge mesmes uous qui qui tel iuge auez 
estably aussi comme en enseignement de foy et a chastiement 
d erreur que comme il deust iuger il se condempna 
par sa propre bouche quant la misericorde de dieu 
le deliura apertement l innocent aussi comme 
elle deliura iadiz susenne des faus accuseurs  lors 
se leua l euesque et en eschaniant les parolles si comme 
il pooit et conuenoit conferma la sentence du legat et 
dist   en uerite sire  dist il   tout puissant est li perez 
tout puissant est li filz tout puissant est li saint 
esperit et qui de ce se descorde il est apertement desuoyés 
ne il n est pas a oyr et ore se il uous plaist il est 
bon que cil freres espongne sa foy deuant touz si que 
elle soit ou louee ou blasmee et amendee si comme il 
conuient  et quant ie me leuasse pour regiehir et pour 
espondre ma foy pour ce que feisse entendre aus autres 
par mes propres parolles ce que i en sentoie my aduersaire 
distrent qu il ne me conuenoit nulle autre chose 
faire forsque ie recitasse le psiaume athanaise et ce 
pourroit fere ausi chacun enfes aussi comme ie et pour ce 
que ie n i meisse excusacion de ignorance ausi comme 
se ie n eusse pas ces parolles en us il firent aporter le 
liure a lire que ie lus entre soupirs et senglous et larmes 
si comme ie poi apres ie fu baillez aussi comme coupables 
et conuaincuz a l abbe de saint maart qui la 
estoit present et fu trays a son cloistre aussi comme a 
une prison et tantost est failliz li consillez 
dieu qui est iuge droicturiers par com grant de 
couraige par com grant amertume de pensee ie desuez 
te reprenoie ie forsenez t acusoie et recordoye souuant 
cele complainte de mon seigneur saint antoynne 
certez de grant doulour ie estoie esboulis de com 
grant honte ie estoie confonduz de com grant deseperance 
ie estoie troublez ce poy ie lors sentir mes ce 
puis ie ore bien dire que ie comparroye les grans doulours 
que ie soustenoye ores a celles que i auoye iadiz 
souffertez a mon corps et cuidoye estre de touz les 
hommes le plus chetif ie tenoye a petite cele traison 
au regart de ceste iniure et de cest tort et plaingnoye 
trop plus le dommaige et l apeticement de ma renomme 
que de mon corps comme ie fusse uenuz a cele traison 
par aucune coupe et a ceste si aperte cruaute m eussent 
amené pure entencon et amour de nostre foy qui m auoient 
contraint a escripre comme tuit cil a qui par 
renommee fut portee ceste chose faite si cruelment et 
sans regart la reprissent et blamassent trop forment 
tuit cil qui present y auoient esté metoient le blasme et 
la coupe sur eulx et la metoient sur les autres en tele 
maniere que nostre enuieus meismes desnioient que 
ceste chose eust esté faite par leur conseil et li legaz 
mesmes sur ce fait blasmoit et maudisoit l enuie des 
francoys et tantost apres aucun iour puisque il se 
fu repentis comme il eust fait griest par un pou de 
temps a leur enuie il me trait hors du moustier estrange 
et me renuoia au mien propre la ou ie estoie aussi 
presque de ceus qui iadiz estoient si comme ie ay 
dit cy deuant comme il m eussent du tout soupeconneus 
pour laidure de leur uie et pour leur honteuse 
conuersacion et me soustenissent a grant grief comme 
ie les reprisse de leurs uicez adonquez apres pou de 
mois trespassez fortune leur offri achoison par quoy 
il se apparillassent de moy destruire chacun iour 
certain iour si comme ie lisoie me uint 
une sentence de bede qui afferme en l exposicion 
des fais des apostolles que denises ariopagites fust 
miex euesque de chorite que d athainnes mout sembloit ceste chose 
contraire a ceulx qui se uantoyent que 
leur denises ariopagite le fait du quel recognoissoient 
que il fust euesque d athaines et comme ie eusse 
ce trouué ie leur monstray aussi comme en iouant a 
aucun freres qui entour nous estoient c est a sauoir 
par le tesmoing de bede que len metoit encontre nous 
il en furent moult desdaingneus et distrent que bedes 
auoit esté trop mentierres et truant et que il auoient 
houdoyn leur abbe pour plus uray tesmoing qui 
pour ce encercher ala par toute gresce et quand il eut 
la uerite cogneue de ceste chose non fais que il escript 
de celui denise du tout ceste doubtance comme 
li ungs me demandast par grant engressete qui m est 
aduis de cette descordance c est a sauoir de bede et de 
houdouyn et ie respondi que l auctorite bede me sembloit 
plus aggreable puisque toutes les escriptures des latins 
hantent l escripture de lui de ce furent il desueement 
embrassé et commencierent a crier que ore auoi ge apertement 
monstré que ie les auoye touiours hais et despitez 
nostre mestier et que ie faisoie tort et mesmement 
et a tout le royaume c est a sauoir en lui tollant 
son honnour dont il se glorifie singulierement comme 
ie deuinasse que li ariopagitez eust esté leur patron mes 
ie respondi que ie ne l auoye oncquez deuiné et que len 
ne deuroit pas estre moult curieus sauoir mon se il 
auroit esté li ariopagitez mesmes ou autres mes que il 
eust acquis enuers dieu si grant coronne 
ilz coururent tantost a l abe et luy nuncierent ce 
qu il me auoient mis sus uolentiers l oy li abbes et se 
esioy d auoir aucune achoison par quoy il me destruisit 
que de tant comme il uiuoit plus laidement que li 
autre de tant me redoubtoit il plus lors quant il ot 
assemblé son conseil et li frere furent assemblé il me 
menaca griefment et dist que il en iroit hastiuement 
au roy pour ce qu il preist ueniance de moy comme 
de celui qui lui toloit la gloire de son royaume et la 
coronne et commanda que ie fusse bien gardez endementres 
iusques a tantque il me baillast au roy 
si me offroi ge certes a receuoir discipline reguliere se 
ie l eusse forfait mes ce ne m i ualoit riens lors redoubtoit 
trop par forment leurs felonnies du tout desesperees 
qui auoye eu longuement fortune contraire si comme 
se tout le monde fust coniuré encontre moy ie par 
l accort d aucuns de noz freres qui eurent pitie de moy 
et par l aide d aucuns de noz disciplez m enfouy respotement 
par nuit et uing en la prochaine terre le conte 
thibaut de champaigne la ie auoye demouré auant 
en une seule cil estoit aucun pou cogneus a moy et 
auoit grant pitie de mes mesaises que il auoit oyes la 
comancay a demorer ou castel de prouins en une 
selle de moynes de troyes dont li prieur auoit esté 
mon famillier et mon priué et m auoit mout amé cil 
ot moult grant ioye de mon auenement et me procuroit 
au plus amiablement qu il pooit 
ung iour auint que noz abbez uint en ce chastel au 
deuant dit conte pour aucunes de ses besoignez quant 
ie sceu ce ie m en uing au conte et lui priay que 
il priast pour moy a nostre abbe que il me asossit et me 
donnast congie de uiure mon aage la ou ie trouueroye 
lieu couuenable pour moy il et cil qui auec lui 
estoient distrent que il en auroient conseil et en respondroient 
au conte en ce iour auantqu il se departissent 
et quant ilz furent entrez au conseil il leur fu auis que 
ie uouloie entrer en une autre abbaie et que ce seroit 
grant honte a la leur car il tenoient a tres grant gloire 
ce que ie m estoie tourné a eulx en ma conuersacion 
aussi comme se ie eusse toutes autres abbayes en despit 
et disoient que tres grant reprouche leur en uendroit 
se ie les auoye retez et guerpiz et alasse aux autres 
dont n oirent onquez sur ce ne moy ne le conte en 
nule maniere ains me menassent tantost se ie ne 
retourne hastiuement que ilz me escoumenieroient et 
deffendirent en toutes manieres a celui prieur a qui ie 
estoie uenuz a refuge que il ne me tenist des ore en auant 
se il ne uouloit etre parsonnier de leur escoumeniement 
quant nous oismes ce cil prieur et moy feumes 
moult engoisseus et s en parti li abbez en la perseuerence 
de ceste durte et fut mort apres pou de iours et 
comme ung autre fust apres en lieu de lui ie assemblay 
lui e l euesque que il me octroiast ce que i auoye 
requis a celuy qui auoit esté abbes deuant lui et 
comme il ne s acordast pas premierement a ce puis 
par l aide d aucun de noz amis le requis sur ce le roy 
et son conseil si que ie empetray ce que ie uouloie 
car estiene qui lors estoit penitencier le roy appella 
a une part l abbe e ses familiers et leur demanda pour 
quoy ilz ne me uouloient receuoir maugre mien dont il 
pourroient legierement encourre esclande et nul proufit 
auoir comme ma uie et la leur ne se puissent accorder 
ensamble en nule maniere or sauoi ge bien que la 
sentence dou conseil le roy estoit en ce que de tant 
comme celle abbaye seroit mains reguliere et mains 
religieuse de tant seroit ce plus en la subieccion du roy 
et plus proufitable comme aus gaings temporelx dont 
i ay creu a poursuiure trop legierement l acourt du roy 
et des siens et ainssi fut fait mes pour ce que nostre 
moustier ne perdist sa gloire que il auoit de moy il me 
octroyerent que ie m en alasse en quelcunquez lieu que 
ie uoudroye desert ou solitaire mesque ie ne me 
meisse en nulle abbaye ce fut accordé et confermé 
d une part et d autre en la presence du roy et des siens 
adonquez m en alay en ung lieu solitude c est a dire 
en ung desert que ie auoye cogneu auant ou bourc de troyes 
et la me donna len terre o me fis de roches 
et de chaume une oratoire ou nom de sainte 
trinite par l accort de l euesque du lieu illec ie resposay 
auec ung nostre clerc pour urayment chanter a 
nostre seigneur celle parolle c est a dire cecy ie me suy 
esloingnez en fuiant et ay demouré en lieu desert comme li 
escolier eussent ceste chose sceue et cogneue il comencierent 
a acourre de toutes pars et la leissierent citez 
et chastiaux et uindrent habiter ou desert et en lieu 
de largens mesons faisoient petiz tabernacles et pour 
delicieuses uiandes mengoient herbes champestres et 
gros pains pour moles coustes achetoient chaumes 
et estrain et pour tables dressoient motes herbeuses si 
que tu croyes urayment qu i resemblassent et ensuiuissent 
iceulx primorains philosophes dont ieriaume 
fait mencion par ces parolles par les 
cinq sens aussi comme par cinq fenestres a l entree des 
uices a l ame la mestre tours de la pensee ne puet 
estre prise se li os des anemis n entre es portes se 
aucuns se delite en escript de champions ou 
en mouuablete de iangleeurs ou en fourmes de femes 
ou en resplendissement de pierres precieuses ou de 
robes ou d aucunes des autres teles delitables choses la 
franchise de l ame est prinse par les fenestres des yex 
et est aemplie cele parolle par nos fenestres et 
quant ces choses sont entrees par ces portes en la tour 
de nostre pensee aussi comme ung par de parturbacon 
ou est la franchise de l ame ou est sa force ou 
est la pensee de dieu mesmement comme li atouchement 
prengne a soy neis trespassez et contreigne 
l ame a piteusement souffrir la remembrance des uices 
et en quelque maniere comparer ce que elle ne fait 
pas mains philosophes doncquez esmeuz par ces 
raisons lessierent les hautesses des citez et les iardins 
d entour ou estoient champ arousable et arbres feullis 
et chans de oyseaux mirouers de fontaynes ruissiaus 
gondrillans et mains alegemens de yex et d oreilles 
pour ce que par l outraige de habandonnemens des 
delices la force de l ame ne s amoloiast et que sa chaaste 
n en fust corrumpue ne se n est pas merueilles car 
chose sans proufit est ueoir souuant les choses par quoy 
tu soies aucunes foiz prins et mectre toy a l espreuuement 
des choses dont tu fais a enuis abstinence car 
neis li desciple pitagoras escheuoient le hanter des 
choses et auoient acoustumé et lieus solitaires es 
desers mais platon mesmes comme il fut riches et 
dyogenes le defoulast o ses piez emboués pour ce que 
il peust entendre a philosophie il eslut 
c est une uille loing de la cite qui n estoit pas seulement 
deserte mes enferme pour ce que li hastif assaut de 
luxure feussent froissié par la cure et par la constance 
de maladies et que si desciple ne sentissent nul autre 
delit forsque de ces choses que il apreissent tele uie 
menerent si comme len dit li filz des prophetes qui 
ensuiuirent helisee des quelz ieriaume mesmes escript 
aussi comme des moinnes de icellui temps le moine 
entre les autres chose en ceste maniere 
li filz des prophetes que nous lisons moyne ou uiez 
testament edifioient a eulz cassiaus pres du fleuue iourdain 
et lessoient les tourbes et les citez et uiuoient de 
boulies et d erbes champestres telz cassiaus edifioient 
illec a eulz nostre deciple sur le fleuue durtain et sembloient 
plus estre hermites que escoliers 
mes de tant comme il auoit illec plus grant habundance 
d escolliers de tant comme ilz soustenoient plus 
dure uie en nostre doctrine de tant cuidoient mi anemi 
que ce me tournast a gloire et a eulx honte que 
comme il eussent entour moy toutes les choses que 
il pooient dolent estoient de ce que toutes ces choses 
tornoient a moy em bien en cele maniere selont la 
parolle ieriaume ie m estoie eslongiez des citez du 
marchie et des tourbes et si m a enuie troué et ainsi 
comme dist quintiriliens enuie treuue cil qui se 
repont car ilz se complaignoient entr eulx et disoient 
en gemissant ueez que tout li mondes est alez apres 
lui nous n auons rien proufité en lui suiure ains 
les auons fait plus glorieux nous nous estudiasmes 
estaindre son nom mes nous l auons plus alumé uez 
ci que li escolier ont es citez toutes les choses qui 
mestier leur ont et il despissent les delicez des citez et si 
queurent a la mesaise du desert et se font chetif de leur 
gre et lors certes la pourete ou ie estoie si tres grant 
que ie ne pooie souffrir me contrainst especialment a 
tenir escolles comme ie ne peusse fouir et eusse honte 
du demander adonc m en retournay a l art que ie 
sauoye et en lieu des traitemens de mains me mis a 
l office de la langue lors m i aparailloient mi escolier 
de leur gre en touz mes estouuoirs en uiandes en 
robes en coustemens de chans en despens de maconnerie 
pour ce que nule cure d ostel ne me retardast de 
mon estude et comme nostre habitacle ne poist pas 
prendre la compaignie des escolliers qui n estoit pas 
petite i l eslargirent par necessite et le maconnerent de 
pierres et de fust et li firent meilleur et comme il 
fust fondez en l onnour de la sainte trinite et dediez 
toutes fois par ce ie fuitis et ia desesperés m estoie 
illec aucun pou resposés par la grace du confort de dieu 
ie me nommay paracliz de quoy maint se merueillerent 
moult quant il oirent et plusseurs me repreistrent trop 
forment 
et disoient que nulle eglise ne deuoit pas estre assenee 
especialement au saint esperit plus que a dieu le pere 
ou a son filz ou a toute la trinite ensemble selont la 
costume ancienne et a ceste reprinse et a ce chalengement 
les amena moult ceste erreur ne ce ne fu 
pas merueille que il creoient que entre paradiz et 
esperit paradiz n eust point de difference entre la trinite 
mesmes et chacune personne en la trinite si comme 
elle est appellee a droit paradiz c est a dire 
confortierres selont la parolle de l apostre qui dist benois 
diex et peres de nostre sire ihesu crist pere de misericorde 
et diex de touz confors qui nous conforte en 
noz tribulacions et si comme uerite dist et autre 
paradiz uous donra et quele chose neis empesche 
comme toute eglise soit consacree ou nom du pere et 
du filz et du saint esperit et nulle possession diuerse 
soit entre eulx que la maison nostre seigneur ne soit 
aussi donnee au pere ou au saint esperit comme au 
filz qui oseroit rere ou effacier du front de l uis le 
nom o le title de celui qui est la maison ou comme 
li filz soit offers en sacrefice au pere et selont ce 
soient les oroisons adrecies au pere en la celebracion 
des messes et lui soit fais li sacrefices de l oiste pour 
quoy ne semblera il que li autiex soit mesmement a 
celui a qui est fait mesmement et la supplicacon et le 
sacrefice doit len donquez mielx dire et plus droitement 
que li autex que a celui qui est sacrefices que a 
celui en qui len sacrefie deuroit len mielx dire que 
li autiex fust ou de la crois nostre seigneur ou du 
sepucre ou de saint michiel ou de iehan ou de pierre 
ou d aucun autre saint qui ne soit pas illec sacrefiez 
ne leur sacrifirie riens oroisons sacrifiables ne leur 
sont pas faites qui dira que li autres soit leur certes 
nuls ne doit dire ce ne ce n est merueilles entre les 
ydolatres neis c est a dire entre ceuls qui aoroient les 
ydoles et li autel ne li temple n estoient reclamés 
de par nul forsque de par ceulx a qui il entendoient 
faire le sacrefice ou le seruice mes aucun par auenture 
pourroit dire que len ne doit pas au pere dedier 
eglises autelx pour ce que encore n est il nul 
fait qui lor doint especial solempnite mes ceste reson 
toust a la trinite mesmes et ne le tost pas au saint 
esperit comme li saint esperit mesmes ait de son auenement 
propre solempnite de penthecouste aussi 
comme li filz a du sien auenement la feste de sa natiuite 
car aussi comme li filz enuoyés au monde gardat 
a soy propre solempnite aussi le fait a soy li saint 
esperit enuoyez es disciplez a qui neis ce semble que 
temples doit estre donnez es escrips plus prouablement 
que a nulle des autres personnes se nous entendons 
plus diligenment l auctorite de l apostre et l eure du 
saint esperit mesme car li apostre en escript especialement 
nul temple especial a nul des troys personnes 
fors au saint esperit car il ne dist pas aussi le 
temple du pere ou le temple du filz comme li temples 
du saint esperit soit escript en la premiere espitre 
aus chorintiens qui se aert a nostre seigneur il a 
ung esperit o lui et derechief ne sauez uous pas 
que nos corps sont temples au saint esperit qui est en 
uous que uous de dieu et n estes pas uostres 
et qui est cil qui ne saiche que li sacrement des diuins 
benefices qui sont fais en l eglise ne soient pas donnez 
es escrips especialement a l ommaige de la diuine grace 
qui est entendue le saint esperit quel merueille 
nous feusmes regenerez de eaue et du saint esperit de 
baptesme et lors sommes nous premierement establi 
aussi comme temple especial de dieu et en la confirmacion 
aussi et baillee la grace du saint esperit en 
yy manieres des quelz le temps mesmes de dieu est 
aournez et dediez quel merueille est ce donquez se 
nous assenons temple corporel a cele personne a qui 
le don especialement espirituel ou de quelque 
personne est dite plus droitement l eglise que de cele 
de qui tuit li benefices qui amenistrez sont en l eglise 
especialement sont assenez et toutes uoyes ne disons 
nous pas ces choses ainsi comme nous auons appellé 
nostre oratoire premierement paradiz que nous 
recognoissans que nous l auons donné ou assené a une 
personne ains le nommasmes ainsi pour celle cause que 
nous auons rendue cy dessus c est a sauoir en la 
remembrance de nostre confort ia soit ce que nous 
l eussions fait en cele mesme maniere que len croit ce 
ne fut pas encontre reson ia soit ce que ce ne fust pas 
chose acoustumee 
si comme ie me reposoye illec corporelment ma 
renommee aloit de grant maniere par tout le monde en 
retenant sa semblance de cele franchise des dont 
len appelle echo qui a moult de uois et neant de 
souffrance comme mi premier anemi peussant contre 
moy ou enuieus par eulx il esmuirent contre 
ung nouuel apostoille en qui le monde se fioit moult et 
creoit dont li ungs se glorifioit d auoir uie 
des chanoynes reguliers et li autres de moynes cist 
courant par le monde empeeschant sans 
auoir honte de moy runger tant comme il pooient me 
feissent despisable par aucun temps a aucuns puissans 
hommes ecclesiastres et seculiers et semerent tant 
de mauuestiez que de ma que il destournerent 
de moy neis les meilleurs de noz amis et se aucuns 
feussent qui retenissent encore uers moy aucune chose 
de l ancienne amour si le celoient il en toutes manieres 
pour la paour des autres et par le tesmoing de dieu 
mesmes quant ie sauoye aucune assemblee de personnes 
ecclesiastres ou ueoye en aucun lieu ie creoie 
que ce fust a ma condempnacion et tantost attendre 
touz esbahiz aussi comme le cop de foudre soruenue 
aussi comme se ie fusse trais es concilles ou es 
signagogues et comme escoumeniez et mescreans et 
que ie face comparaison de la puce au lion et du fromy 
a l olifant ne me poursuiuoient pas par mains hayneus 
couraiges que li herege ensuiuirent iadiz a athanaise 
et certes diex le scet ie fu souuent cheu en si grant 
desesperance que ie proposoie a lessier les terres des 
crestiens et aler aus sarrazins ou aus paiens et uiure 
illec en respos comme crestiens entre les anemis ihesu 
crist par aucune couuenance de treu et ie creoye que 
de tant les auroi ge plus debonnaires comme il 
soupeconnassent par le blame qui m estoit mis sus que ie 
fusse mains crestians et creussent que par ce peusse 
estre plus legierement enclinez a leur loy 
comme ie feusse tourmentez sans cesser par tant de 
tribulacions et ce fust mes derreniers conseulx que 
ie m enfouisse a ihesu crist uers les anemis de ihesu 
crist une achoison me uint par quoy ie cuiday 
par aucun pou de temps escheuer ces aguays 
si chey entre crestiens et moynes moult plus cruelx 
et pieurs que ne sont li paien car en la petite 
bretaigne en l eueschie de uennes estoit une abbaye de 
saint gildace de raines desconfortee de son abbe qui 
mors estoit et la me appellerent li frere par accordee 
eleccion auec l acourt du prince de la terre et ce 
empetrerent il legierement de nostre abbe et de noz 
freres et ainssi l enuie de noz francoys me chassa en 
occident aussi comme l enuie des romains chassa 
ieriaume en orient car dieu le scet ie ne me feusse 
oncquez accordez a ceste chose fors pour ce que ie 
escheuasse ces tormens que ie soustenoye sans cesser 
si comme i ai dit la terre estoit estrange et ie ne sauoye 
pas le langaige du pais et la uie de ce moyne estoit 
laide et non mie dontable et tres cogneue presque de 
touz et la gent de cele terre estoit felonesse et desordenee 
aussi doncquez comme cil qui est espouentez 
quant il uoit le glaiue sur soy et trebuche soy mesmes 
et pour prolongner par un moment de temps une mort 
chiet en une autre mort aussi comme ie essient 
d un peril en un autre et la me mis aus ondes de l abitacle 
et orrible mer comme la fin de cele terre ne 
me suffisit pas a passer oultre recitoye souuent en 
mes oroisons cele parolle ie tiray a toy des 
fins de la terre endementresque mes cuers est engoisseus 
certes ie croy ia que chacun scet comme 
grant engoisse tormentoit mon cuer par iour et par 
nuit icelle assemblee qui n estoit pas disciplinable des 
freres que i auoye emprins a gouuerner comme ie y 
pensasse aussi bien le peril de m ame comme de mon 
corps que ie estoie certains que ie m essaiasse a 
eulx contraindre a tenir la uie reguliere de leur 
profeccion que ie ne porroye pas uiure entre eulx et se ie ne 
le fesoie de tout mon cuer ie en seroie dampnez en 
cele terre neis estoit ung oultrecuiderres tyrant qui 
auoit ia mise soubz soy icelle abbaye et par l achoison 
de la descordance de ce moustier qui auoit ramené en 
ses propres usaiges tous les uoisins et appertenans 
a ce moustier et tomentoit les moynes par plusseurs 
requestes et par plus griez teutes que il ne feist aus 
iuifs tributaires ly moynes me contraingnoient pour 
leurs estouuoirs de chacun iour comme ilz n eussent 
riens en commun que ie leur amenistrasse ains soustenoient 
chacun d eulx de leurs bourses propres leurs 
meschines et leurs filz et leurs filles et s esioyssoient 
dont ie estoie de ce en grant engoisse et eulx mesmes 
embloient et emportoient quantqu ilz pooient pour 
ce que quant ie fausisse a ceste amenistracion que ie 
fusse contraint du tout au cesser de la discipline ou 
du tout departir moy du tout d illecques et comme toute la 
restrangerie de cele terre fust sans loy et sans discipline 
il n i auoit nul des hommes en qui ie me peusse fier 
pour aide comme ie me descordasse egaument de 
de touz dehors m appressoie continuelment cil tyrant 
et cil sergent dedans mes freres m aguatoient sans 
cesser si que ceste chose monstroit que cele parolle 
eust esté dite especialement contre moy batailles me 
sont dehors paours me sont dedens 
ie regardoye et plaignoie comment ie menoye uie 
sans proufit et chetiuoye et comment ie ennoye sans 
fere fruit ne a moyne ne a autres et comment i auoye 
auant proufitié aus clers et que ie les auoye ore lessiez 
pour les moynes ne n auoient nul fruit ne ne es 
moynes et que ie n auoye riens fet en touz mes commencemens 
ne en mes efforcemens si que de toutes 
choses me deuroit ia estre reprouché celle parolle cist 
homs a commancié a faire maison et ne puet estre acheuee 
ie me desesperoye du tout quant ie remembroye 
que chose que ie feisse et regardoie quel chose ie 
encourusse ie tenoye ia mes premiers tristesces aussi 
comme nules et disoie a moy mesmes en gemissant 
ie seuffre ces choses a bon droit c est a dire ie ay 
lessié le paradiz c est a dire le conforteur et comme 
suy boutez en certain desconfort et couuoitans escheuer 
menasses m en suy fouiz en certains perilz mes ce me 
tormentoit moult que ie ne me pooie pourueoir si 
comme il couuenoit en nostre oratoire comment le 
seruice de nostre seigneur y fut celebré car la tres 
grant pourete du lieu suffisoit a paynne aus estouuoirs 
de ung seul homme mes le uray paradiz mesmes m en 
porta grant confort et uray qui moult estoie sur ce 
desconfortez et pouruit a ce propre oratoire si comme 
il deuoit 
car il auint que nostre abbe de saint denis enquist 
en quelle maniere que ce fust aussi comme appartenant 
anciennement au droit de son moustier icelle 
deuant dite abbaye d argentueil ou cele helouys nostre 
suer en ihesu crist que notre fame auoit receu habit 
de religion et chaca par force le couuent des nonnains 
dont cele nostre compaigne estoit prieuresse et comme 
elle fussent essillies et espandues en diuers lieus ie 
entendi que nostre sire m auoit offert achoison par quoy 
ie meisse conseil en nostre oratoire adonc m en retournay 
et la fis uenir au deuant dit oratoire heloys auec 
aucunes autres seurs de celui mesme couuent qui a lui 
s accorderent et quant elles y furent uenues ie 
leur offry et donnay icelle oratoire auec toutes les 
appartenances et puis li apostoilles innocent second conferma 
par priuilege a touz iours par l accort et par la 
priere de l euesque du lieu nostre donoison a eulx et 
a toutes leurs suers qui apres eulx uendront quant elles 
orent illec soustenue uie premierement souffroiteuse 
moult desconfortees par un pou de temps ly regars de 
la diuine misericorde de nostre seigneur a qui elle 
seruoit deuostement les conforta en brief temps et 
monstra a elles uray paradiz et leur fist les pueples 
enuers eulx habitans piteus et debonneres et sont si 
comme ie cuit ce scet dieu plus moutepliez en ung 
an que en cent se ie eusse illec demouré ne ce n est 
pas meruelle car de tant comme li seczez c est a dire 
la nature des femmes est plus enfermez de tant 
esmuet legierement leur pourete plus piteable les talens 
des hommes et est leur uertuz plus aggreable a dieu 
et aus hommes certes si grant grace donna nostre sires 
es oyes de toutes gens a icelle nostre seur qui gouuernoit 
toutes les autres que li euesque l amoient comme 
leur fille et li abbe comme leur seur li lay comme leur 
mere et se merueilloient tuit ensemble de sa religion 
et de son sens et en toutes chose la debonerete de 
pascience qui n auoit nul pareil que de tant comme 
elle se lessoit uoir plus a tart pour ce que elle estoit enclose 
en sa selle entendi plus plainement aus saintes pansees 
et a oroisons de tant queroient cil qui souuent sont dehors 
plus ardanment la presence de lui et les amonestemens 
de sa parolle espirituelle 
maisque tuit leurs uoisins me blamassent forment 
de ce que ie ne metoie pas conseil en leur pourete tant 
comme ie peusse et deusse comme se ie peusse faire 
legierement au mains par nostre predicacion et par 
nostre sermon ie commencay plus souuent a retourner 
a elles pour les secourre en aucune maniere ne en ce 
ne me failli pas le gondrillement d enuie 
mes de ce que pure charite me destraignoit a faire la mauuestie 
acoustumee des medisans n auoit pas honte de moy 
accuser et disoient que ie estoie encore tenus par 
quelque delit de charnel couuoitise par quoy ie ne me 
pooie pas legierement de m ancienne amie de sa presence 
souffrir ie recitoie souuent en moy mesmes cele 
complainte de saint ieriaume que il escript des fains 
amis et dist nule riens ne m est mis c est a dire 
ma nature et ce ne me fust ia mis sus forsque quant 
paule en iherosolime et derechief il dist 
ainsoisque ie eusse cogneue la maison sainte paule 
li estude de toute la cite me looient ie estoie recognus 
dignes d estre apostoilles presque de touz mes ie 
scay que len uient au royaume des cieulx par bonne 
rennomee et par mauuaise c est a dire souffrir et 
comme ie ramenasse a ma pensee detraction 
encontre si grant homme ie en prenoye grant confort 
et disoie o se mi enuieus trouuassent en moy si 
grant cause de soupecon par si grant detraccion me 
detraisissent il mes puisque la diuine misericorde m a 
deliuré de ceste soupecon puisque i ay perdu le poir 
de ceste laidure faite comment m en remaint la soupecon 
quelz cist blasmes derreniers qui n a point en 
soy de honte certes ceste chose oste si uers toutes 
gens la soupecon de cette laidure que tuit cil qui 
s estudioient plus diligenment a garder fames metoient 
escoillés auec eulx pour elles garder si comme la sainte 
histoire de hester le raconte et des autres pucelles que 
li roys aleureus auoit et lisons que si puissans escoillez 
de la royne candace estoit maistres et ordenierres 
de toutes les richesces a celuy conuertir et baptizier 
fut li apostoilles phelippe enuoyés de per l angele 
certes de tant comme ces homes estoient plus loing 
de ceste soupecon de tant auoient il plus acquis de 
dignite et de familiarite et de priuete enuers les fammes 
honteuses et honestes et contient le liure de l 
que comme cil tres grans philosophes 
entre les crestiens origenez entendi a la sainte doctrine 
des fames il mesmes des propres mains escoilla 
pour oster du tout ceste soupecon si cuidoye que la 
misericorde de dieu eust esté plus debonnaires en ceste 
chose a moy que a lui pour ce que len croit que cil fist 
seulement et dont il a mout esté blasmez ce que elle 
fist a moy par estrange couple pour fere moy franc 
et deliure a euure semblable si que ie peusse conuerser 
auec les femmes pour fere leur proufit sans soupecon 
et que de tant auoit esté ma paine maindre comme elle 
auoit esté plus uraye et soudayne car comme ie 
feusse sourpris en dormant presque ie ne sentoie point 
de paine quant il getoient leurs mains a moy mes par 
auenture ie fu plus longuement tormentez lors par la 
detraction pour ce que ie souffri leurs mains par la playe 
et fu plus tormentez de l apetisement de ma rennomee 
que de l amenuisement de mon corps si comme il 
est escript maindres est bon nons que maintes 
richesses et si comme saint augustins remembre en 
un sermon de la uie et des meurs qui se en sa 
conscience et despit sa renommee il est crueulx 
il mesmes dist dessus nous pourueons les biens si 
comme dist li apostres non pas seulement deuant 
dieu mes neis deuant les hommes pour nous suffire 
nostre conscience pour nous nostre renommee ne 
doit pas estre orde mes resplendissant en nous deux 
choses sont conscience et renommee conscience a toy 
renommee a ton uoisin prochain mes l enuie de ceulx 
que deist elle contre ihesu crist mesmes encontre ses 
membres comme prophetes et apostres ou contre les 
autres sains peres se elle fust en leur temps comme 
elle les ueist enterins de corps a compaignons mesmement 
aus femmes par si priuee conuersacion dont 
saint augustin raconte ou liure de l euure des moynes 
que les femmes s aherdoient si a nostre seigneur ihesu 
crist et a ses apostres compaignes sans desseurer que 
elles aloient neis auec eulx a leurs sermons car pour ce dist il 
aloient auec eulx les loiaux fames riches et 
leur amenistroient de leurs biens que nul d eulx n eust 
souffrance des choses appartenans aus estouuoirs de 
ceste uie et quicunques ne cuident que li apostre 
l aient ainssi fet que fames de sainte conuersacion ne 
allassent auecquez eulx en quelque lieu que ilz preschassent 
l euuangile et cognoissoient comment il 
fesoient et par l exemple de nostre seigneur mesmes 
que il est escript en l euuangile et apres il s en 
aloient par les cites et par les chastiaus en annoncant 
le regne dieu et auec luy et aucunes tormentees fames 
qui estoient des ors esperiz et des maladies ore 
si est marie qui est appellee magdaleine et 
iehanne la femme cuxe procureur herode et susanne 
et maintes autres qui amenistroient de 
leurs biens et li homs mesmes du sens de l estude dit 
nous regiehissons en toutes manieres que il ne lest 
ne a euesque a prestre a dyacre ne a soudiacre lessier 
sa propre femme par sa cure pour cause de religion 
que il ne li dont largement son uiure et sa uesteure 
mais nous ne disons pas que il gise auec lui charnelment 
et ainssi lisons nous que li saint apostre le firent 
car saint pol mesmes dist nous n auons pas poir 
de mener auec nous noz sereurs femmes si comme les 
freres nostre seigneur firent tu es foy car il ne 
dist pas ne aucuns n ont pas poir de embracier 
sereurs ne de mener femmes o 
nous c est a sauoir pour ce que il feussent soustenu 
par elles de loier de leurs predicacions maisque toutes uoyes 
mariaiges charneulx ne fust entre eulx des ore en auant 
certes cilz pharisiens mesmes qui dist a 
nostre seigneur se cil fust prophetes il sceut de 
quel maniere est ceste femme qui touche a lui car elle 
est pecherresse moult pooit prandre plus couuenable 
soupeson de pechie selont le iugement humain de 
nostre seigneur que de nous et cil qui ueoient 
les prophetes herbergier communement auec les femmes 
ueuues et qui ueoient sa mere baillee en au iouuencel 
moult en pooient auoir plus pourueables soupecon 
et que eussent il neis dit cilz nostre detracteur 
nostre medissant se il ueissent celui chetif moynes 
marques dont saint ieriaumes escript que il uiuoit aue 
sa femme en une mesme maison a grant blasme le 
tenissent il mes quant si nobles mestres les uit moult 
les en loa et dist illec estoit ung uiellart qui auoit 
non malques et estoit né de ce lieu mesmes et aussi 
estoit une uieille a l ostel a ce uiellart enbodui estoient 
estudiens a religion et aloient en tel maniere au moustier 
que tu creusses que ce fust zacharies et helisabeth 
dont l euuangile fait mencion forsque iehan n estoit 
pas ou milieu a la parfin pour quoy se tiennent il 
de mesdire des sains peres que si comme nous auons 
ueu et leu maintez foiz ont establi moustiers de saintes 
fames et les ont neis amenistrez par l exemple neis de 
ses diacres que li apostres furent ordeneurs pour eulx 
establiz et a la procuracion des femmes car tant 
a mestier li plus floibes de l aide du plus fort 
que li apostre establi le mari maistre a la femme aussi 
comme chief et en signe de ce commanda il que la 
femme eust touz iours le chief couuert dont ie me 
merueil trop forment dont ces coustumes ont esté 
tenues si longuement es moustiers car aussi comme 
li abbe sont mi maistres aus hommes aussi sont les 
abbeesses aus femmes mises maistresses par la profession 
d une mesmes regle en quoy toutes uoyes 
plusseurs choses sont contenues qui ne peuent en nule 
maniere estre acomplies ne par les abbeesses ne par les 
cloistrieres et en plusseurs lieus en troublant de leur 
naturel ueons nous que les abbesses et les nonnains ont 
seigneurie sous les clers qui ont pueple a gouuerner et 
de tant peuent elles plus legierement atraire au mauuais 
desirrier comme elles sont dames sus eulx et 
comme elles peuent sur eulx hanter cest tres grief 
fessel et cele seruitude que cilz saturiens regarde qui dist 
il n est nulle chose plus grief a souffrir que riche 
femme 
quant ie remembroie souuent en moy mesmes 
ie auoie ordené pourueoir a ses seures et prandre garde 
de elles tant comme ie eusse lesir et de tant comme 
elles me auoie en greigneur reuerence et les secouroie 
plus a leurs besoings et comme ie fusse ore plus en greigneur 
torment par la persecucion de mes filz que 
ie n auoye iadiz esté par cele de mes freres ie auoye 
ordené que ie m en recourusse a ses sereurs de l ardeur 
de ceste tempeste aussi comme a ung port de pais 
et de repos et peusse ung pou illec reposer et m alaine 
repandre et que ie qui ne queroie nul fruit es moynes 
en acqueisse toutes uoyes aucun en elles et que ce me 
torneroit plus au salut de m ame de tant comme ce 
seroit plus proufitable et plus neccessaire a leurs enfermetez 
mes or me empeescha si li deables que ie ne me 
trouue pas ou ie me peusse reposer non neis ou uiure 
ains estoie par touz lieus dechassiez foliables et fuitis 
aussi comme caym li maudis car si comme i ay dit 
dessus batailles me tormentoient sans cesser par dedens et paours 
par dehors et si auoye neis batailles 
et paours ensemble par dedens et par dehors et moult 
m estoit trop perilleuse et plus espesse et plus se fortunoit 
encontre moy la persecucion de mes fils que de mes 
anemis car ceulx ai ge tous iours presens et soustieng 
chacun iour leurs agais se ie m en is du cloistre ie uois 
le peril de mon corps par la cruaute de mes anemis 
et se ie demeure en cloistre ie soustieng sans cesser 
les machinemens et les conseulx felons et deloialx de 
mes filz c est de mes nonnains qui me sont bailliees 
comme a leur abbe c est a dire comme a leur pere 
o quantes foiz essaierent il a moy destruire de uenim 
si comme il fut fait a saint benoist aussi comme ce 
ceste cause mesmes par quoy ilz delaissent ses filz paruers 
me amonesta apertement faire ce mesmes par 
l exemple de si grant pere pour ce que ie ne 
meisse encontre certain peril ou que ie ne feusse trouuez fors 
temptierres de dieu plus que amierres mes occierres de 
moy mesmes et comme ie me gardasse tant comme 
ie peusse de ces aguais que len me faisoit chacun iour 
quant len me amenistroit a menger ou a boire ilz 
m esaierent a empoisonner ou sacrefice mesmes de l autel 
et mistrent neis uenim en mon galice et neis comme 
un iour ie fusse uenu a nantes pour uisiter le conte en 
sa maladie ie me herbergay illec en la maison 
de mon chier frere charnel la ou ilz cuiderent que ie me 
traississe mains arriere de cel agait s efforcerent il a moy 
occirre de uenim par le sergent mesmes qui estoit uenus 
en nostre compaignie lors auint par l ordenance de 
dieu si comme ie n eusse cure de la uiande que len 
lui auoit apparillee ung des freres moynes que ie auoye 
amené auec moy usa par ignorance de cele uiande et 
chay mort illec et li sergens qui auoit osé ce faire 
espoentez par le tesmoing de sa conscience et de la 
chose mesmes s enfouy c estoient li moyne au deable 
des lors doncques puisque leur felonnie fust descouuerte 
a touz ie commencay apertement a eschiuer leur 
agais tant comme pooie et moy a soustraire de leur 
couuent en m abbaye et habiter en petites seules auec 
pou de compaignie et s il sentissent auantque ie deusse 
trespasser par aucuns lieus il metoient au deuant es 
uoyes et es sentiers larrons corrompus par deniers pour 
moy occire endementresque ie traueilloie en ces 
perils un iour m auint que ie chey par auenture de 
mon cheual la main de nostre seigneur me bleca 
forment or ualus pis car elle me froissa le chanolle de 
mon col moult me tormenta et affebloya ceste froisseure 
que ne fist la premiere plaie et a la parfin les 
escoumeniai ge pour leur reuel qui ne pooit estre 
doubtez et en contrains aucuns de ceulx que ie redoubtoie plus 
a ce que il promistrent communement par 
leurs foiz et par leurs sermens que il se departiroient 
du tout de l abbaye et que iames ne me traueilleroient 
en nule maniere mes ilz communement et sans doubter 
honte corrumpirent et la foy donnee et les 
sermens faiz a la parfin furent ilz contraint a ce 
mesmes fiancer et iurer par l auctorite de l apostoille 
innocent qui pour ce y auoit enuoyé un propre legat 
en la presence du conte et des euesques ne aussi encore ne 
ne cessierent il pas mais puisque li frere que 
ie ay dit eurent esté geté hors de l abbaye ie me retournay 
assez tost au couuent et me mis auec les autres freres 
que soupeconnoye mains mes les trouuay moult pires 
que et traiteurs encontre moy non pas de uenim 
mes de glaiue et a paine leur eschapeay ge par le conduit 
d un baron de la terre et en ce peril mesmes 
trauaillai ge encors et esgarday chacun iour aussi 
comme le glaiue apparant sous ma teste si que a paine 
peu ie reperer a mes uiandes si comme len dit de 
celui qui comme il tenist a tres grant beneurte la puissance 
et les richesses du tirant denise que il auoit 
aquises il regarda sous soy un glaiue pendu a un fil 
repostement lors aprist que la beneurete ensuiuist la 
puissance terriene et qui poure moyne ay 
esté fait abbe espreuue sans fausser moy mesmes 
car de tant comme ie fu fait plus de tant fu ge plus 
chetis si que par l exemple de nous soit refrenee la 
couuoise de ceulx qui desirent de leur gre 
or uous suffise tres chiers et tres amez freres et tres 
familieres compains par diuine conuersacion que i ay 
escript en ton desconfort et au tort que len t a fait ces 
choses de l estoire de mes chetiuetez es quelz ie 
trauaille des lors que ie issy du berceul chacun iour 
pour ce que tu iuges a petite ou a nule ta mesaise et a ta 
destresce au regart des moyes et que tu la portes en 
greigneur pascience de tant comme la uoyes maindre 
et prandre tous iours en confort ce que nostre sire dist 
a ses membres des membres au deable se il 
poursuiuent il uous poursuiuront se li mondes 
het sachiez il m a hay auant se uous eussiez esté du 
monde li mondes amast ce qui sien estoit et dist li 
apostres cil qui ueulent bien uiure a ihesu crist 
souffreront persecucion et ailleurs dit il ie ne 
quier pas plaire aus hommes se ie pleuse encore aus 
hommes ie ne feusse pas sergent de ihesu crist et 
dauid dist confonduz soit cil qui plaissent aus homes 
pour ce que dieu les a en despit ces choses entendoit 
diligenment saint ieriaume de qui ie regart que ie suy 
sers et hoirs de blasme de detraccion et escript a 
nepoien et dit se ie pleusse encore aus hommes se 
dist li apostre ie ne feusse pas sergent ihesu crist 
ie laisse a plaire aus hommes et suy fait sergent de 
ihesu crist il a aselle des amis fains ie rens 
graces a mon cuer ie soie dignes que li mondes m ait 
hay et il mesmes dit a moyne helyodore tu erres 
se tu cuides iames que crestiens ne seuffrent persecucion 
nostre aduersaire auironne comme lyons braians 
querant que il puisse demourer et cuides pais il se 
siet es agais auec les riches es leuz respos 
nous donquez enhardiz par ces enseignemens et par 
ces exemples deuons souffrir plus seurement ces 
choses de tant comme elles nous uiainent au plus grant 
tort car se elles ne nous ualent a merite au mains ne 
doutons pas que elles ne nous proufitent en 
aucun espurgement et pour ce que toutes choses sont 
faites par l ordenance de dieu en ce au mains se doit 
conforter chacun loial homme car la souueraine bonte 
de dieu ne lesse nule chose estre faite desordeneement 
et se toutes les choses qui sont faites mauuaisement il les 
determine a tres bonne fin dont len dit a droit de 
toutes choses c est a dire ta uolente 
soit faite a la parfin com bien grant confort est il a 
ceulx qui dieu ayment de l auctorite de l apostre 
il dit nous sauons que ceulx qui dieu ayment 
toutes choses leur oeuurent en bien et ce entendés 
diligenment li tres saige des saiges quant il disoit en 
prouerbes nule chose qui auieigne a homme droiturier 
ne le courroucera ia dont il demonstre appertement 
que cilz se deportent de iustice qui pour quelcunquez 
grief auieigne se courroucent il sceuent qui leur 
sont faites les choses par la pourueance de dieu et se 
metent plus dessus leur propre uolente de dieu et 
sont contraire par desirriers repos a leur parolles quant 
ilz dient c est a dire dieu ta 
uolente soit faite e mettent leur propre uolente 
deuant la uolente de dieu 
