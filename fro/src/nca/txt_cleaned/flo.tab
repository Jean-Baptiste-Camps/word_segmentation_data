signor oi auez en liure et en romanz 
que de totes citez fut troie la plus granz 
et quant el fut fondue et ardoir mist set anz 
une genz en isirent qui mout furent sachanz 
hardiz comme leons et fiers et combatanz 
par terre s espandirent icelles fieres genz 
chascuns dreca citez et torz et mandemenz 
antioche fondi antiocus li granz 
et iherusalem fist un rois cornumaranz 
et reis babiloine que mout refu poisanz 
et la cite d aufrique uns fors rois aufriquanz 
et romulus fist rome qui mout fut aparanz 
seignors ia fut uns tens tesmoig des clers lisanz 
que toz li mondes fu apendanz a rome 
mais par le roi garsire que mout fu souduianz 
et fous et couoiteus et fiers et conqueranz 
bessa la seignorie qui de rome estet granz 
huimes porez oir oures de fiers senblanz 
uoires de fiere estoire et si est en romanz 
d un riche emperaor qui mout refu uaillanz 
ce fu otes de rome qui fu en deu craanz 
de florence sa fille qui tant fu auenans 
par icelle pucelle mut la guerre pesanz 
desque deus uint en terre ne fut onques si granz 
plest uos oir chancon de grant nobilite 
treste de uielle estoire tote de uerite 
des le commencement de la crestiente 
desque deus nostre sire ot le siecle estoré 
mout l ama l enperere et tint en grant chierte 
quant florence naqui qui deus l ot destiné 
la roine en fu morte dedens tierz ior passé 
quant la dame ot son cors de l enfant deliuré 
granz miracles lor nostre sires mostré 
car il uirent dou sanc sur terre a grant plente 
les bestes se combatent de par tot le regne 
et li oiseil uolant se sunt entreplumé 
ce fu senifiance de la mortalite 
que por le fu si grant con dient li letré 
que plus de yy homes en furent mort gité 
seignors celle florence fu de ci grant bonte 
quant la belle ot dis ans acomplis et pasez 
el fu cortoise et sage et de grant noblete 
et si bien letree plene d umilite 
dou cors et des estoiles sot a sa uolente 
de toz les elemenz quanqu en furent troué 
bien harpe et bien uielle docement et soe 
il n auoit si bon mestre en la crestiente 
qu a dous de ces parolles ne l eust tot maté 
nus hom n en sot que dire tant ot le cuer sené 
et quant elle parolle tot le mont uient a gre 
et cil que bien l esgardent sont si enluminé 
qu el ot la char plus blanche que n est flor en este 
les iaus uairs en la teste le uis frois coloré 
la boche petitete le menton acesmé 
ce dist bien li escris a rome en noiron pre 
desque deus ot formé 
et ot contentinoble et des autres asez 
por ce que trop iert riches fu mout desmesurez 
a icel ior n estoit nus hom si redoutez 
mes mout fut maus et frelles et chenuz et usez 
qu il ot mien escient cent cinquante anz passez 
de sa barbe estoit toz deuant acouuetez 
et fut asez plus blanche que chainsil bien lauez 
ses grenons ot mout bien treciez et galonnez 
detries au hastereil mout richement fermez 
par deuant ses esselles les a si amenez 
que deuant sur son pis les a an yy noez 
ainz moillier ne uot prandre en trestot son aez 
cheualiers iert li miaudres que de mere fust nez 
de par totes ses terres a ses barons mandez 
quant ot li empereres ses barons asamblez 
au paoir que il ot s en est en piez leuez 
en guise de grifon fu mout bien conraez 
chauses ot d un bis poille et eschapins dorez 
s ot uestu un iupel qui mout fut granz et lez 
tot portret a fin or a oisiaus deuisez 
a pierres et a brasmes fut par deuant listez 
de riches esmeraudes par desouz gironnez 
largement fut uestuz et trestot desfublez 
car c il portast mantel trop en fust encombrez 
un baton tint li rois ou il c est acoudez 
et fut tot de fin or a esmaus tresgitez 
ses homes en apelle con or oi porez 
  seignors  dist l empereres   uers moi en entendez 
bien sai que d une choze sui durement blamez 
que moillier ne uois prendre or me sui porpensez 
sire  dient si home   que est que demendez  
ie sui et maus et frelles et chenuz et barbez 
d estors et de batailles sui forment ahenez 
et de cheualerie traueilliez et penez 
tot me tramble li cors car forment sui lassez 
par moi n iert mes ma lance ne mes escus portez 
alez moi por florence et si la m amenez 
ie uuel estre de le basiez et acolez 
et en sa belle brace soit mes cors repousez 
si gerra ouec moi si en ferai mes grez 
si me ratonnera les flans et les coutez 
gemes n iert mes cors alosez d autre proesse 
sire  dient si home   si con uos commandez 
nos la uos irons querre quant auoir la uolez  
seignors uos sauez bien queque la chanson die 
qui tient coutentinoble mout a grant seignorie 
c onques ne fu citez de tresor si garnie 
garsire l emperere o la chiere hardie 
estoit a icel tens de mout grant seignorie 
il a mandez ses homes de si en galilie 
il ot et greus et hongrie et de ceus de rossie 
et deus si grant richesse quant la tor fu enplie 
garsire l emperere en apelle aquarie 
un grifon orguillous nez de chatemelie 
  uos en irez a rome ce ne lessiez uos mie 
et quarante mesaiges en uostre compaignie 
asez portez auoir et bons dras d aumarie 
uint somiers toz chergiez de l or de romenie 
destriers et palefrois et mules de sulie 
s es donrez au roi otes et a sa baronnie 
gardez que ma parolle li soit si acomplie 
de florence sa fille uodrai fere m amie 
ancor ferrai ie bien de m espee forbie 
por si belle pucelle par ma barbe florie 
doi ie bien reparier a ma cheuellerie  
garsire l emperere fut mout de grant aaige 
ses mesaiges deuise uoiant tot son barnaige 
quarante en sunt en brief trestuit de grant barnage 
icil s en sont torné de l ancien estage 
isnellemant et tost s en uont droit au riuage 
une nef ont chargie comme cil qui sont sage 
de besquit et de uin de pain et de fromage 
d eisil et d eue froide et de poison maraige 
tant i mistrent auoir et poipres de quartage 
et mules et chameus mainte beste sauage 
destriers et pallefrois con lor uint en corage 
tant ont lor nef chargie c on lor tint a folage 
il drecerent lor uoilles quant orent bon orage 
ains ne uirent midi que orent bon pasage 
droitemant a otrente ariue li mesage 
cil geterent lor ancre qui en sorent l usage 
or oiez de garsire con pense grant folage 
quant il cude par force auoir tel mariage 
li mesage garsire o la chiere grifaigne 
ariuerent au port si drecent lor ensegne 
et geterent lor ancre que lor uessel ne fraigne 
les murs et les destriers traient fors en la plaigne 
sus les somiers troserent les besans de sartaigne 
lor nef ont commandee un borgois d alemaigne 
puis acoillent lor airre tres parmi la champagne 
il trespaserent puille n i a cel que ne maigne 
riche cheual en destre de sulie ou d espaigne 
et pacent boniuent et tote la champagne 
li mesage garsire ne uont pas follemant 
tut quarante cheuachent bel et serreemant 
en rome s en entrerent endroit midi sonant 
les borgois de la uille les uont mout regardant 
car il sont acesmé bel et cortoisemant 
de riches dras de soie furent lor garnemant 
et les mulez cuuers de cendaus noblemant 
el les selles ourees de fin or uoiremant 
li frain et li poitraul par uont si tentissant 
ne harpe ne uielle n i uausist un besant 
chacun moine noir ou sor ou basant 
les cropieres en furent de poile esquarismant 
e les serianz desrieres uont les somiers chacant 
que portent le tresor et meruilloz et grant 
chacun descent a pie de son mulet amblant 
et montent les degrez mout afichiemant 
li rois sist sus la coite du uermel boquerant 
il ne l ont pas troué si escheriemant 
qu il n i a dus et contes et princes iusqu a cent 
ioste li sist florence don li pales resplant 
la plus belle pucelle de cest siecle uiuant 
atant es les mesaiges que li uiennent deuant 
aquarres parla qui le language entent 
l emperere salue bel et cortoisemant 
  damedeus nostres sires a qui le mont apent 
il saut le roi oton et sa fille ensement 
et trestuit cil et celles qui sont si bienuuellant  
et li rois li respont mout amiablemant 
  amis deus uos garise par son digne commant 
de quel terre estes uos ne l me celez noiant 
nos de coutentinoble la fort cite uaillant 
homes somes garsire l emperere puisant 
que par nos uos enuoie de son auoir presant 
uint somiers chargiés entr or fin et argent 
et i a main brun poille maint bon drap afriquant 
et quarante destriers que tuit sont d un samblant 
uiauz est li empereres et frelles duremant 
onc moillier ne uot prendre mes or en a talant 
se uos mande mes sires sanz nul retesemant 
li enuoiez florence o le cors auenant 
si la prandra a feme se li loent forment 
ses homes qu il le face tost et isnellemant 
et ce uos ce ne faites ge l uos di uoiremant 
qu il uos uenra requere a son efforcemant 
il en iura sa barbe et son grenon ferrant 
ne uos lera de terre un seul denier uaillant  
et li rois li respont paroles bien saiant 
  seignors  dist l emperere   or sofrez a itant 
et g en prendrai conseil a le et a ma gent 
d ou faire ou d ou lessier uos dirai mon talant  
or sont li mesagier deuant li roi oton 
et esgarde florence o la clere facon 
que ot la char plus blanche que n est poison 
et les iaus ot toz uars en guise de faucon 
la boche petitete par desus le manton 
simple fu et cortoise n ot pas le cuer felon 
et fu mout bien uestue d un uermoil ciglaton 
de fuelles d or bendez de ci iusqu a talon 
a orfrois et a pieres de l ueure salemon 
d oiselez et de bestes i ot a grant foison 
les riches esmeraudes getoient tel brandon 
et luisent ou pales con se fus brandon 
escheletes i ot de fin or ce sauon 
plus de trente estiuaus ot en chacun giron 
quant florence s esmuet et uet par la maison 
si batent et tentisent et gitent mout douz son 
si bien sont atrenpees que harpe nes chancon 
enuers la melodie ne uaut un esperon 
un cercle ot en son chief par tel deuision 
de iagonces safirs fut toz clous enuiron 
dedenz une pierre dou tresor saint sanson 
qui reluist et flamboie rubi l apelle lon 
ne li or ne les pieres ce dient li baron 
encontre sa biaute ne ualent un boton 
durement s en meruellent li mesagier grifon 
  et deus  dist l un a l autre   par ta sauacion 
qui sucitaz de mort le cors saint lazaron 
qui oit mes parler par nesune raison 
de si belle pucelle en fable n en chanson 
on ne naqui de mere ne ne l engendra on 
deus la fist pa ces mains tot par eslection 
garsire l emperere o le flori grenon 
nos en saura grant gre se mener l en poon 
ha deus si grant domaige que soffris passion 
se el de ci uiel home a or conuersion  
mout furent li grifon de noble contenance 
de lor parolle dire ne font pas obliance 
aquaries parla qui tres bien s en auance 
  empereres de romme entendez ma samblance 
ce uos mande garsire en qui auon fiance 
qu il n aime tant nul home con uos de si en france 
por ce uuet uostre fille qui est de grant uailance 
enuoiez li par nos senz nulle demorance 
et ce uos ce ne faites ie uos di sanz faillance 
de uos dous amistiez sera la deseurance 
il uos uendra requere o tote sa puisance 
de la cite de rome uos fera grant pesance 
ne uos remaindra terre decique en plesance 
ie l en oi iurer sa foi et sa craance 
ia por tant con il puise tenir escu ne lance 
ne finera il mez deciqu il ait florence  
l emperere de rome fist forment a loer 
quant il ot les mesages si fierement parler 
mout fut cortois li rois qu il n es uot ramponer 
au mestre seneschal les en a fez mener 
en une chambre a uoute mout richement diner 
l emperere se drece por conseil demander 
de ses meillors barons en prist et apeler 
et sa fille florence la belle o le uis cler 
  seignor franc cheualier  ce dist otes li ber 
  uos auez bien oi cest mesage conter 
gardez con fait conseil uos me uodrez donner 
sire  dient si home   tot ce lessiez ester 
car en uostre coraige poez bien esgarder 
que garsires n a pas uers uos trop bon penser 
quant par force uos uiaut uostre enfant demander 
ce resamble achoison que il uuele mostre 
de commencier la guerre por uos deseriter 
certes  ce dist rois otes   mout en fait a blamer 
ce ce fut ores choze c on li uosist doner 
c est il tant uiaus et frelles qu il ne se puet porter 
ne en nulle maniere sus son cheual monter 
sire  ce dist florence   merci uos uuel crier 
tote nuit me feroit sa char detatoner 
et sa barbe pignier et son menton grater 
aincois me faites uos toz les membres coper 
une fois ce puet bien feme malment marier 
que pucelle se fait a uiel home esposer 
et quant elle est chenue se praigne un bacheler 
et isi poroit bien a male uoie aler  
otes li empereres de romme la leaul 
prist conseil a ses homes cortois et natural 
d iluecques sont parti si lesent cel estal 
sus la coite s asiet porpointe de cendal 
et li baron entor tuit maintre comunal 
bien furent li mesage serui tuit par egal 
apres mengier reperent ouec le senechal 
deuant le roi s apuient au piler de cristal 
  mesaiges  fet rois otes   ne tiens pas a laial 
ainz me resamble force et orguel de uasal 
de quanque il me mande trestot en fin li fal 
se uostres sires uien en ma terre par mal 
ie aure cent mile homes qu a pie que a cheual 
et se nos asamblons par deu l esperital 
des epees sus hiames uerrez grant batestal 
se garsire me torne de bataille champal 
ie li clains quite rome ma terre principal 
emperere de rome  dient li mesagier 
  certes quant uos uolez tel guerre commencier 
mout auez le coraige et orguelleus et fier 
tel quide haut monter qu il conuient abesier 
quant uos uerrez uos homes ocire et detranchier 
et tote uostre terre destrure et essillier 
et la cite de rome abatre et trabuchier 
ia le repentement ne uos aura mestier 
mon sire uos desfie a celer ne l uos quier 
quant uos ne li uolez uostre fille enuoier 
il uos uenra requerre en cest estre premier 
nos cerons bien en ost plus de set cent millier 
trestote uostre terre uiaut son cors chalongier 
seignors  ce dist rois otes   pencez del menacier 
damedeu nostre sire nos puet mout bien aidier 
ie sai bien que garsire fet mout a resoignier 
ne ce ne di ie mie ne ne uuel afichier 
qu il ne puise en ma terre uenir et cheuachier 
mes il i puet mout bien de ses homes lessier 
ie ne li ferai pas plege del repairier 
sire  ce dist aquarres   ne uos uuel losengier 
ne ie ne uos uuel pas trair ne engignier 
fetes mander uos homes n aiez soig d atargier 
car garsire n en uiaut auoir nul reprouier 
ne uos lera de terre uaillant un sol denier 
qu o tote uostre force uos en quide chasier  
li mesagier s en tornent le roi ont deffié 
les degrez deualerent dou palez principe 
li mur et li destrier lor furent tuit liuré 
atot le grant auoir qu il orent aporté 
de la uille s en issent ne se sont aresté 
l emperere de romme a tres bien commandé 
et si iura sa barbe et son grenon mellé 
qu il n a home en sa terre de si haut parente 
ne mesque le peior en eust destorbé 
ne fust pandus aus forches et en haut encroé 
mesagier doit par tot aler a sauete 
  seignors  ce dist rois otes   franc cheualier membré 
uos auez bien oi l orguel et la fierte 
que garsire m a ci par mesages mandé 
ce ne li doins ma fille tot a sa uolente 
qu il me todra ma terre et tote m erite 
et si m abatra rome ma mirable cite 
mes ie me fi en deu le roi de maieste 
et en ma bone gent et en ma loiaute 
car miaus uaut un prodome que plain ual d or comblé 
et grifon ne sont mie mout grantmant alosé 
et romain sont de guerre hardi et alosé 
mout par est grant ma terre et de lonc et de le 
uenir i doit garsire encontre cest este 
il tient mout sa parole forment en uerite 
il ne l lesseroit pas puisque il l a iuré 
ge manderai mes genz de par tot mon rene 
a lui nos combatron ia ne iert trestorné 
s an ait cil la uitoire qui deus l a destiné  
otes li empereres qui de romme estoit sire 
fut forment coreciez por l amor de garsire 
agreuain un siens dru li commensa a dire 
  empereres de rome por quoi auez uos ire 
des grifons uos sai dire c onques genz ne ui pire 
ihesu les nos tresmette cil qui soffri martire 
quidez uos donques rois n es pusons desconfire 
ia tant n en i uendra con uos uerrez ocire 
prenez uos mesagiers si fetes brief escrire 
et si mandez uos homes de par tot uostre enpire 
ia n i aura celui que s en oust contredire 
quant il uerront uos bries et il les feront lire 
agreuain  dist li rois   ne uos uuel escondire 
car uasal iestes teus ne sai mellor eslire  
l empereres de romme fist ces bries saeler 
par trestote sa terre a fet son ban crier 
des les mons de monieu iusqu a brandiz sur mer 
n i remaint un sol home por les mambres coper 
que a romme ne uiengne s il puet armes porter 
or orez de garsire que tant fist a douter 
quant il uit ses mesages uenir et rome retorner 
de la cite de rome lor prist a demander 
et de la seignorie que tient otes li ber 
  sire  dist aquarres   de nient uos oi parler 
car la cite de romme par fait tant a loer 
sor la chape dou ciel n en ot onques sa per 
plus de set mile torz i poroit len conter 
qui uoroit tot entor les murs de rome aler 
ia ne sauroit si bien un palefroi ambler 
que un iour tot plenier ne l conuenist errer 
et li pales roi ote ne fait mie a blamer 
a or et a cristal sont trestuit li piler 
onques deus ne fist choze c on n i puise trouer 
ne manieres de bestes ne oisiaus por uoler 
les menieres des eures ne uos sai deuiser 
tant est biaus li pales ia ne l uos quier celer 
ne fuse pas saoul un an de l esgarder 
soz ciel n a si sage home se il i uiaut entrer 
qu il encoisqu il s en ise ne l conuiengne muser 
une eue cort la sus ou palez principel 
que rois ostes i fait par conduit amener 
si sort par un leon qui trestot est d or cler 
le mestre que le fist sot forment bien ourer 
quant doient el palez aseoir au disner 
bien i uiennent ensamble mil cheualier lauer 
il n est clerc que tant sache ne lire ne chanter 
que totes les meruelles uos peust aconter 
la cite est si grande ie ne l uos sai nommer 
ne la puet un cheual en un ior trespaser 
soissante dus i a qui de romme sont per 
chescuns moine au rois otes quant il les uiaut mander 
bien soissante mile homes que tut sont bacheler 
que les uerret aus armes sus les cheuaus monter 
et deuant le palez chescun ior behorder 
crupieres et ensegnes ondaier xxx 
de cendauz et de poille contre uent uenteler 
li rois n est pas eschars por son auoir doner 
mout duremant se fet de ses homes amer 
a totes ses besoignes les puet bien asambler 
les iugeors de romme ne puet len pas faucer 
car sor ciel n a cel home c il le poet moutrer 
et li tolist le suen et s en uosist clamer 
que li rois ne li face tot a fin or peser 
losangier ne puet pas entor lui demorer 
maues home ne femme ne uiaut oir parler 
de totes bones taches que len sache nommer 
a rois otes sa part nus ne len puet xxx 
encor uos dirai plus ce uolez escoter 
sire  dist aquaries   bien uos sai rason rendre 
de la citez de romme se uos uolez entendre 
ceste uille est mout grande mes elle est asez mendre 
une eue uient a romme que dous roches fet fendre 
len l apelle le taiure et si uient d alesandre 
a deus con grant auoir ie ui au port dessandre 
de pennes et de drais de riche cendaus d andre 
riches est li treus que li sire i fet prendre 
toz iors i est la foire d acheter et de uendre 
len n i puet larron pendre sempres ne l face pendre 
ne traitor ataindre que ne soit ars en cendre 
mout est biaus li pales ou chante la kalandre 
enuers trestot le mont se puent il deffendre 
sire  dist aquaries   por deu que ne menti 
con florence la belle don uos auez oi 
a romme la ueismes el pales seignori 
plus est blanche que flor s a le cors escheui 
sa faice samble roze et sa boche autresi 
onques deus ne fist home de mauestie sessi 
mesque solement uoie la grant biaute de li 
que il n en a le cuer corageus et hardi 
ce ne fu onques feme ne ie pas ne l uos di 
si belle creature de mere ne nasqui 
cil sires la forma que le mont establi 
l emperere de rome ce sachiés uos de fi 
ne uos tient ore pas por son mellor ami 
de ce que li mandaiste mout forment c est marri 
ie que uos celeroie tot i auez failli 
certes  ce dist garsire   et i ai bien arrami 
que ie le conquerrai ainz un mois et demi 
et per mer et per terre a force et a estri 
il i aura maint brant et maint habert blemi 
maint escu point a or et maint elme bruni 
mainte enseigne de paille maint destrier arrabi 
quant il uerra mes gens par mon grenon flori 
ie cuit qu il se rendra dou tot et mabailli 
car par iceste croix ou deus paine soffri 
de quantqu an atendrai ne soient defeni  
onques nulle meruelle si uolentiers ne ui 
amples fut li pales haute la couerture 
un dois i out de marbre dom la piere estoit dure 
de mainte estrenge beste i estoit la painture 
la s apuia garsire a la fiere figure 
por ce que trop fu uiaus ot mout la face oscure 
la barbe li baloie tres outre la sainture 
d une porpre fresee estoit sa uesteure 
a riche esmeraudes fu tote l orleure 
s un sarmadan goté ot en sa uesteure 
mout par fu grans et lons s ot large aforcheure 
ses homes en apelle mout durement en iure 
le glorieus dou ciel et la soie faiture 
que il fera roi ote grant duel et grant ledure 
uers la cite de romme s en ira a droiture 
tote sera destrute atant con elle dure 
ne ia n i gardera menaie ne mesure 
auoir quide florence la belle creauture 
por faire en sa soignant autrement n en a cure 
garsire l emperere a la barbe mellee 
a fet mander ces homes par tote sa contree 
en mainte estrainge terre est la nouelle alee 
que li rois a cel oust et pleuie et iuree 
seignors n est pas mensonge ueritez est prouee 
des le tans alisandre dom est grant renomee 
qui conquist babiloine la fort cite loee 
et trestote la terre desqu an la mer betee 
ne fust mes si grant oust ueus ne esgardee 
con a coutetinoble ot cel ior asamblee 
et bien trois cenz milliers de gregois l on esmee 
en la terre de tant con elle fut lee 
ne ot onques dromont nef ne barge armee 
sentine ne galie que n i soit amenee 
au riche roi garsire ne fust la presentee 
li rois uint et la mer onc n i ot arestee 
il s en entrerent ens senz nulle demoree 
tant i mirent uitaille comme il lor agree 
grifon issent dou port par une matinee 
quant en chacunne nef fut la uoelle leuee 
ia si haute montaigne n en eusez montee 
qui uos ne ueissiez tote la mer salee 
couerte de uesiaus bien loig une luee 
de l une nef et l autre n ot pas une ruee 
que donc ueist l estoire el palagre montee 
tante nef et tant mat tante uoelle leuee 
tante coute porpointe tante enseigne fresee 
tant riche confanon tante targe doree 
si li semblast ausi qu il l eust auisee 
tote crestiente fust dedenz mer entree 
mout furent les oust grans qui de greus asamblerent 
a bien yy milliers de grifon les esmerent 
garsires fu iriés guerres n i aresterent 
et tres et pauellons sus les somiers troserent 
de ci tresqu a la mer onques ne tresfinerent 
isnellement et tost en lor nes s en entrerent 
d auoir et de uitaille richement les chargerent 
de auberz et des elmes a meruoilles porterent 
et trestotes les armes qu an lor terre trouuerent 
es sentines desoz lor cheuaz aualerent 
par une matine li grifon s en tornerent 
quant il issent des pors grant noise demenerent 
ces cors et ses boisines et ces grelle sonerent 
il se pristrent aus cordes et lor uoilles leuerent 
et quant li uens s i fiert mout forment s en alerent 
que ueist celle estoire quant dou port s en tornerent 
cil grifon orguilleus lor armes remuerent 
ces auberz et ces elmes de lor giterent 
ces selles et ces frainz et ces escus qui perent 
encontre le soloil mout grant clarte geterent 
toutes les nes relusent si grant clarte donerent 
mout fut fiere l estoire quant li grifon s en uont 
l emperere garsire fu dedenz son dromont 
mais de si grant richese n estuet parler el mont 
que parmi les uesiaus li mesnie au roi font 
les ancres sont d argent que gietent el parfont 
et les cordes de soie a coi les nes tendront 
li bort sont a poie ou greu s apoieront 
et la nef est ferré deuant el premier front 
une escharbocle i ait la desus ou dromont 
que giete tel clarte et reluist contremont 
que la nuit s entreuoient les nez que entor sont 
bien se gardent des roches que pas n i hurteront 
li rois riches garsire de riens ne se repont 
ou chatel de la nef ot fait batir un pont 
que siet sur dous roelle en un prael raont 
par desor le plenchier mes n est or qui uos cont 
totes les bones herbes que plantees i sont 
les mesnie garsire ilec lor dedut font 
li prince et li demaine tot entor lui estont 
et deuisent ensemble comment se contendront 
mout menacent roi ote que ses gens ocirront 
et la cite de romme tote li abatront 
s il puent le roi prendre le chief li trencheront 
por l enneur de garsire la teste en porteront 
et de lonc et de le le rainne essilleront 
et florence la belle ouec aus en mainront 
mes s il le font isi con il deuisé ont 
mar uit onques rois otes florence o le chief blont 
mes romain l asemblerent que pas ne guenchiront 
et sont ia tel cent mille que bien les atendront 
ne en nulle maniere lor seignor ne faudront 
ce fut el mois de moi que il pluet et iuerne 
que garsire s en uet si odierne 
et lesserent a destre la cite d aufalerne 
deus con riche dromont sainte uoire paterne 
le mestre qui le fist fu de fine poeste 
toz fu ourez de chene ainz n i ot point de frene 
li forz et li molins i fu et la cisterne 
pauee de fin marbre ouec iert la lanterne 
qui art et qui relust et qui giete tel luserne 
quant li grifon beuoient es copes d oliferne 
les coutes sont de poille del mellor d oliferne 
et li arbre sapin tot droit contre galerne 
et les cordes sont faites de soie de biterne 
la fu li escharbocle que giete tel luiserne 
li maistres maroniers estoit nez de salerne 
mout par fu sages hom qui tel uessel gouerne 
des or s en uet garsires o le grenon chenu 
si maine tel estoire onques telle ne fu 
le uent lor atrauerse si ot un pou pleu 
et la tormente est forte dom mout sont esperdu 
ses uoilles se derompent et cil mat sont rompu 
cil mulet se combatent et cil destrier crenu 
mout s esmaia li rois quant il l a conneu 
  he deus  ce dist garsire   ou somes nos uenu 
que de la uoire croix feiste uostre escu 
quant brisastes a force et auenu 
conduiez moi biau sire a droit port de salu 
sire  dist sinagon un prince qui la fu 
  sachiez que uos n auez pas bon consoil creu 
ne au uoloir de deu cest grant oust esmeu 
l emperere de rome que uos a il tolu 
teus quide bien conquerre bien est aperceu 
ia ne s en prendra garde si aura tot perdu 
sinagon  dist garsire   bien uos ai antandu 
uos sauez que rois otes m a forment irascu 
se puis uenir a terre mout m iert bien auenu 
car par icel seignor c on apelle ihesu 
il ne me tendra mie por uiellart recreu 
il en sera ansois del cheual abatu 
et uint mille romain escorchié et pendu 
que ie n aie florence les mon coste nu  
mout auint bien garsire le uiau chenu ferrant 
la tormente depart et li biaus tens les prant 
il siglerent ensemble mout xxx 
li maistre marenier n estoient pas anfant 
uers la cite de rome se uont bien adrecent 
et coutoient gaiette une cite uaillant 
les uoilles sont croisies et si orent bon uant 
a un port ariuerent c on clame lolifant 
d iluec n ot que yy luies desque a romme la grant 
grifon issent des nez maintre communament 
si gietent fors lor ancres dom il i auoit cent 
deus tant forment henisent cil destrier auferrant 
par les uaus uont lor loges et par les plains dresant 
le tref garsire tandent sus l erbe uerdoiant 
par deioute un mareus sus une eue corant 
tendent le tref garsire par mout grant essiant 
et fu de drap de soie par tel deuisement 
les bendes antaillies a colors plus de cent 
quinze pomiaus i ot d or fin resplandisant 
sus chescun ot un egle asise gentement 
amont el plus grant feste une escharbocle ardant 
les cordes sont de soie dom li pauellon tent 
onques deus ne fist beste ne nul oiseil uolent 
ne dragon ne coloiure ne guiure ne sarpent 
ne arbre que fruit porte ne nul poison noant 
ne cite ne chestel ne maniere de gent 
qui tot n i soit portret a or et a argent 
aual parmi le pre le grant pueple s espant 
cil bon destrier henisent et cil mul uont breant 
cil grifon orguillous lor armes remuant 
ces cors et ces busines et ces lorainz sonant 
au brut et a la noise que il uont demenant 
n i peussiez oir nes damedeu tonant 
les noueles en uont a romme mentenant 
que grifon sont uenu o lor esforcemant 
  ha deus  dist l emperere   par ton commandemant 
qui de la sainte uirge naquis en belleant 
or ont romain la guerre qu il ont desirré tant 
et il auoient tresor asamblé fier et grant 
or en donrai mes homes trestot a lor talant 
dahez ait or auoir qui dure longuemant 
puisqu il uient au besoig se len ne le despent 
isi que bien en dient cheualier et seriant  
baron or aiez pez bien fet et escouter 
ne sai s onques oistes a nul home conter 
d un riche roi philipe que se fist coronner 
en la cite d angrie par tot sire clamer 
a morir le couint n en pot par el passer 
dui enfant en issirent que il fist bien garder 
mes plus biaus damoisiauz ne pot len pas trouer 
la roine lor mere n es uout gueres amer 
a un roi se fist sempres maintenant esposer 
que les enfans uoloit ocire et afoler 
mes il orent un mestre que mout fist a loer 
qui par nuit s en ala por les enfans garder 
et en estrenges terres les en sot bien mener 
des esches et des tables lor aprist a ioer 
les escus et les lances lor fist souent user 
et l un poindre uers l autre et ferir et iouter 
que ia en celle terre ne sauront mes aler 
qu il ne soient prisié de lor armes porter 
le meneur faisoit il esmere apeler 
mout fut prouz et leaus et bons a doctriner 
et quant plus crut li enfes et plus se uoust pener 
de fere bien toz diz por fere soi amer 
li ainznez ot nom mile ensi l oi nomer 
mes forment estoit faus et de maues pencer 
toz tens afelonni quant il dut amander 
mout sot bien durement un prodon afoler 
onc ne pot ses semblances a nul bien atorner 
quant fu mors rois felipes li sires de hongrie 
la roine manda iustamont de sulie 
si ce fist epouser maugrei sa baronnie 
et li enfant alerent au roi d esclauonie 
et cil les adoba par mout grant seignorie 
ce fu a une feste de la pasque florie 
que li rois tint sa cort en la cite d ongrie 
li enfant behordere enmi la praerie 
esmerez sist cel ior ou destrier d orquanie 
a son col un escu que fu fes en hongrie 
a un leonet d or que forment reflambie 
ou chantel de l escu droiz est que ge l uos die 
ot point un colombel blans con flor espanie 
li leonciaus desoz de l emfant senefie 
que il doit estre frans de par cheualerie 
enuers son anemi plainz de grant felonnie 
et li colombiaus blans doucour et cortoisie 
et que uers son ami mout forment s umelie 
atant ez un paumier dou regne de hongrie 
par saint pere de romme ot sa uoie acoillie 
quant il uit les anfans hautemant lor escrie 
  que fetes uos ici folle gent esbahie  
quant icil l entendirent n i a celui n en rie 
entor lui s aresterent s ont la parolle enquise 
  seignors  dist li paumiers   se deus me beneie 
ie uiens tot droit de romme ne l uos celerai mie 
une fille a rois otes a la chiere hardie 
onques ne ui tant belle en trestote ma uie 
garcire la demande a la barbe florie 
si uiaut auoir la terre desi en lombardie 
or est uenuz sus lui a sa grant oust banie 
sachiez que l emperere a grant mestier d aie 
se uos estiez la ie sai bien sanz faillie 
que il uos retendroit ou sa cheuellerie 
trop uos donroit roge or et chiers dras d aumarie  
quant l entent esmere son frere dit et prie 
que il en augent la o tant de compaignie 
con il poront auoir et tenir en baillie 
  certes  ce respont milles   ie ne l laroie mie 
qui me clameroit quite tot l or de tabarie  
li enfant s en entrerent en la bone cite 
isnellemant et toust ont congie demandé 
mout en pesa au roi enuis lor a donné 
uint cheualiers en moinnent auques de lor ae 
et bien trente escuiers dont il sont ennoré 
et chescun moinne en destre un destrier seiorné 
desi iusqu a la mer ne se sont aresté 
une nef ont loee si sont dedans entré 
n i ot gueres de cors se sont outre passé 
tant ont par lor iornees esploitié et erré 
qu il sont uenus a rome si ont l oust encontré 
d autre part habergerent tot droit en noiron pre 
chies un riche borgois menant et asasez 
mout furent a grant ioie tantqu il orent sopé 
esmerez l en apelle si li a demandé 
  car me dites biaus outes par uostre laiaute 
dou riche roi oton tote la uerite 
retient il soudoiers est il de grant bonte 
a lui sommes uenuz ia ne uos iert celé 
certes c il nos retient aincois un mois passé 
aurai ie pris grifon conquis et afolé  
  par mon chief  dist li outes   mout auez bien parlé 
li rois uos retendra uolentiers et de gre 
mi sire a une fille florence au cors mollé 
la plus belle pucelle de la crestiente 
auoir la uiaut garsire por sa grant richete 
bien sai que deus de gloire uos a ci amené 
acointiez uos au roi si uerrez sa bonte 
por ce ne l di ge mie n aie assez merci de 
por bien tenir mil homes set ans en grant plente 
n aiez pas por auoir nulle choze en pense 
s a moi uoleiz remaindre il est tot esgardé 
or et argent aurez a uostre uolente 
de bataille uos est si tres bien encontré 
qu an a par ceste uille trestot le ban crié 
que tuit li cheualier soient demain armé 
si sera la bataille que li rois l a iuré  
quant li enfant l entendent grant ioie en ont mené 
celle nuit se reposent tantqu il fu aiorné 
cil de coutentinoble sont par matin leué 
le cembeil en amoinne a la bone cite 
et furent bien dis mille grifon desmesuré 
que tot ont a la porte et feru et hurté 
les noueles en uiennent milon et esmere 
li maindres des anfans en apella l anne 
  par ma foi biaus dous freres bien nos est encontré 
isons nos en la fors orendroit tuit armé 
si faisons telle choze dont soit a bien parler  
a iceste parolle se sont tuit adoubé 
a lor uint cheualiers se furent aresté 
par une uiez pouterne isent de la cite 
ces armes reflamboient et cil escu doré 
li rois otes estoit el palais principel 
aus fenestres s apuient de fin marbre listé 
deioute lui florence au senestre coutel 
lonc la riue dou taiure ont aual esgardé 
et uirent les anfanz uenir parmi le pre 
quant grifon les chosirent grant ioie en ont mené 
de la presse s en sont quarante deseuré 
o li yy damoisel ont ensemble iouté 
mes grifon ne sont mie des arme redouté 
onques n i ot celui n a le suen deliuré 
l emperere de romme en a un ris gité 
  he deus  ce dist florence   biau rois de maieste 
qui conoist ces dansiaus que sont si acesmé 
he deus con sont isnel cil destrier abriué 
un en uoi de deuant a cel elme gemé 
a cel blanc colonbel en cel escu doré 
onques mes de mes iaus ne ui si bel armé  
quant grifon ont milon et esmere ueu 
que ne furent que uint s es ont tuit abatu 
bien quarante des lor grant honte en ont eu 
de la presse se sont bien trois cent derompu 
et fierent les enfans chescun sur son escu 
quant les lances lor faillent et lor branc sont uenu 
grifon furent au chaple espandu 
milles et esmerez se sont entr aus feru 
c il ne se fusent si fieremant deffendu 
il n euxent uers aus ne force ne uertu 
esmerez point et broche tint le branc esmolu 
uet ferir un grifon parmi son elme agu 
desique ou braier l a trenchié et fendu 
et l arcon de la selle et le destrier crenu 
come grifon le uoient s ont tel paor eu 
que il ne l atendisent por plain ual d or molu 
l emperere de romme l a del palas ueu 
  pere  ce dist florence   biau sire que fais tu 
car lor tramet secors por le uoir roi ihesu 
et si saurons chier pere que le demoisel fu 
qui nos a le grifon si ruste cop feru 
fille  ce dist rois otes   ie l ai bien conneu 
qu il a un colonbel deuant en son escu  
li rois en apella agrauain et sanson 
cil estoient dui frere dou miaus de sa maison 
  seignor  dist l emperere   entendez ma reson 
courez uos adouber franc cheualier baron 
si nos secorez ceus que nos n es i perdon 
de queil terre qu il soient il sont mi compaignon  
et cil li respondirent   a deu beneisson  
teus set cenz s en armerent que ne sont pas garcon 
mes tut bon cheualier n a celui n ait penon 
parmi la mestre porte s en issent a bandon 
a iceste parole se desrengent grifon 
quant le uit esmerez si broche l esclauon 
se toz iorz n est deuant ne se prise un bouton 
la ou il uit la presse et la grant chaploison 
la s enbatit li enfes et tint le branc ou poig 
qui donques le ueist menbrast li de leon 
tant cop ferir de lance rompre tant confanon 
que les hantes brisoient s en uolent li tronson 
