
ma paine wel metre et ma cure 
a racunter une auenture 
de dant coustant del hamiel 
et de sa moillier ysabiel 
qui mont estoit biele et plaisant 
el pais n auoit sa uaillant 
plus couuoitie a decheuoir 
li prestres fait tout son pooir 
de li requerre de s amour 
ensanble o li parla un iour 
mont le requist de druerie 
que s ele deuenoit s amie 
il li donroit de ses iuaus 
maintes chaintures et aniaus 
et deniers asses a despendre 
mais ele n en uoloit nul prendre 
por rien que il li sache dire 
 i oi conter  fait ele  biaus sire 
se uostre amie deuenoie 
que l amour diu em perderoie 
ie sui cele qui uous en chaut  
et li prestres plus le rassaut 
mont li prie et mont li offre 
yy liures ki sont en son choffre 
mais i l a trouee si eniointe 
tant bien ensaignie et tant cointe 
que il n i puet por riens entrer 
quent il n i puet rien conquester 
mont est maris qu ensi s en part 
malement l a blechié se dart 
d amor qui en cuer l est entré 
et l a si durement nauré 
que d anguisse suspire et gient 
a mont grant painne ua et uient 
petit li a ualu sa gille 
mais dou prouost de la uile 
que l auoit a ferme en baillie 
i rauoit la dame asalie 
et li auoit fait un cenbiel 
por chou qu ele se portoit biel 
et qu ele estoit biele et cortoise 
 dame  fait il  mont par me poise 
que cil uilains uous a en garde 
mal feu et male flame l arde 
se iou estoie que de uous 
se iou ne le faisoie chous 
il est plus enuious que ronche 
mieus uaut de mon solas une onche 
que ne feroit del sien yy liures 
car ie sui et fors et deliures 
et il est lais et malostru 
il n e seuent res ne tondu 
anchois est hideus et barbés 
mas se uous croire me uolés 
uostre amis serai plus deliures 
et si aurés del mien yy liures 
por consentir ma uolente  
et la dame l a regardé 
se li a dit  chou ne puet estre 
mieus uauroie estre encore a naistre 
que i euisce fait si fol saut 
uostre parole rien ne uaut 
ne uos deniers bien les gardés 
car dans coustans en a asses 
qui mont m a souef norie 
se por son bien mal li uoloie  
atant l a lessié en la uoie 
et il remest tous trespensis 
tous correchiés et abaubis 
que il ne se puet conuertir 
mais ce le fait molt esioir 
qu ele est cortoise et plaisant 
le uis tretic et auenant 
les ieus uairs la bouche petite 
 ne poroit pas estre descrite  
dist li prouos  sa grans biaute 
ie sui  fait il  musart prouué 
le wel ie dont amer par force 
quent iou n en puis percier l escorce 
chou ne poroit estre a nul fuer 
ie ne puis pas auoir son cuer 
ce m est auis s ele ne m aimme  
ensi tous seus a lui se claimme 
li prouos qant il plus ne puet 
grant cose a u faire l estuet 
la dame est a l ostel uenue 
l endemain se rest esmaie 
por aler tout droit a l esglisse 
qant ele oi le seruiche 
si se metoit el repairier 
lors l encontre le forestier 
bien fu armés d arc et d espee 
dame ysabiel a saluee 
et elle lui autressi biel 
il traist de son doit zz aniel 
de fin or bien ualoit zz marc 
 dame ne uous doins pas mon arc 
mais icest aniel uous doins gie 
por seulement auoir congie 
de baisier uostre biele bouche 
que ne porte pas male entouche  
ele respont comme cortoise 
 sire  fait ele  pas ne me poise 
se l arc et l aniel uous remaint 
car nul besoig ne me destraint 
par choi m aiés si tost conquisse 
ie ne uous ferai ia seruice 
par uilonie que io i sache 
ia por paor de uostre hace 
ne por le don de uostre aniel 
ne ferai dont il uous soit biel 
par choi a dant constant desplaise 
alés uous ent tout a uo aaise 
et iou irai a mon hostel 
ie ne pris pas plain poin de sel 
home qui est si garconier 
uostre feme me dist l autrier 
que n a o uous se honte non 
si en aurés le guerredon 
quentque ce soit u tost u tart  
a icest mot de li se part 
et il remest plus caus ke brese 
qui li euist la teste rese 
a zz rasoir d achier 
u les cheuiaus faire esragier 
si l en fust il autresi biel 
mais sire coustans del hamiel 
ne set mie del tout cest plait 
or oés que la dame a fait 
a l ostel est uenue errant 
et fait mangier son paisant 
or auint si ce dist mon maistre 
entre le prouost et le prestre 
et le forestier ce me sanble 
alerent un ior boire ensanble 
qant orent beut et mangié 
et il furent auques hastié 
 sire  dist li prouos au prestre 
dont ne feist il molt bon estre 
de la feme signor constant 
on en deueroit iuner yy ans 
en pain et en eue et en sel 
et en uiande quaresmel 
por une nuit en ioie 
ci n a fors nos trois qui nos oie 
par foi  chou dist li forestiers 
 qui poroit sa bouche baisier 
 bien en deueroit soffrir la mort  
dist li prouos  uous aués tort 
tant ieuner et mort rechoiure 
por une tel feme dechoiure 
n est sainne cose mie a faire 
a autre cief en couuient traire 
ele n en uieut nul escouter 
por prometre ne por donner 
que de li se welle entremetre 
de son catel l estuet ius metre 
tantqu ele ait pouerte et fain 
adont se metra a reclain 
ensi doit en seruir uilaine 
fols est ki autrement le mainne  
or oés que a dit li prestres 
por le uin qui le fist fol estre 
a dit a ses yy compaingnons 
 saués  dist il  que nous ferons 
ne somes nous asses poissant 
d apourir signor constant 
prenés de la et iou de cha 
dehait ait qui s i faindera  
ce respont cascuns endroit soi 
or sont acompaignié tout troi 
bien poront partir lor marchie 
mais il seront tout troi irié 
et se departent de l eschot 
mes sire coustans ne set mot 
que on li ait tel plait basti 
zz diemenche auint ensi 
que li prouoires sermona 
et aual le mostier regarda 
si uint dant coustant deuant soi 
il ne le cela pas ce croi 
ains dist que trestout cil l oient 
que aual le mostier estoient 
 signor et dames escoutés 
et mes paroles entendés 
ueés la dant coustant del hamiel 
que est maris dame ysabiel 
il a espousee sa commere 
si est bien drois qu il le compere 
et si uous di que l archeuesque 
si m a mandé et li euesque 
grant piech a que ie lor main 
lui et sa fame hui et demain 
si les fera on departir 
la lois n es puet plus consentir 
or dant coustant issiés uous ent 
de cest mostier d entre la gent 
or tos issiés de sainte eglise 
il n i aura ia fait seruice 
tant comme uous i demorrés  
lors fu constans forment irés 
ne set que faire ne que dire 
pale descouloré plain d ire 
a l ostel au prestre est uenu 
si l a illuecques atendu 
tant que messe fu cantee 
que la gent s en estoit alee 
li prestres est uenus a l ostel 
dant constant ki n atendoit el 
li est a l enconstre uenus 
 fui de chi uilains malostrus  
fait li prestres  chou ne uaut riens 
por toi ai esté tous raiens 
que i a souffert ton auoltire  
et respont dan constans  biaus sire 
por l amor dieu donés del mien 
et au uesque et au doien 
por faire moi quite clamer 
et que uauroies tu donner 
se ie te fac estre deliures 
sire ie uous donrai yy liures 
or te ua donques reposer 
se por itant pues escaper 
dieus t ara donné sa cape  
atant de lui constans s escape 
et est a son ostel uenus 
et qant sa feme l a ueu 
bien set que il est correchiés 
ses bras li a au col lachiés 
 que aués  fait ele  biaus amis 
dame  fait il  mal sui baillis 
a yy liures m a mis li prestres 
se nos uolons plus ensanble estre 
quel consel en porons nos prendre 
ne sai qui li a fait entendre 
que uous estes ma commere 
ne uous en caut  fait ele  biaus frere 
les ai tous ses s es paierai 
ia mar en serés en esmai 
ne uous en soit oef de qualle 
plus auons nous deniers que paille 
ie donrai yy liures u yy 
bien sai dont ceste cose uint 
ne uous calle de correchier 
mais alons liement mangier  
et il si fisent erranment 
n i orent pas sis longement 
en l estre uint l ome au prouost 
 constant  fait il  leués sus tost 
il uous estuet uenir a cort 
n ara il loisir qu i s atort  
dist la dame  que cou puet estre  
cil respont  dame mon maistre 
le m a mont durement hasté  
atant constant s en est torné 
au prouost uint se l salua 
et il fierement l apiela 
 or cha dant constant nos amis 
uous aués zz tel geu empris 
dont n escaperés pas atant 
fieus a putain uilains puant 
petit uous uaura uostre boule  
atant l ahiersent par la goule 
et si l auoit ou cep assis 
 apries  fait il  arés uous pis 
car uous serés mis au gibet 
ua tost  dist il a son uarlet 
 et si me di a mon signor 
que i ai chaiens le traitor 
qui ennuit a sen forment enblé 
il enn a bien un mui porté 
et par nuit sen grange brisie  
lors est constans en fort haschie 
qant on li ment larenchin seure 
 ha sire se dieus me sechure  
fait dant constant  ie n i ai coupes 
ha dant constant ce sont estoupes 
dont uous nous uolés estouper 
il n i a riens de chauchirer 
sire constans par diu  fait il 
 car dessiqu en uostre courtil 
fu la trache del ble siuie 
sire  fait il  c est par enuie 
que on me met sus tele euure 
mais anchoisque plus en descueure 
prenés del mien por pais auoir 
ie n ai sur ciel si chier auoir 
que ne uausisse auoir doné 
ainsque ie fuisse chi trouué 
en cest cep a tel deshonor 
et que donras tu mon signor 
se ie te fas estre deliures 
sire ie uous donra yy liures  
adont l a il dou cep osté 
et dant constans s en est alé 
parmi le liu d une cousture 
atant este uous a droiture 
acorant son bouier robet 
 ha dont uiens tu  fait il  uarlet 
et qui te mainne et que as tu 
sire mal uous est ore auenu 
li foresties uos bues emmainne 
et si dist que l autre semainne 
li enblastes par nuit yy fraisnes 
yy eraules et yy caisnes 
et merquedi a soir zz estre 
dieus  fait constans  que ce puet estre 
tant ai hui trait male iornee  
lors a sa cape deffublé 
si cort apries le forestier 
en haut li commenche a hucier 
 sire prudom atendés moi 
ha dan uilain de pute foi 
tant aués la pance pesant 
que si uous uenés trainant 
uos tenissiés a grant damage 
se moi aportissiés zz frommage 
et en uostre gieron yy oes 
bien cuidiés or auoir uos bues 
mais sachiés autrement ira 
uostre grant panche uous nuira 
que l autrier nostre bois anblastes 
et en uostre hostel l enportastes  
lors fu constans si forsenés 
qu el dist  par mon cief uous mentés 
iou n enblai onques encor rien 
se fuisse armés autressi bien 
comme uous estes dans uassal 
sor uous em paruenist li mal 
se dieus ait hui de m ame part 
uous euissiés cauciés trop tart 
uos yy esperons en uos pies  
lors fu li forestiers iriés 
se li a dit ireement 
 uilain dont te uient tel talent 
que tu te uieus a moi conbatre 
si t ait dieus me uieus tu batre 
si dieus m ait mal i entras 
iamais nul home ne batras  
uers lui torna le glaue atant 
lors ot paor li paisant 
 sire  dist il  por diu merchi 
le glorieus qui ne menti 
ne me tenés or pas si court 
se uous me menés a la court 
et me plaidiés a mon signor 
uous n i ariés pas grant honor 
si m ait dieus ne grant profit 
i ai en ma huge les mon lit 
yy liures tous pries a uostre oes 
maisque ie raie en pais mes bues 
et acordés soie par tant  
cil qui n aloit el demandant 
li dist  fai m ent seur et fi 
tenés  fait il  ie uous afi 
et iou le prenc commentqu il aille 
or en pues remener t aumalle  
constans a l ostel en repaire 
mont correchiés ne set que faire 
en un lit est couchiés enuiers 
le uis ot taint et pale et piers 
et qant sa fame l ot seu 
bien set ke il fu irascu 
 sire  fait ele  que aués 
dame  fait il  uous ne saués 
le grant damage et le dolor 
que i ai hui eu en cest iour  
lors li conte tout l encombrier 
del prouost et del forestier 
comment est issus de lor prison 
et yy liures de raenchon 
puis li conta tout derechief 
del prestre trestout le mescief 
qu el li doit yy liures paiier 
 dame mont me puis esmaiier 
car ie n en sai u deniers prendre 
il me conuient mes maisons uendre 
et le blet que deuons mangier 
sire ne uous en esmaiier 
bien uous osterai de la frape 
et il demouront en tel trape 
que uous serés autretant lies 
quem il uous ont fait corechié  
tant se pena de l conforter 
que il sont assis au souper 
quent il orent asses mangié 
si l a dame ysabiel couchié 
l andemain uait a sa kierue 
la dame n est pas espierdue 
ains apiela sa cambriere 
que mont sot auant et ariere 
apelee fu walestrot 
 walestrot biele douce amie 
or ne soiés pas esbahie 
que dieus nous enuoit hui gaaing 
or tost aparelliés un baing  
ele le fait sans atendre plus 
tost ot mis la paele sus 
et uiersa de l iaue en la cuue 
zz drap desus por faire estuue 
puis uint a sa dame corant 
 dame i ai fait uostre commant  
et dist la dame  walestrot 
ua moi por le prestre le trot 
et di que uiegne isnelment 
si aporc auuec soi l argent 
et il nous ert bien encontre 
di li qu il n i ait demore 
mais il m aport tous les iuiaus  
et cele efforce ses trumiaus 
que sont gros deuiers les talons 
onques bieste que point tahons 
ne ui plus corre par le caut 
que walestrot galope et saut 
mont se pena de tost aler 
li prestres ert uenus de canter 
qui pense oir bone nouiele 
qant walestrot uit si l apiele 
 walestrot quel besoing te mainne 
sire por uous sui en grant painne 
car i ai ma dame tant hastee 
que ie l ai a chou menee 
qu ele fera uostre seruice 
bonement a uostre deuise 
uenés a li isnelement 
ele a molt grant mestier d argent 
aportés li tost sa promesse 
ie n ai uoir nule gimple espesse 
si n oc onques del uostre rien 
en uerite le uous di bien  
li prestres l ot si s en sourist 
 walestrot ne te soit petit 
tien yy saus por un pelicon 
est or li uilains en maison 
nenil uoir sire il n i est mie 
ie cuic ma dame auoir traie 
mais uous iestes mont debonaire  
atant s est remise el repaire 
et il est courous as deniers 
tant en a pris cens et miliers 
c une grant brose en a emplie 
et les ioiaus n oblia mie 
ains a bouté tout en son sain 
oiés que fist li capelain 
bien s atorna et se uiesti 
zz mantiel a son col pendi 
qui estoi d escarlate en graine 
si com fortune le demainne 
issi de son oste errant 
mont souffre et ua souffacant 
car li borse pesoit aual 
or oiés com li auint mal 
enmi sa uoie a encontree 
une gheline grimelee 
qui pasture en une chariere 
si s en uolt retorner ariere 
por chou qu il i entendoit sort 
deuant lui troue un baston drot 
a la gheline laist aler 
et ele s en prist a uoler 
en son langage le maudist 
honte li uiegne et il si fist 
e uous a l ostel erranment 
la dame li fist biel sanblant 
il le uoit maintenant baisier 
 sire  fait ele  chou n a mestier 
ie ferai tout uostre talent 
qant nos serons priueement 
dame  fait  c est uerite 
mais ie uous ai chi aporté 
ne sai quans deniers que i auoie  
atant li baille et la corroie 
qui mont estoit grosse et farsie 
et ele n en refusa mie 
ains l a en sa cambre portee 
puis a sa meschine apelee 
 ua  fait ele  sans nul demor 
si me descauche cel signor 
car ie wel que il uoist bagnier 
et iou irai sans demorier 
si me baignerai aueuc lui 
et nous irons ambedui  
li prestres l ot grant ioie enn a 
et walestrot se descaucha 
tantost qu i n i ot demoree 
et il est lors el baing entree 
et la roube est en sauf portee 
puis ra sa meschine apelee 
 ua  fait ele  uias et tost 
et si m amainne le prouost  
ele i est maintenant courue 
si le troua enmi la rue 
 sire  fait ele  se dieus m amant 
i ai en uous mont maluais parent 
et ie me sui tant entremisse 
nuit et ior de uostre seruice 
que i ai ma dame conuertie 
ie le cuic bien auoir traie 
mais ne uous soit ore a contraire 
ele a mont de deniers afaire 
aportés li sans nul seior 
sa promesse de l autre ior 
et si uenés isnelement 
walestrot se dieus m ament 
cest seruice m est boin et biel 
tien or yy saus por un mantiel  
ele les prent puis si s entorne 
et li prouos tantost s atorne 
les deniers et les ioiaus prist 
et puis a le uoie se mist 
a la porte uient si apiele 
 lasse chi a male nouiele  
fait la dame  mon signor uient  
li prestres l ot forment se crient 
por chou qui l auoit correchié 
 dame or sui ge uoir ensaingnié  
fait il  se n en prenés conroi 
sire n en soiés en effroi  
fait la dame  ne en esmai 
car en tel liu uous meterai 
que ne uous troueroit awan 
en cel toniel desor cel uan 
il i a plume nete et biele 
dieus me doinst or bone nouiele 
oir car mon mari doute  
adont li prestres le uan boute 
si qu il chai ius maintenant 
el toniel saut isnelement 
car mont redoute le uilain 
il ioint les pies et saut de plain 
en la pleume pas ne fali 
et la dame le recouuri 
este uous le prouost uenu 
la dame l a biel recheu 
erranment le reuaut baisier 
 par foi  fait ele  chou n a mestier 
nos ferons ia nostre talent 
qant nos serons priueement 
dame  fait il  uostre merchi 
mais ie uous ai aporté chi 
de mes ioiaus de mes deniers  
la dame les prist uolentiers 
tout a en sa cambre porté 
puis est el baing tantost entré 
ele a la robe en sauf portee 
puis a walestrot apielee 
 ua  fait ele  sans delaiier 
si m amainne le forestier  
ele maintenant i ala 
enmi la rue le troua 
qant le uit ne fu pas fole 
de bien aconter sa parole 
 ch ai iou de cest uassal a faire 
se il ne fust si deboinaire 
ia n en alasse auant zz pas  
puis li dist soauet en bas 
 uenés a ma dame parler 
ele ne fina de parler 
que uous uit l autrier a nul fuer 
or l ai iou pointe dusqu a cuer 
souuent et menu l ai hestee 
tant ai fait que est escaufee 
uostre aniel d or li aportés 
ele uous donra deniers asses  
li forestier de ioie saut 
 he walestrot se dieus me saut 
tu l as bien fait se ie puis uiure 
se ie puis tenir a deliure 
la biele dame coiie et simple 
tien or yy saus por une guimple  
cele les a pris comme sage 
atant se rest mise ou uoiage 
et reuient a l ostel corant 
la dame trueue descauchant 
car mont hastoit le prouost 
es uous le forestier tantost 
a la porte uint si apiele 
 lasse chi a male nouele  
fait la dame  mon signor uient  
li prouos l ot qui molt se crient 
por cou qu i l auoit correchié 
 dame or sui ie mal enginié  
fait il  se n en prendés conroi 
sire ne soiés en effroi  
chou li a dit dame ysabiel 
 saliés tantost en cel toniel  
le toniel del uan descouri 
et il li est ioins pies sailli 
a poi qu il n a tué le prestre 
 e las  fait il  que ce puet estre 
sont chi diable descendu  
et qant li prouos l a sentu 
a poi ke il del sens n issi 
 e las  fat il  or sui trai 
trai por les anguisse de 
qui es tu qui si m as effondré 
mais tu qui est ie sui li prestre 
quels diables te font ore chi estre 
cil d infer ki pas ne somellent 
qui por la gent engignier uellent 
et tu qui est dales moi tos 
ie sui li chaitis li prouos 
li prouos dont n ai ie nul mal  
ensi s acontent par ingal 
l uns d iaus a l autre s auenture 
li forestiers ne s aseure 
ains uint en l ostel maintenant 
la dame li fist biel sanblant 
il le uoloit tantost baisier 
 sire  fait ele  cou n a mestier 
ie ferai tout uostre talent 
qant nous serons priueement 
dame  fait il  c est uerite 
mais ie uous ai chi aporté 
de mes ioiaus de mes deniers  
la dame le prist uolentiers 
tout a en sa cambre porté 
et il est lors el baing entré 
et la robe a en sauf portee 
lors a walestrot apielee 
 ua  fait ele por mon signor  
et ele si fist sans demor 
la charue n estoit pas loing 
tost l ot amené au besoing 
e uous hucant a la porte 
 dieus  dist la dame  or sui ie morte 
c est mon signor que iou oi la 
bien sai que il me honnira  
et qant li forestiers l oi 
a meruelles s espoeri 
 he dame  fait il  que ferai 
amis  fait ele  ie uous dirai 
salés me tost en cel toniel 
chou li a dit dame ysabiel  
tantost le toniel descouuri 
et il i est ioins pies sailli 
le prestre ataint en la poitrine 
au prouost fait ploiier s eskine 
mais nus d iaus ne l ossa grochier 
 e las  cou dist li forestier 
 ie sui malement enbatus 
uoire que mal soies tu uenus  
fait li prouos  traiiés en la 
ie cuic que nous creuerons ia 
se nous somes chi longement 
he las  dist li chaitis dolant 
 comme i ai male poitrinee 
et i ai brisié l eskinee  
fait li prouost  au mien cuidier 
par foi  ce dist li forestier 
 a poi que li oel ne me salent 
les uies qui ensi nous trauellent 
soient honies hui en cest ior 
car mis nos ont en grant dolor  
este uous le signor atant 
une gran hache paumoiant 
dame ysabiel l a apielé 
tout bielement li a conté 
comme ele les mist en toniel 
 sire  fait ele  or ourez biel 
faites autent com il fesissent 
de moi s an desus en uenissent 
il uolsisent a moi iesir 
ie ferai lor femes uenir 
et uous faites sanblant tout outre 
que la premiere welliés foutre 
et les autres se uous poés 
si les arés a droit matés 
et i aurai toudis uostre hace 
ele uaut mieus que uostre mache 
il en aront se nul se muet 
dame  dist il  faire l estuet 
e walestrot france barnesse 
ua moi tost por la prestresse 
di que se uiegne o moi baingnier 
et iou si me irai muchier 
illuecques enpres cel toniel 
et uous gaiterai bien et biel 
dame  fait il  ie le ferai  
et walestrot sans nul delai 
atant la prestres est hastee 
que o li l en a amenee 
qant ele est a l ostel uenue 
et descauchie et desuestue 
fors seulement de sa chemise 
li uilains o la face bise 
que resanbloit espoental 
ist de la cambre atou zz mail 
 he dieus  dist il  qui est or ceste 
ie n i quier plus auoir prestre 
couchiés uous tost ie uous fotrai  
ele le uit hideus et lai 
si n ose parler ne grouchier 
il le ua as iambes baillier 
si l a choucié toute enuierse 
ne le prist pas a la trauerse 
ains li leua cascune cuisse 
mais au prestre u ele puisse 
ne s en plaindra ceste semainne 
qui en toniel ert a grant painne 
qu el en fist le ueroil uoler 
li prouos prist a esgarder 
si uit le uilain bocillier 
au prestre monstre sa moillier 
 prestre qu est chou que iou uoi la 
or esuardés que chou sera 
ce me resanble la priestresse 
le connistroies tu a le fesse 
esgarde enuiron et entor 
c on le demainne a deshonor  
li prestres fu si tres plains d ire 
ne set que faire ne que dire 
qant dant constant l ot adobee 
et a son talent demenee 
ele s en ua mont correchie 
uiers son hostel est adrechie 
mais n en porte mantiel ne cote 
walestrot par la rue trote 
tant s est esplotie et hastee 
que la prouoste a amenee 
qant au l ostel est repairie 
et desuestue et descauchie 
et ele dut en baing entrer 
dan constans li ua demender 
 qui est or ceste dame ichi 
auoi dant constant biaus ami 
g i sui uenue maintes fois 
dont est bien raisons et drois 
que uous or i soiés foutue  
la dame en fu mont irascue 
si se poroffri a deffendre 
et il le uait as iambes prendre 
leuees li a contremont 
les plantes li batent au front 
c on i poist iuer as des 
se li prestres fu tos trespensés 
li prouos fu autant u plus 
kant il le uoit par le pertruis 
demener si uilainnement 
li forestiers s en rit forment 
et li prestres qant il le uoit 
 or en ueés une a destroit 
prouos connois tu cele la 
ie cuic ke ele tumera  
qant constans en ot son bon fait 
molt corechie s en reuait 
mais n en porte mantiel ne cote 
walestrot par la uile trote 
si ramainne le forestiere 
cele uint a poi de proiere 
qant ele est a l ostel uenue 
et descauchie et desuestue 
lors li conuient auoir sa paie 
dans constans durement l essaie 
ki fu de hisdeuse corine 
et plus uelu d une esclauine 
 se dieus  fait il  me beneie 
il couient ke soiés m amie 
se uous tondrai enellepas 
auoi dant constant est cho gas 
che uerrés uous  fait il  par tens  
a poi k ele n ist hors del sens 
car il li uint de tel rauine 
qu il le fist uoler sor l eskine 
si l a si faitement corbee 
c on en peuist ueoir l entree 
de bien loing ki s en presist garde 
 esgade forestier esgarde  
dist li prouos  ke ce puet estre 
si m ait dieus  ce dist li prestre 
 cis mirois est asses ourbe 
elle a le cul plus noir ke torbe  
qant dan costans l ot adoubee 
et bien a son talent corbee 
si l a mise hors dou hamiel 
molt fu sage dame ysabiel 
toudis tint le hace en sa main 
or oés k i fist li uilain 
al toniel uint se l descouri 
 he dieus  fait il  ke es ce chi 
qui a cest toniel enplomé 
chi deuoie metre mon ble 
se dieus me saut iou l arderai ia  
lors prist le feu se l i bouta 
et cil commenchent a blusner 
le toniel fait ius roeler 
si s en iscent cascuns s en fuit 
mout i a grant noise et grant bruit 
car n i ot teste ne coste 
ki trestout ne soit enplumé 
as chans fuient par une rue 
et dans costans prent sa machue 
si s en retorne apries bruiant 
tous tans s en ua ses kiens huant 
 ho ho morant ho ho hauuoiel 
par l ame dan quentin hannoiel 
mon bon pere ki me nori 
onques mais tes coses ne ui 
ne n oi parler de tes biestes 
se i en pooie auoir les testes 
ie les donroie a mon signor  
lors ot cascuns molt paour 
ballefort le chien al prouost 
le saisi as nages molt tost 
si en porta plainne sa goule 
li prestres fu en male foule 
car esmeraude la leuriere 
le prist par les costes deriere 
que mout ert grosse meruellose 
por nient i fust mise la uenteuse 
qant esmeraude s i fu prise 
qui li donast tout l or de frise 
nen s en partist ele sans sanc 
si se laisai chair a tiere 
dant costant l est alés requerre 
tel cop li done en la uentreske 
k il l a fait yy tors roeler 
u welle u non l estuet pasmer 
li forestiers li a crié 
 sire costans por diu merchi 
le glorieus qui ne menti 
ne me laissiés as chiens mangier 
iamais ne uous taurai denier  
lor lieue le cri et la noise 
tout li peules de la parroche 
i est erranment trestot uenu 
trestout li grant et li menu 
mais onques ne les reconneurent 
por chou ke tout enploumé furent 
dessi la que il se nonmerent 
a lor oster les emporterent 
che ne sai io se il garirent 
ne coment en apres le fisent 
mais il dient par la contree 
bien s est dame ysabiaus prouee 

qui pres de moi se uorra traire 
un bon conte uorrai retraire 
dont ie sui tres bien entremis 
autresi l ai en rime mis 
om il auint trestout a ligne 
dedens la uile de compiegne 
auoit un molt riche boriois 
qui mout iert sages et cortois 
et riches et de grant afaire 
mout entendoit a honor faire 
ansi as poures comme as riches 
li borgois n iert auers ne niches 
et si auoit un molt biel fil 
qui maint denier mist en escil 
tant com il fu en sa iouente 
de sa biate de sa proeche 
parloit on iusqu en biauoisis 
s auoit un poure uoisin 
qui une fille auoit molt cointe 
et li uarles de li s acointe 
se l proia mout longement 
cele li dist apiertement 
que mieus le uenroit reposer 
s il ne le uoloit espouser 
se lui plaisoit que il l euist 
a feme ensi que il deuist 
de chou aroit a son cuer ioie 
 biele si ai iou de mon cors ioie  
fait li uarles  ichou me plaist  
atant de li proier se taist 
si s en reuint en sa maison 
si a mis son pere a raison 
et li a son afaire dit 
et li peres li contredist 
et mout le plasme et mout le chose 
 biaus fieus  fait il  de ceste chose 
te deuisses mout bien taire 
ele n est pas de ton afaire 
ne digne de toi descaucier 
ie te uorrai si souhaucier 
choi qu il me doie couster 
que ie te uorrai aiouster 
as mellors gens de cest pais 
de ta folie m esbahis 
qui tel garce wes espouser 
certes on te deuroit huer 
qant tu de tel cose paroles  
li uarles uoit que ses paroles 
li sont tornees a noient 
et li tot son espousement 
mais amors ki les siens iustice 
le uarlet esprent et atise 
et met el cuer tele estincele 
qui ne pense qu a la pucele 
trois iors ensi apries auint 
en la uile morir conuint 
la feme a zz autre borgois 
mais ancois ke passat li mois 
que la borgoise ot esté morte 
dont li borgois bien se deporte 
par le consel de ses amis 
a le borgois a raison mis 
le pere a icele pecele 
qui tant est orguilleuse et biele 
et dist que il l espousera 
et li peres li otria 
et mout li plaist et atalente 
or a bien pierdue s entente 
li uarles et s en a grant honte 
et li borgois dont ie uous conte 
a tant se besoigne aprochie 
que la pucele a fianchie 
et puis apries si l espousa 
mais au uarlet molt em pesa 
qui i pensoit et ior et nuit 
ne uoit rien ki ne li anuit 
tant le solas de la gent 
et het son or et son argent 
et la grant rikece qu il a 
et si dist que molt s auilla 
de chou qu il crut onques son pere 
sa grant riquece trop compere 
longement fu en cest penser 
qu il ne sauoit comment penser 
il en euist auchun confort 
si ot reube d un estainfort 
taint en graine de uert partie 
et si ot en une partie 
entaillures faites soutis 
et li sorcos fu a porfis 
forés de menus esquiriaus 
il soloit estre gens et biaus 
ki or a le uis taint et pale 
un soir de sa maison auale 
son cief afuble d un mantiel 
deduit uait par le castiel 
tant qu il uint deuant la maison 
s amie et fu en la saison 
qu il fait caut grant en awost 
que qu il griet et qu il li coust 
engien wet querre et demander 
qu a s amie puisse parler 
uiers le manoir souent regarde 
a tant une maison esgarde 
a une uielle cousturiere 
maintenant passa la chariere 
si s est assis sor la fenestre 
cele li emquiert de son estre 
ki de barat asses sauoit 
se li demande qu il auoit 
ki si soloit estre enuoisiés 
et des autres li plus prisiés 
la uielle auoit a non aubree 
ia si ne fust feme ensieree 
qu a sa corde ne la traisist 
et sa uolente n en fesist 
il li a contét mot a mot 
et comment la borgoise amot 
et si estoit pries sa uoisine 
mais s el l en puet faire saisine 
yy liures l en donrés 
cele dist  ia ne le saura 
li uilains si tres bien garder 
que ne le puissiés esgarder 
par tans asses sans aler querre 
mais or m alés tost les deniers querre 
et iou pensera de ceste oeure  
et cil s en ua une huge oeure 
u il auoit deniers amassés 
que ses peres i ot asses 
les deniers prent et si s en torne 
cies dame aubree retorne 
si li conte yy liures 
mais il n est mie teus deliures 
que encor he son escot 
 or bailliés cha uostre sorcot  
fait la uielle deliurement 
et cil ki son commandement 
uielt faire sans nul contredit 
faire chou ke la uielle dist 
mout l a amor en son destoit 
et cele ploie mout estroit 
le sorcot et met sor s asiele 
si afubla un mantiel cort 
adonques la uielle s en tort 
et fu a un ior de markiet 
que la uelle ot bien espiét 
que li sire n est pas laiens 
 he dieus  fait  soit chaiens 
et il uous gart ma douce dame 
et si ait merchi de l ame 
a l autre dame ki est morte 
dont mes cuers molt se desconforte 
maint ior m a chaiens honoree 
bien uegniés uous dame aubree  
fait la dame  uenés seoir 
dame ie uous uieng or ueoir 
que de uous acointier me wel 
ie ne passai ains puis le suel 
que l autre dame morte fu 
qui onques ne me fist refus 
de rien ke iou li demandasse 
ciertes se iou li commandasse 
a faire une cose molt grief 
se l fesist ele par mon cief 
dieus ait s ame que molt fist biens 
dame aubree faut il uous riens 
se riens uous faut dites le nous 
dame  fait ele  ie uieng a uous 
ch une goute a ma fille el flanc 
si uoloit de uostre uin blanc 
et un poi de uo pain faitic 
mais que ce soit li plus petis 
dieus merchi trop en sui honteuse 
mais ma fille est si anieuse 
qu i le me conuient demander 
ie ne seuc onques truander 
ainc ne m en soc aidier par m ame 
et uous en arés  fait la dame 
qui ert a priuee maisnie 
cele qui fu bien ensaignie 
dales le borgoise s asiet 
 certes  fait ele  molt 
que i oi de uous si 
comment se 
fait il uous 
dieus com il 
et 
uolentiers 
onques n ot l autre bien me membre  
a tant s en issent de la cambre 
et la uielle tous iours sermone 
la dame maintenant li done 
plain pot de uin et une miche 
et une petite flammiche 
et de pois une grant potee 
bien est la borgoise asotee 
par la uielle mais ne set pas 
dame aubree eneslepas 
a son hostel droit s en reuient 
del borgois dire me conuient 
qui de la uile s en repaire 
si s en reuint en son repaire 
et dist que dormir se uoloit 
por chou ke li chies li douloit 
en la cambre uait si se chouche 
qant il fu entrés en la couche 
si sent le sorcot bochoier 
si le commence a portastier 
car il ne set ki si li grieue 
maintenant le kieute soulieue 
si en a trait le sorcot hors 
adont ki li potast el cors 
zz coutiel tres parmi le flanc 
n en issist il goute de sanc 
tant fu durement esbahis 
 he las  fait il  ie sui trais 
par celi ki onques ne m ama  
a l uis uint si le defferma 
maintenant a le sorcot pris 
car ialousie l ot soupris 
ki est pire que maus de dens 
dehors le mire et dedens 
bien sanle qu acater le welle 
il n a menbre ki ne li duelle 
tant est plains de corous et d ire 
 he las  fait il  ke porai dire 
de cest sercot bien sai par m ame 
qu il est au leceor ma dame 
qui sa uolente consenti 
ele m euist a mari 
s le prist et si le mucha 
s s aprocha 
pora faire 
a cel afaire 
ses anuis 
il fu nuis 
uis clos par la rue 
et si le rue 
parmi l uis hors de sa maison 
cele qui n i sot ocoison 
a poi qu ele n est deruee 
a tant es uous dame aubree 
ki de li ert en grant esgart 
 ma biele fille dieus te gart  
faist la uielle  que fais tu chi 
dame aubree por diu merchi 
mes sires s est mellé a moi 
si ne sai a dire por choi 
ne sai que on li a conté 
or me faites tant de bonte 
k awec moi uegniés cies mon pere 
auoi  fait ele  par saint pere 
ie ne l uauroie por grant cose 
ke tes peres seust tel cose 
qu il cuideroit q aucun meffait 
eusses a ton signor fait 
u il t euist prise prouee 
et od ton leceor trouee 
or est espoir li uilains iures 
si en sera demain deliures 
mais ie te loe en bone foi 
que tu en uegnes awec moi 
que de gens sont les rues wides 
mieus emploias ke tu ne cuides 
le pain le uin le car les pois 
ie le te renderai a pois 
le guerredon et le seruiche 
car il est tout a ta deuise 
qanque tu saras demander 
il ne te faut fors deuiser 
que tu seras molt bien celee 
en une cambre bien celee 
u ia ame ne te saura 
tant ke tes sires auera 
trespassee tote s iurece  
maintenant la uielle s adreche 
qui la mescine od li emmainne 
 biele  fait ele  une semainne 
porois ichi awec moi estre 
que ia nus n i sara ton estre  
lors l a semonsse de mangier 
mais la borgoisse en fait dangier 
et dist que ia dieu ne pleuist 
qu ele mangast ne ne beuist 
tresqu a tant que ele seust 
por coi a ceste honte eu 
dame aubree s est teue 
a cest mot de li prechier 
lors l auoit menee choucier 
en une cambre illuec deioste 
en blans dras et sor blanche kieute 
mout l a la uielle bien couerte 
ne laissa pas la cambre ouuerte 
ains ferme l uis et a le clef 
de son ostel s en ua soef 
dame aubree eneslepas 
droit au uarlet ki ne dort pas 
ains dorne et retorne en son lit 
mout crient que la uielle n oblit 
chou qu ele li ot en conuenant 
lors s est assis en son seant 
puis se uest si s en est reuenus 
a une fenestre tous nus 
si se commence a apoiier 
et la uielle qui son loier 
uieut de cief en cief deseruir 
et le uarlet a gre seruir 
ne ua a destre n a senestre 
le uarlet trueue a la fenestre 
qui li demande des nouielles 
 ie te dirai  fait ele  bieles 
que i ai t amie entre mes las 
et faire em poras ton solas 
iusques a demain a ceste eure  
et li uarles plus n i demoure 
que la uielle ot serui a gre 
soef auale le degre 
si s en reuont endui ensamble 
n auoit gaires si com moi samble 
que la borgoise ert endornie 
et cil qui desire s amie 
si se descauche et se despoulle 
 dame  dist il  s ele s esuelle 
et ele crie que ferai ge  
fait la uielle  ua si te couche 
et se ele est uer toi irouse 
et ele crie et tu yy tans 
lieue la robe si entre ens 
tantost qu ele te sentirai 
autrement la besoigne ira 
si le uerras tantost taisir 
s en poras faire ton plaisir  
li uarles est au lit alés 
les la borgoises s est colés 
et mout soef a li adoise 
adont s esuelle la borgoise 
et mout durement s est tressalie 
a bien poi qu ele n est salie 
hors del lit et cil l enbracha 
se li dist  biele traiés uous cha 
car ie sui uostre dous amis 
que uous aués en dolor mis 
mais tant ai fait la dieu merchi 
que toute nue uous tieng chi 
certes  fait ele  riens ne uaut 
car ie crierai ia si haut 
que tost seront chi acorue 
toute la gens de ceste rue 
certes  fait il  riens ne uous monte 
chi ne uoi iou fors uostre honte 
qant la grans gens et li menue 
uous uerront les moi toute nue 
qu il est ia pres de mienuit 
n i ara zz seul qui ne cuit 
que i aie fait a grant plente 
de uostre cors ma uolente 
mout uient or mieus que soit celee 
a chiaus dehors nostre assamblee 
que nus fors que nous trois le sache  
la borgoise ne set ke fache 
mout li uient mieus estre en repos 
bien poroit acuellir tel los 
par les uoisins et tel renon 
que n i aroit se honte non 
or est tornee en autre fuel 
la borgoise atout son orguel 
mout s asouage et mout s acoise 
et li uarles souent le baise 
si se deduisent par amor 
trestoute nuit de chi au ior 
au matinet qant l aube crieue 
et dame aubree se lieue 
puis uient au lit la u il gisent 
de lor amor s entreduisent 
 or sus  fait ele  douce amie 
si en irons a saint cornille 
que ia est ouuiers li mostiers 
tu auroies bien mestier 
que tes sires a toi s acordast  
li uarles molt s en descorda 
mais il ne l ose contredire 
la uielle li commenche a dire 
 lai moi a mon talent ourer 
tu poras asses recourer 
a ta ioie et a ton delit  
la uielle auoit candoilles yy 
dont cascune ot une toise 
entre la uielle et la borgoise 
s en sont isues de l ostel 
au moustier uont deuant l autel 
deuant nostre dame l image 
et la uielle ki molt fu sage 
fait la dame iesir a tiere 
se li prie que de la guerre 
son mari ne li soit yy nois 
la uielle ot faites yy crois 
de camdelles que ele auoit 
en une lampe u feu auoit 
les aluma de cief en cief 
l une des crois li mist au cief 
et l autre as pies et l autre a diestre 
et la quarte fu a senestre 
puis uint a li si l aseure 
et dist  soiés toute seure 
gardés comment qu il uous auiengne 
ne uous moués tant que reuiengne 
si uous gisiés endementiers 
dame  fait ele  uolentiers  
chies le borgois uint et hurte et bote 
et cil orelle et si escute 
que bien uausist tel cose oir 
dont il se peuist esioir 
tantost qu abree entra laiens 
 u est  fait ele  li recreans 
li chaitis li mal afaitiés 
dame aubree bien ueigniés  
fait il  ki uous mainne a ceste eure  
cele a respondre ne demeure 
 ie le uous dirai sans mencoingne 
ennuit soniai un molt fier songe 
que de paor m en esuillai 
uesti moi et aparellai 
qu el songe fui esbahie 
ie m en alai a l abeie 
droit deuant l autel nostre dame 
illuec uic iesir ta feme 
deuant l autel en orison 
trop as faite grant mesprison 
que iouene feme ensi enuoie 
ensi la uielle le desuoie 
del maluais penser que il ot 
que se ne fust por le sorcot 
ia n i pensast mais se bien non 
 dame por diu et por son non  
fait li borgois  dites uous uoir 
lieue toi sus se l pues ueoir  
fait la uielle  se ie t en menc  
et il se lieue uistement 
qui n a talent ke plus i gise 
or s en uont andui a l esglise 
que de demore n i ot point 
cil troua sa feme en tel point 
que la uielle li ot retrait 
et la borgoise si se drece 
par le brac contremont le trait 
li borgois li dist par iurece 
li ot faite tel mesproison 
si s en reuont en lor maison 
si se couchierent derecief 
la borgoise couri son cief 
qui de dormi ot grant talent 
molt li est peu del maltalent 
qu ele a uers son signeu eu 
qant il n a plus le soir eu 
et li borgois d autre part cuide 
que sa feme ait le test wide 
de uellier et de iuner 
et que puis ne finast d orer 
deuant l autel et nuit et ior 
por le corous de son signor 
qant li solaus au main se hauce 
et li borgois se uest et chauce 
et saine son uis et son cors 
et dame aubree saut hors 
si s escria a haute uois 
 yy sous por la uraie crois 
yy dolereuse chaitiue 
or me poise que ie sui uiue 
or uauroie bien estre arse 
yy sous dolereuse lasse 
car il m est trop mesauenu 
e uous le borgois la uenu 
qui li demande que ele a 
et ele cort et cha et la 
que de crier point ne se lasse 
 yy sous dolereuse lasse 
car me di or se dieus t ait  
fait li borgois ki s ebahist 
 por choi fais tu si tres grant duel 
or le me di car ie le wel 
sire et ie le uous dirai 
que ia ne uous en mentirai 
zz uarles m enuoia l autrier 
por receudre et por afaitier 
m ot enuoiét un sien sorcot 
que rompé ot a zz escot 
ne sai les traus u trois u yy 
ie le pris si m alai esbatre 
atout ce sorcot recousant 
c un petit me senti pesant 
ensi atoute ma cousture 
m en issi par mesauenture 
celui ior hors de mon hostel 
mesqueu m est de mon catel 
que ie ne sai pas u ie fui 
que ferai ie se ne m enfui 
s on le me uient ensi loier 
i en ferai escumenier 
diemence a tous les mostiers 
il n est ore mie mestiers 
se dieus me laist ueoir noel 
iou i laissai pendant mon del 
awec m aguille en cest sorcot 
dont ie sui lasse a kier escot  
qant li borgois ot les nouelles 
mout li furent plaisans et bieles 
molt li sont uenues en gre 
n ot tel ioie puis qu il fu nés 
a tant uers son hostel s en uait 
a sa huge uient si en trait 
le sorcot k il i ot muchié 
qant il i troua atachié 
le deel a toute l aguille 
qu il li donnast trestoute pulle 
n euist il pas ioie grignor 
 par dieu  fait il  le creator 
or sai iou bien tot uraiement 
que la uielle de rien ne ment 
car i ai trouee sa cousture  
ensi fu lies de s auenture 
li borgois et biel se deporte 
a dame aubree raporte 
le sorchot et se li bailla 
ensi la uielle deliura 
le borgois de son mal penser 
que plus ne li plot apenser 
de ce sorchot si fu deliures 
et la uielle ot yy liures 
par cest fabliel uous wel prouer 
c on ne puet en feme trouer 
qui de son cors fache meffait 
se par autre feme ne l fait 
tele ua hors de droite uoie 
se feme n iert ki le desuoie 
qui seroit bone et pure et fine 
ichi nostre fabliaus define 
