uns bers fu ia en l antif pople deu e out num helcana 
fiz fud ieroboam le fiz heliud le fiz thau le fiz suf e fud de 
effrata si cum li alquant entendent de la cite ki puis 
fud apelee bethleem e mest al munt de effraim en une 
cite ki fud apelee ramathaim sophim ki puis fud apelee arimathie 
dunt fud li bonurez ioseph ki le precius cors iesu crist 
mist el sepulcre cist bers helchana fud del lignage 
as ordenez deu de part pere e de lignage real de part mere 
muilliers out dous la plus noble fud clamee anna e l altre 
phenenna phenenna out enfanz plusurs mais anna n en out 
nul bien lut en la uielz lei que li ordenez oussent od cumpaigne 
cunuersement kar des treze lignees ki uindrent 
del patriarche iacob deu en seuerad le lignage leui e eslist 
e retint especialment a sun seruise del tabernacle ki primes 
fud leuez al desert de synai e del temple que li reis 
salemun funda e furni e pur co que cist lignages 
numeement dout si le seruise deu celebrer besuinz fud ke feist 
sainte engendrure en atemprance e en nettee que li seruises 
deu que par peres que par fiz fust a sun plaisir furniz 
e ourent li plusur muillers plusurs pur le multepliement del 
pople deu ki de tutes parz de mescreantes genz esteit pursis 
en cel cuntemple fud une cite sylo de part effraim que 
deu out a sun oes saisie e sacree la fud e out estéd li 
tabernacles e li sanctuaries deu des le tens iosue ki le pople 
deu en terre de promissiun cunduist e guiad la fud l arche 
la fud li propiciatories c est l arche en qui fud repost e 
guardez li tresors prexius des tables u deu meimes escrist la 
lei e partie de la manne ki del ciel uint e le pople quarante 
anz en lieu de uitaille corporel sustint e la uerge aaron u 
deu sa uertud mustrad kar en une nuit fuilli e fluri e fruit 
portad icest lieu seintefiéd fud li bers helchana acustumiers 
a uisiter pur deu depreier oblatiuns faire e sacrefier as iurs 
asis e par la lei establiz numeement a la pasche a pentecuste 
en fuillees en moniment e remembrance que il mestrent lunges 
a la feste salceie ki est en septembre quant li iudeu mainent 
en fuilles en moniment e remembrance que il mestrent lunges 
a mesaise en loges e en fuilles iesque deu les mist en terre 
de promissiun en certaine statiun 
a cest lieu seruir furent dui pruueire atitelé ofni e 
phinees fiz furent hely ki dunc ert euesche e maistre principals 
e a un iur auint que elchana fist sacrefise e sulunc la 
lei a sei retint partie partie dunad a sa cumpaignie e a anne 
sa muiller que il tendrement amad une partie dunad ki forment 
ert deshaitee kar deu ne li uolt encore duner le fruit 
desiréd de sun uentre e fenenna ico li turna a repruce 
e acustumeement l en atariout e amerement rampodout e la 
bonuree anna nen out retur mais un duleir plurer e 
uiande deporter sis mariz helchana le areisuna si li dist 
  purquei plures ne maniues e purquei est tis quers 
en tristur dun n as tu m amur dun n as tu mun quer ki 
plus te ualt que si ousses dis enfanz  anna puis que ele out 
mangiéd e beud leuad e al sucurs deu requerre tut sun quer 
turnad uint s en al tabernacle truuad l euesche hely a l entree 
ki asis i ert qu il as alanz e uenanz parole de salu 
mustrast la dame fist a deu sun present e sa oblatiun 
sun quer meine as chaldes lermes acuragee ureisun e en ceste 
baillie   sire merciable sire deus puissanz des hoz baniz 
e des champiuns cumbatanz si fust tun plaisir que ueisses 
ma miserie e ma afflictiun e tei membrast de mei la tue ancele 
que par ta pitiet eusse fiz durreie le tei a tun seruise 
e rasur ne li munterad le chief mais tuz dis a tei iert adetid  
usages ert en cele lei se alcuns par uud a deu se sacrast 
tant cum cel uud li durreit rasur le chief ne li muntereit 
la dame en sa preere demurad ses leures mout li 
quers parlad tant que li euesches l esguardad e pur iure l entercad 
e si li dist   ua bone femme a tun ostel dormir 
si te deseniueras par le dormir  respundit anna   ne me 
tient si n ai beu ne uin ne el par unt l um si poisse eniurer 
ne me tenez pur fille belial kar sobre sui e en anguisse e 
en plur a deu ai reueléd mun duel  belial co est senz iu e 
cil sunt fiz belial ki tuz iurs tirent uers le mal ostent 
le iu de la lei deu e de uice en altre uunt cancelant lur 
criatur atariant  dunc respundi li euesche hely   ua bone 
femme as ueies deu deus ki de tut bien faire ad poeste 
furnisse en grace ta uolente  la dame haitee s en parti la 
chere puis ne li chai od sun seignur le matin deu aurat 
puis a sa maisun returnad deus out sa ancele en remembrance 
tost conceut e out enfant graces rendit a l enfanter e samuel 
le fist numer fedeil deu entend l estorie asez est clere 
e semble nue mais pleine est de sens e de meule l 
estorie est paille le sen est grains le sen est fruit l 
estorie raims cist liures est cum armarie des secreiz deu plein 
est de figure e de signefiance e uoil ici un poi tucher que 
par tut des ore le tienges chier helchana co est la 
possessiun deu e signefie le fiz deu ki dist de sei   deus mis 
peres me tint en sa possessiun cume sun fiz al cumencement de ses 
ueies e de ses oures  icist fiz deu ad eud dous muillers si 
cume out helchana la premiere fud sunagaogue e iudaisme 
e si la signefia fenenna ki mult eut enfanz ensement la 
synagogue par la lei plusurs engendrad mais ore est baraigne 
par mescreance dum ele forsuead l autre muiller al fiz deu 
est sainte eglise e cele signefiad anna ki tart out enfant 
e anna co est grace ensement seinte eglise tart enfantad 
iesque li fiz deu par grace a li s acumpaigna e par sa mort 
de mort rachata munda par baptesme e sun saint esperit li enueia 
puis reuint le serf deu helchana od sa maigniee 
al tabernacle pur sacrefier e festiualment offrir e plenierement 
ses uudz furnir mais anna out essuigne e remest kar al 
tabernacle ne uolt returner iesque liu fust de l enfant a deu 
presenter que a remanance i poust ester mais puis que il 
out set anz passéd la mere aturnad un bel present de flur de 
sa pecunie e de sun uin e menad l enfant iesque en sylo del 
present out primes deus sa part puis a l euesche fist bel reguard 
e si li dist   sire sire entent a mei io sui la tue ancele 
ki ia deuant tei preieres fis e pur cest enfant dunc deu 
requis il le me dunad a sun plaisir e io li rend pur lui 
seruir se il te plaist receif l enfant que serued deu des 
ore en auant  e puis urad anna si dist   mis quers est 
esleezciez e mis fiz en deu eshalciez ma parole est eslargie sur 
mes enemis kar esleescié sui el salueur nul n est si sainz 
cume li sires e nuls n est altres ki ne change e nuls 
n est de la force nostre deu laissez des ore le mult parler en 
podnee par glorie male parole nen isse de uoz buches kar deu est 
de science sires e a lui sunt apresté li pensed li arcs des 
forz est surmuntez e li fieble sunt esforciez ki primes 
furent saziez ore se sunt pur pain luez e li fameillus sunt 
asaziez puis que la baraigne plusurs enfantad e cele ki mulz out 
enfanz afebliad li antif iudeu aferment que morz fud li einznez 
fiz fenenne quant nez fud samuel ki fud fiz a la bonuree 
anne e pois chascun an quant enfant out anne perdi alcun 
fenenne li sires mortifie e uiuifie e en enfer meine e 
remeine li sires fait poure e fait riche orguil 
depriemt le humble eslieue le mesaise esdrezce del puldrier 
le poure sache del femier od les princes le fait sedeir chaere 
de glorie li fait aueir al seignur sunt les quatre parties del mund 
e en chescune ad planté le son pople qu il ad leué les piez 
as seinz guuernerad e en tenebres li fel tarrad e nul par 
sei force n aurad ses aduersaries le criendrunt e sur els del 
ciel tunerad e tute terre iugerad e sun rei eshlacerad  
helchana al son en uait e li enfes od deu remaint mais 
les fiz hely furent felun e encuntre la gent torcenus par 
pri par force les dames uiolerent le pople del sacrefise tresturnerent 
del sacrefise pristrent a sei par rustie e par desrei 
plus que nen out cumandéd la lei e fud lur pechiet mult forment 
granz kar par lur furfait li poples del seruise deu se 
retraist mais samuel acceptablement el tabernacle serueit e 
de uesture linge fud aturnez cum cil ki fud a deu liurez e 
anna as iurs asis quant od sun marid i repaira de uesture 
le regarda e ambedui firent a deu lur ureisuns e lur oblatiuns 
e li euesches hely lur dunad beneicun e ura que 
deus lur rendist enfanz plusurs en prospete pur cel enfant 
qu il li ourent duné e la grace deu la dame uisita suuent 
cunceut e enfanta 
hely esteit lores de grant edet e oi asez cume ses fiz 
se cunteneient e alcune feiz lur dist   purquei faites 
tel oure dunt la plainte me uient uostre fame nen est mie 
seine kar a mal le pople meine ne faites mais tel uuerainne 
dunt le sacrefise remaigne si hom peche uers altre a deu 
se purrad acorder e s il peche uers deu ki puurad pur lui 
preier  tant tendrement les fols ama que reddement ne s 
chastia par bel les reprist e par amur nient par destresce 
ne par reddur cume apent a maistre e a pastur li fol pruueire 
ne receurent le chastiement kar deus les uolt ocire e faire 
uengement li emfes samuel amendout e cresseit e plout a 
deu e a sa gent 
uns messages deu pur cest pechie uint a l euesche hely 
si li dist   deus te mande ces paroles par mei dun ne me 
reuelai e apertement mustrai a tun pere aaron e a sa maignee 
tant cume il fud en egypte en la poeste le rei pharaun e 
de tutes les lignees de israel le eslis que fust mis prestres e 
a mun altel muntast e encens i portast e dunai li tutes les 
choses ki alieuent des sacrefises as fiz israel e purquei as 
butéd en ueie del talun mes sacrefises e mes duns que io cumandai 
que fussent offerz en mun temple e plus honures tes 
fiz que mei pur prendre e despendre del sacrefise le mielz 
auant de co que io t ai otriéd pur co te di parole fud que 
tu e li tuens lignages seruireit deuant mei en mun saintuarie 
finablement mais ore di el que si nen iert mais ki mei 
honuret io l glorifierai e ki mei despirra io l metrai en despit 
ia ueendrad uns tens e colperai tun braz e le braz de la maignee 
tun pere le braz apele l arche e la dignete de pruuerage 
e ne remaindra hoem antif e n ta maisun ki euesche 
seit e de la lei cheuel e tu u li tuen uerrunt lur aduersarie 
el temple en tutes les prosperitez de israel e nen iert nuls 
euesches de tun lignage e ne remuerai pas tut tun lignage 
de mun autel mais co iert a lur cunfusiun que les oilz 
lur defaillent par plur e muirgent de duel quant uerrunt altre 
aueir la seignurie qu il n auerunt mie e grant partie de ta 
meisun quant a age uendrunt  ico fud acumpli quant 
saul fist ocire en un iur quant uinz pruueires de sun parente 
e lur femmes e lur enfanz   e par ces enseignes que ambdui 
tes fiz en un iur murrunt e io susciterai a mun oes pruueire 
fedeil ki sulunc mun quer se deduirra  ico fud dit de 
iesu crist ki de sei meimes dist   io faz tuz iurs ico que a 
mun pere plaist  a sun oes edifia deu le pere maisun de 
lealte co est sainte eglise ki tuz iurs deuant iesu crist serra 
e en prosperite cunuersera   e si est a uenir cil ki 
remaindra de ta maisun uienge que l um prit pur lui e face 
offerende e present e de pain e d argent ke il seit en alcune partie 
receu al seruise de pruuerage k il en ait en sustenance  
li emfes samuel serueit a deu deuant hely e la parole 
deu relment fud oie e en ces iurs ne fud nule aperte uisiun 
auint a une feiz que li euesches hely se fud aculché pur reposer 
perdu aueit la ueue de ueillesce ne ueer ne pout la 
lumiere deu deuant sa mort e samuel se dormeit el temple 
u l arche deu esteit e deu l apela e samuel respundi 
  ci sui  e curut erranment a hely e dist   ci sui uenuz 
kar tu m apelas  li euesches respundi   nun fis ua t en dormir  
e deu derechief samuel apela e samuel chalt pas 
leua uint a l euesche si l areisna samuel ne fud encore a 
deu acuuintez ne la parole deu ne li fud manifestee respundi 
li euesches   ne t apelai pas mais ua ariere dormir  
tierce fiede deu samuel apela e tierce fiez a hely samuel 
returna e dist   sire ueez mei ici kar tu m apelas  
idunc entendi hely que deu out samuel apelé e si li dist 
  repaire a tun lit e se l um t apele mais respund parole 
sire kar tis serfs esculte  e samuel a sun lit returna e 
dormi e deu uint e apela samuel   samuel samuel  e 
samuel respundi   parole sire kar tis serfs esculte  e dunc 
dist li sires a samuel   un oure frai en israel e tele serra 
ke cornerunt li les orilles a celui qui l orrad en cel iur 
susciterai encuntre hely tuit co que io ai parlé sur lui e sur 
sa maignee io l cumencerai e si l assummerai e bien li dis 
deuant que io iugereie sa maisun parmanablement pur se iniquite 
pur co que bien sout que ses fiz ouerouent malement e 
chastier ne s uoleit e pur co ai iuré encuntre la maisun hely 
que la iniquite de lui n iert ia espurgee ne par duns ne par 
sacrefises e samuel dormid iesque le matin e cremeit a 
mustrer a hely la uisiun mais hely l apela e si li dist 
  samuel bel fiz quele parole est co que deus od tei parled 
io te pri que nel me ceiles e si tu me ceiles icel 
mal uienge sur tei que deu ad parlé de mei  samuel a tant 
li mustra e nule chose n en cela hely respundi   sires 
est il frad que bon li iert  e samuel crut e esforcha e 
deus fud ouec li e nule de ses paroles en uein ne chai 
e tuit li poples de israel des dan iesqu a bersabee cunut que 
samuel fud fedeil prophete deu derechief s apparut deus 
en sylo kar reuelé se fud a samuel en sylo sulunc sa parole 
e uint la parole samuel par tute la terre de israel kar il lur 
mustrad ke lur enemis les philistiens les ueintereient e ocireient 
en champ pur le peche as fiz hely 
a cel cuntemple se assemblerent li philistien e uindrent 
a ost banie en terre de ierusalem e li poples deu uint encuntre 
e apres la pierre de adiutorie se alogierent e lur tentes 
i tendirent co est la pierre que samuel altre feiz pur enseignes 
leua e pierre de adiutorie l apela kar deus idunc a 
sun pople aida e uictorie noble lur dona e li philistien 
uindrent encuntre le pople deu en un liu ki fud apelé afec 
e ordenerent lur eschieles si s alerent ferir cum il furent 
asemblé le pople de israel tost turnad a fuie e les altres les 
pursewirent e detrencherent quatre milie el champ e li poples 
deu as loges e al herneis returna a tant dunc tindrent lur 
parlement e enquistrent entre sei   purquei nus ad deu a cest 
iur si descunfiz fachum uenir l arche deu de sylo e seit od 
nus que deu nus salued de noz enemis  dunc enueierent si 
enporterent l arche de l aliance deu ki sires est des oz e siet 
sur cherubin entent ceste parole   deu se siet sur cherubin  
dous cherubins furent asis sur une table ki iut 
sur l arche e signefierent la uielz lei e la nuuele kar cherubin 
co est plente de science e sur ces dous leis se est asis 
deus si sens uolez querre la le truuerez od l arche 
uindrent les dous fiz hely ofni e phineas e cum l arche 
uint en l ost li poples deu duna un merueillus cri que tute la 
terre rebundi li philistien oirent cest cri e distrent   que 
deit cest cri k il funt en l ost  aparceurent sei que l arche 
fud uenue en l ost pour urent merueilluse e distrent entre 
sei   deus est uenuz en l ost  e firent plaintes e plureiz e 
horrible guaimenteiz e redistrent   nen ourent pas tel hait en 
l ost ne hier ne auant hier ki nus guarderad encuntre ces 
halz deus co sunt les deus ki flaelerent e tuerent ces de 
egypte el desert mais ore uus haitez e seiez forz champiuns 
philisthiim que uus ne seruez as hebreus si cume il unt serui 
a uus  puis cume uint a la bataille la descunfiture turna sur 
israel e fuirent tuit ki einz einz chascuns a sun tabernacle 
la ocisiun fud forment grande kar il i chairent trente milie 
de gelde e prise i fud l arche e morz i furent les fiz hely 
ofni e phinees dunc en parti uns del lignage beniamin 
e uint en sylo meisme le iur dessiréd out ses 
drapels e puldre sur le chief la nuuele porta e erranment 
leua par la cite li plurs e li criz e hely sedeit sur le chemin 
deuers l ost kar sis quers fud pourus pur l arche ki portee en 
fud e hely fud lores de grant eage de quatre uinz anz e 
dis e uit perdu out la ueue e gute ne uedeit cume il 
oi la plainte e le grant cri que co dust erranment enquist e 
maintenant l aprist kar cil se hasta ki uenuz en fud si li dist 
  les noz de l ost s en sunt fuiz e l arche deu i unt cil 
pris  cume cil out l arche numee hely erranment de la sele u il 
sedeit enuers chai e li kacheuals al chair li esquacha e li 
ceruiaux li espandi e ensi sa uie chalt pas fina cist hely fud 
huem de grant eage quant il murut e out esté iuges del pople 
quarante anz la femme phinees le fiz hely fud enceinte e pres 
fud de l enfanter cume oid que prise fud l arche e morz li euesches 
e morz sis maris de marement murut mais primes out un 
fiz e cum ele fud en la fort anguisse el muriant distrent ki 
od li furent   ne te tamer tu auras enfant  ele pur l anguisse 
ne respundi ne tant ne quant mais num a l enfant dunad e 
hicabod l apelad e dist   translatee est la glorie deu de israel 
kar prise est l arche  e redist pur l euesche e pur sun mari 
  translatee est la glorie de israel kar l arche est prise  
li philistien pristrent l arche deu e porterent l en dela 
pierre de adiutorie a une lur cite ki azote fud apellee e 
asistrent la el temple dagon deiuste dagon l endemain 
matin cil de azote truuerent dagon lur deu u adenz se giseit 
a terre deuant l arche a l alt deu sus le leuerent e a sun liu 
poserent de rechief al demain truuerent dagon a terre gisant 
deuant l arche e les puinz e le chief colpez li furent sur le 
suil e iut danz dagon une part cume truncs decolpez 
e desmembrez pur ceste chose li pruueire dagon e li 
altre ki en azote entrent el temple dagon ne marchent sur le 
suil iesque a cest iur dunc agreua deus sa main sur cels de 
azote e de la cuntree e forment les descunfist ferid les e 
turmentad en la plus priuee partie de lur cors a lur detries 
e pur co les uolt la turmenter kar seruid aueient de ord 
mestier ki est cuntre nature surstrent e as uiles e as champs 
une maniere de suriz a la destructiun del pais e fud la cunfusiun 
grande par tute la cite dunc tindrent ces de azote 
lur parlement e distrent entre sei   ne remaigne mais l arche 
deu de israel ensemble od nus kar sa ueniance trop est dure 
sur dagon nostre deu e sur nus  e manderent e assemblerent 
tuz les princes e les baruns des philistiens e si lur distrent 
  que frum de l arche al deu de israel  dunc respundirent 
cil de geth ki pruueire esteient e deuin   seit menee aillurs 
l arche al deu de israel e entur que si partut u ele uendrad 
siuue ceste pestilence e cest flael seium certein ke par li 
nus est auenu cest mal  dunc menerent l arche entur e la u ele 
ueneit chalt pas i fud la ueniance deu sur tutes les citez 
d estrange pestilence e de ocisiun forment grant e tuout a 
glaiue les enfanz e les uielz par tutes les citez e purisseient 
par l ire deu lur detries lores enueierent l arche a accharon 
cum cil de accaron uirent l arche dunerent un cri merueillus 
e distrent entre sei   menéd unt l arche iesque a nus pur nus 
ocire e le pople ki apent a nus  pur co manderent 
les princes e les baruns si lur distrent   remenez l arche deu 
de israel e returt e seit la u estre deuerad que il 
n agrauentet nus tuz od nostre pople  tant fud grieue la 
ueniance que par tutes les citez ourent pour de murir kar ces ki morz 
ne furent traueillez esteient d itel anguisse e de langur que la 
plainte e li criz munta deuant deu iesque al ciel set 
meis fud l arche en terre de philistiens e apres co assemblerent 
lur pruueires e lur deuins cunseil quistrent cume poussent 
e deussent l arche ariere enueier respundirent cil   e si ariere 
enueer la uolez uoide e senz honur mar l enueierez mais co 
que deuez pur uostre pecchie bonement rendez e tost de uostre 
enfermete guarrez e purquei la ueniance deu ne cesse dunc 
sauerez e quei est co  firent li altre   que faire deuum 
pur nostre mesfait espenir  respondirent li pruueire e li deuin 
  sulunc le numbre des maistres citez de ceste terre de azote 
de gaze de aschalune de geth e de accharon faites cinc 
anels de fin or apres la furme de cele partie priuee de uoz 
cors u li turmenz e li langur ad esté e refrez cinc raz d or 
en la semblance des raz ki la terre unt destruite e guastee 
e rendrez loenge e glorie al halt deu de israel si par auenture 
uolsist relascher sa main ki tant est dure sur nus e sur 
nostre deu e sur nostre terre purquei endurcissez uos 
quers cume fist egypte e li reis pharaun de egypte dun ne 
laissad il les fiz israel apres la fiere ueniance deu de sa terre 
tuz francs aler mais ore un char nuuel nus frez e uaches 
dous ki aient uedels e ki iu n aient espermente querez e puis 
al char les nus iuignez e lur uedels en parc tenez pois l arche 
sur le char aseez e deled les furmes d or ke par acorde a deu 
dunez e al cuuenir lores les metez e cunrei pernez quel part 
irrunt se il uers terre de israel s en uunt e se il en uunt 
uers terre de israel dunc sachiez que lur deu nus enueied cest 
flael si nun uenud nus est par auenture par corruptiun 
de nature  li philistien se tindrent a cest cunseil e cum tut 
issi l ourent fait esteuus les uaches ki uunt dreit le chemin 
uers terre de israel muianz pur lur ueels alerent mais a 
destre ne a senestre ne turnerent iesque il uindrent a une uile 
de israel ki bethsames fud apelee ces uaches ki l arche 
porterent signifient les saintes anmes des esliz deu ki porté 
nen unt le iu de pechie de crimne ne de ordee mais a porter 
l arche sunt acuplé l arche co est la science de salu 
e de saluete cele portent en un char co est en la fei de la 
sainte ueire cruiz par unt eimes rechaté ne forsueient pur 
chose auerse ne pur prosperite tienent la dreite estrace ne 
returnent pur cure terriene ne pur tendrur de parente iesque 
uiengent a bethsames u est la terre deu bethsames cest 
num espelt cite de soleil e signefie la cite de la celestiel 
ierusalem la regned li soleilz de iustise deu li seint i 
tendent e la uendrunt prestz est li lius u il maindrunt 
cume l arche uint en un champ iosue ki fud de bethsames 
iloc arestud e iesque la sewirent li prince de 
philistiim e li barun e d iloc s en turnad chascuns al suen a 
cel cuntemple cil de bethsames seierent furmenz en la ualee 
uirent l arche e forment se esleescerent une grant pierre fud en 
la place e uindrent cil e decolperent le char e des uaches 
firent sacrefise a deu e li ordene receurent l arche e l escrin 
u esteit li presenz les anels e li rat d or e sur la grant pierre 
l asistrent a cel iur ices de bethsames i firent lur sacrefises 
e les cinc princes de philistiim le uirent e returnerent a accharon 
le iur azote gaze aschalon geth e accharon ces cinc 
maistres citez dunerent cinc anels e cinc raz d or en le 
honurance deu e les altres citez e les uiles ki ne furent clos 
de mur une suriz d or par tute la terre decique abelgrant 
sur ki poserent l arche ki aueit esté iesque a cel iur al 
champ iosue de bethsames ki a idunc receut altre num e fud 
apelee abelgrant e co signefie plur grant kar el remuement 
de l arche en ocist deus des maistres de la terre treis uinz e 
dis e del pople cinquante milie pur co que nun dignement ueud 
ourent l arche en descuuert li poples fist grant plainte e plur 
pur co que deus out fait tele ueniance sur sun pople e 
distrent ces de bethsames   ki purrad ester deuant nostre seignur 
ki est deus e sire de cest saintuarie e quel part 
en irrad quant de nus partirad  lores tramistrent lur messages 
a cels de chariathyarim si lur manderent que il uenissant 
e l arche emmenassent cil de chariathiarim uindrent l arche 
recuillirent e enmenerent e honestement herbergerent en 
la maisun aminadab en gabaa e seintefierent sun fiz eleazar 
qu il l arche guardast remist iloches mulz iurs e uint 
anz i out estéd quant li reis saul la fist a une feiz uenir encuntre 
les philistiens en se ost en cel cuntemple tuit li poples 
de israel fud acuragiez de faire le seruise deu e samuel 
lur fist amonestement de bien en ceste baillie   si de tut uostre 
quer a deu turnez les deus estranges remuez baalim e astaroth 
uoz quers a deu aprestez e a lui sulement seruez e il 
uus deliuerad de uoz enemis  li fiz israel a itant degeterent 
lur fals deus e de quer seruirent lur creatur lores lur dist 
samuel   assemblez uus tuit en masphat e la preierai pur uus  
e il s i assemblerent tuit e lur iunie firent al iur e cunurent 
lur culpe e lur mesfait e ewe uerserent e espandirent deuant 
deu pur enseignes que si cume l ewe ki est a terre uersee ne 
repaire issi li poples deu a seruise de deable ne returnereit 
e samuel iuiad les fiz israel en masphat ces de philistiim 
sourent que asemblé se furent li fiz israel en masphat e uindrent 
sur els a ost cume espandue fud la nuuele entre les fiz israel 
requistrent samuel que il ne cessast pur els deu 
preier qu il les saluast des philistiens samuel le pople pas ne 
ublia un aignel laitant offri e sacrefia pur sa gent de quer 
ura deu l oid e sa gent salua auint que la bataille fud a 
l ure que samuel fist sa ureisun e sa oblatiun e deu chalt 
pas sur les phistiens tuna e forment les espoenta e israel 
uers bethacar les enchalcha ocist asez puis returna 
pois li prophetes samuel une pierre leua e entre masphat e 
sen la posa e le liu pierre de aie deu apela e dist   iesque 
cha nus ad deus aidé  par ceste descunfiture furent humiliez 
li philistien si que n oserent returner a la terre de israel la 
force deu amatid les philistiens tuz les iurs samuel e rendirent 
les citez que pris ourent sur israel des accharon iesque 
gieth e tute cele cuntree e deu deliuerad israel de tuz ses 
enemis samuel fud iuges sur le pople tute sa uie e alad 
cheun an enuirun bethel e galgala e masphat e pois returnout 
en ramatha u fud sa reseantise e la un altel pur deu 
seruir leua 
samuel fud ia de grant eage pur co fist ses fiz iustises 
sur la terre li einnez out num iohel li puisnez abia mais 
ne sewirent pas la uie ne les ueies le pere mais turnerent a 
auarice pristrent luiers e falserent iustise e dreiture pur co 
se assemblerent li antif hume de israel uindrent a samuel en 
ramatha si li distrent   sire huem es de grant edet e tes 
fiz ne tienent pas tes ueies ne ta lealtet rei nus dune ki 
sur nus ait poested si cume est usages en cheun regne  desplut 
mult ceste parole a samuel qu il altre rei demanderent 
que deu fist al creatur ses ureisuns e de lui receut 
icest respuns   bien ai oi ico que li poples te ad dit nen 
unt pas degeté tei mais mei que io ne regne sur els sulunc 
tutes les oures que fait unt pois que io s menai hors de egypte 
desqu a cest iur mais ore lur requeste orras e nepurquant 
di lur deuant quele seignurie e quel dreit auerad li reis 
sur els quant il regnerad sur els  samuel issi le fist reuint 
al pople e si lur dist   rei m auez demandéd deus l ad oi 
si l ad grantéd mais sur uus tele seignurie aura que uos fiz 
a sun plaisir prendra des uns en frad cheualers des altres 
curlieus deuant sun charrei des uns en frad ses preuoz e 
cunestables des altres uileins pur sa terre arer e pur ses blez 
seer e pur ses armes forgier e ses curres agreier e uoz 
filles les unes frunt les uignemenz les altres le mangier les 
altres ierent al pestrin uoz champs uoz bones uignes uoz 
oliuers toldra e a ses serfs les durra uoz blez les fruiz des 
uignes il les dismera as ses serianz il les durrad uoz 
serfs uoz anceles le eslite bachelerie prendra e a sun seruise 
les metra de uostre pecunie frad sun plaisir serfs serrez s il 
uus estuuerad suffrir lores crierez a deu merci mais il ne 
uus deignerad oir pur co que uus demandez rei e degetez e 
lui e mei  issi parlad samuel mais li poples ne l uolt esculter 
einz distrent tuit   rei uolum aueir si cume unt tutes 
altres genz e li nostre rei nus iugera deuant nus tuz irad e pur 
nus tuz se cumbaterad  samuel ces paroles bien escultad e a deu 
meisme les mustrad ki la requeste lur otreiad e samuel 
a itant les cungead puis chascuns al suen turnad 
uns huem fud del lignage beniamin forz e uaillanz cis 
out num e fiz fud abiel le fiz seor le fiz belcor le fiz iareth 
le fiz aphia ki fiz ert a un del lignage gemini icist 
cis out un fiz ki out num saul pruz fud e a esliture bon 
kar entre tuz ces de israel n out un ki plus ualsist 
sur tut le pople plus fut alt de l espalde en auant auint que 
a cis le pere saul furent adnes adirez e pur els querre 
od un seriant enueiad sun fiz al querre par le munt de effraim 
e par la terre salisa e par la terre salim u mest ia melchisedech 
e par la terre gemini passerent e nient truuerent 
e cume en la terre suph uindrent e nule nuuele nen oirent 
fist saul a sun seriant   returnum par auenture mis peres 
ad ia les adnes mis a nunchaleir e pur nus est curius  
cil respundi   uns huem deu est en ceste cite huem est de 
grant nobilite saciez que quanque il dirrad senz faillance auendrad 
pur co en alum iesque la par auenture il nus aueiera  saul 
respundid   ore seit al prudume en irrum ico que ert que 
nus li porterum nus n auum ne pain ne el que a honur li 
poissum presenter  respundi li altres   io ai ici alques d 
argent de co li frum nostre present e frad nus alcun adrecement  
respundi saul   mult as bien dit  cume il munterent 
le munt u fud la cite meschines truuerent ki pur ewe 
alerent enquistrent se li prophetes i fust 
celes lur distrent que il i fud e apres   cha deuant est or uus 
hastez iui uint en la cite e grant cunrei ad aturné e quant en la 
cite uendrez ignelepas le truuerez deuant le mangier li poples 
iesque il uienge ne mangerad kar il la uiande benistrad puis 
od ses hostes se dignerad pur co tost i alez e pur ueir le 
truuerez  a tant s en turnerent ambdui e uindrent en la cite 
e encuntrerent le saint hume deu e deu out le iur 
deuant dit a samuel   demain a cest ure te enueierai un barun de 
terre de beniamin e si l enuingderas que ducs seit sur mun 
pople de israel e il les saluerad e guaratirad encuntre les 
philistiens kar cunrei de mun pople ai pris pur co que uenuz 
est deuant mei lur criz  cume samuel uit saul erranment 
li dist deu   cist est li bers dunt io parlai a tei 
cist iert sires sur mun pople  saul areinnad samuel e enquist u 
fust li ostels al prophete samuel respundi   io sui li prophetes 
e uimeis od mei suriurneras e le matin si t en irras 
e co que as el quer te musterai e des adnes que perdu furent 
certein te frai car recuuré sunt ueirement mar en auras nul 
marement tue serrad des ore e a tun lignage la seignurie de 
israel  saul respundi   dun ne sui io des fiz gemini de la 
menur lignee de israel e li miens lignages est li mendres 
de tuz ces de beniamin purquei auez dit tele parole  lores 
menad samuel saul e sun cumpaignun en la chambre si s asist 
al plus halt liu entre ces ki furent al cunuiuie enuiez e bien 
i out trente par nunbre samuel cumanda que l um aseist 
deuant saul le mes real que il out par purueance cumandé que 
a saul fust estué apres le manger descendirent andui 
aual en la cite en un solier entrerent u il se herbergerent 
e de priuetet parlerent le matin al leuer samuel saul apela 
e si li dist   lieue lieue si t en irras  cume eissuz furent 
de l hostel e uindrent al chief de la cite samuel areisnad saul 
si li dist   di al seriant qu il alt auant e tu meimes 
aresterras e la parole deu orras  
a tant samuel un uaissel a uelie traist auant sur le chief 
saul enuersa si li dist   deus t ad enuint a prince e a rei sur 
sun heritage e tu deliueras sun pople de lur enemis e a 
enseignes quant de mei partiras dous humes pres del sepulcre 
rachel en terre de beniamin truueras e par deduit a fosses 
saillir les uerras si te dirrunt les adnes que quis auez sunt 
ia truuez e tis peres pur tei s en est plaint e curius ad 
esté quant d iloc en irras e al chaidne thabor uendras treis humes 
i encunteras ki en irrunt a betel li uns portera treis 
bucels li altres pain e li tierz uin erranment te saluerent e 
dous pains te durrunt apres uendras al munt damnedeu u 
li philistien unt lur estaciun e quant enterras en la cite 
encunteras les prophetes ki d amunt uendrunt a estrumenz 
psalterie tympans frestels e harpe si prophetizerunt e li 
seinz esperiz te durrad sa grace e erranment prophetizeras e 
iers sempres amendez e en un altre hume muez quant co 
auendrat fai co que te plaist kar deu iert od tei puis en 
ua deuant galgala e io te siwerai e tu pur co i uendras 
que offrende faces a deu e oblatiuns e sacrefises set iurs si 
cume raisun cundune a uostre real sacrement iesque io uienge 
atenderas e musterai que faire deueras  
cume saul fud parti de samuel deu en bien le quer li 
muad e tut issi auint al iur cume samuel out dit 
quant uint al munt damnedeu dunt samuel out parlé la 
cumpaignie des prophetes encuntrad e par le seint esperit 
entr els prophetizad cume co uirent cels ki deuant 
l ourent cunud que entre les prophetes prophetizad li uns a 
l altre si en parlad   que est ico que est auenud a saul le 
fiz cis cument cheles iert saul entre les prophetes  respundi 
li altres   ueirs est e quels d els tuz est auant de 
lui il puet estre cume pere e maistre entre les prophetes  
de co leuad cest respit cumunals par la terre   est saul 
entre les prophetes  e l um le puet la bien aseer u l um 
ueit alcun de bas parage sudeement uenir a haltesce e a barnage 
a tant cessad saul de prophetizer e alad a un sun uncle 
herberger sis hostes enquist de sun eire e que dit 
li out samuel saul respundi   quis ai adnes que a mun 
pere furent adirez io en parlai a samuel e dit m ad qu il 
sunt truué  mais co que samuel out dit del regne nient ne 
li mustrat 
samuel fist asembler tut le pople en masphad e si lur 
dist   co dit nostre sires ki deu est de israel io uus menai 
hors de egypte e getai hors de la poeste as egyptiens e de la 
poeste as reis ki mult uus trauaillerent e anguisserent e uus 
encuntre auez degeté deu uostre seignur ki sul uus saluad 
de tuz uoz mals e de tutes uoz tribulatiuns e si dites 
entre uus n est pas issi mais rei nus dune ki nus guart 
defende e par tut seit pur nus  lores dist samuel   partissez 
uus par uoz lignages e par les maignees e estez 
seueralment deuant nostre seignur  e par sort le mustrad de 
quele lignee li reis serrad lores chaid la sort sur la lignee 
beniamin e refud faite entre cels de beniamin e chaid sur 
la meignee metri e al derain sur saul le fiz cis erranment 
fud quis mais il n i fud pas truuez pur co enquistrent de 
nostre seignur s il uendreit u nun e deu respundit   a maisun 
est e si se tapist  ignelepas i alerent e deuant samuel 
le menerent saul estut enmi le pople e sur els tuz plus halt 
parut de l espalde en amunt dunc dist samuel al pople 
  ueez quel barun nostre sire ad eslit entre uus tuz nen 
ad uns qui l resemble  a tant s escriad li poples   seins 
e salfs seit li reis salfs seit li reis  e samuel 
mustrad al pople quel seruise il dust faire al rei e en liure l escrist 
e en tresor le mist si cungead le pople e il s en parti saul s en alad 
a sa maisun en gabaa e une partie de l ost que deus out 
tuchéd les quers le sewi mais li fiz belial distrent entre 
sei   ba purrad nus cist de noz enemis saluer  ourent le 
en despit mais ne fist semblant 
naas li reis d amon tost apres uint en la terre de galaat 
e guerriad une cite ki fud apelee iabes e ces de iabes 
requistrent que il se poussent a lui atriwer e seruir respundi naas   uolentiers a uus m atriwerai par tel cuuent que a chascun 
de uus l oil destre creuerai e serrez a repruce a 
tuz ces de israel  issi le soleit faire a ses auersaries quant 
il les perneit que de meins fussent cuuenables a bataille quant 
desuz l escu serreit l oil senestres e creué serreit li destres 
respundirent ces de iabes   dune nus respit set iurs manderum 
nostre estre a tuz ces de israel si poum aueir rescusse 
nus l atenderum si nun nus nus rendrum  li message 
uindrent en gabaath u li reis saul maneit e nuncierent cele 
male nuuele cume co oid li poples forment s en plainst e 
plurad esteuus saul ki de ses cultures repairad enquist 
del plur la causa e l um li cuntad cum ico oid saul 
forment se curucad e li seinz esperiz cunseil li dunad detrenchad 
chalt pas dous boes que il i truuad les pieces par tute 
la terre de israel enueiad e si lur mandad   tut issi frad l um 
des boes celui ki mei e samuel en l ost ne siwerad  pur co 
ourent pour trestuit e siwirent tuit saul ensement cume co fust 
uns huem li oz fud anumbrez en bezeca truuerent des fiz 
israel treis cenz milie e de ces de iuda trente milie 
manderent dunc a ces de iabes galaad que le matin i uendreient e 
a lur poier sucurs lur freient repairerent li message a iabes 
la bone nuuele lur porterent e ces de iabes erranment a cels 
defors manderent   le matin a uus uendrum e en uostre merci 
nus metrum  l endemain saul parti l ost en treis e cume 
l albe s escreua sur le rei naas uint sudeement e le rei e sa 
gent descunfist e en tele fuie les mist que nuls od altre 
ne remist apres ceste uictorie li poples parlad a samuel si 
li dist   ore faites uenir ces ki distrent saul ne regnerad 
pas sur nus que nus les ocium  a co respundi saul 
  a cest iur de ui nen iert nuls ocis kar a icest iur ad deu 
fait salu en israel  dunc parla samuel al pople si lur dist 
  alum ent en galgala e renuuelum noz afaires endreit del 
regne  li poples tuit en uait a sa sumunse e saul i firent 
rei e sacrefises i firent a deu a ioie e a leesce 
puis redist samuel a tut le barnage d israel   uostre 
requeste ai faite tut a uoz uolentez rei uus ai fait e deuant 
uus l auez io sui mult enueilliz e enchaniz e mes fiz sunt 
od uus cunuerséd ai od uus de ma iuuente iesque a cest iur 
parlez deuers mei ici deuant deu e le rei mustrez se io ai 
toleit a nul de uus adne u sun boef si nul de uus ai mis 
en plait e deprient si luier nul en ai pris prest sui que ie 
l amende  respundi li poples   fait ne l auez quites 
estes e quites seez deu me est testimonies  fist 
samuel   e li reis me iert testimonies a cest iur que en mes oures nen 
auez si bien nun truué  respundi li poples   il en est 
testimonies en uerite  dist samuel   nostre sires ki furmad 
moysen e aaron e uoz ancestres menad de egypte nus est 
present pur co i estes que io parolge uers uus de tutes les 
merciz que deus uus ad fait e a uoz peres cume iacob entrad 
en egypte e uoz ancestres crierent a deu merci e moysen e 
aaron lur enueiad e de egypte les engetad e en cest lieu les 
plantad mais il ublierent deu e il les liurad as mains 
sisare ki cunestables ert de la cheualerie asor e as mains as 
philistiens e as mains le rei de moab ki tuit se cumbatirent 
a els puis crierent merci e distrent pecchié auum kar nus 
te guerpimes e a baalim e a astaroth seruimes mais ore nus 
aie kar il en est mestier e prest sumes de tei seruir e 
deu uus enueiad geroboal e sanson le fort e barac e iepte e samuel 
deliurad uus de uoz enemis ki mestrent entur uus si 
que en uostre terre estes aseurs quant ore tart ueistes que 
naas li reis des fiz amon uus guerriout a mei uenistes 
e me desistes n iert pas cum ad esté mais rei uolum aueir 
sur nus e degetastes le rei del ciel qu il ne regnast sur uus 
ore auez uostre rei que uus requeistes e esleistes si des ore 
cremez nostre seignur e seruez e sa uoiz oez e les prophetes 
par ki il parole ne curuciez dunc e uus e uostre rei parfitement 
siwerez si nun la force deu iert encuntre uus pur 
descunfire e destruire e uus e uoz maistres mais ore estez 
e cumfaite merueille deu frad deuant uus ueez aust est e 
requerrai deu qu il face tuner e pluie enueit en terre encuntre 
le usage de cest pais a icest cuntemple e sauerez que grant 
mal feistes en co que rei requeistes  
samuel deu preiad e deus tuneire e pluie merueilluse a 
cel iur enueiad e li poples out forment grant pour de deu 
e de samuel si li distrent   prie deu pur nus tes serfs que 
tuit n i murium en co que rei demandames mal sur mal fait 
auum  respundi samuel   mar aurez pour mais 
nostre seignur deu del tut siwez e de tut uostre quer seruez 
laissez de cest siecle les uanitez ki profiter ne uus purrunt 
kar deceuantes e uaines sunt e deus ne uus guerpirad pas 
pur sun num ki tant est granz kar il ad iuréd que de uus 
frad sun pople ne place deu que io cesse pur uus preier 
mais uoil uus la dreite ueie enseigner pur co nostre seignur 
cremez e en uerite lui seruez kar ueu auez les merueilles que 
fait ad entre uus e si en uostre malice parmaindre uolez 
uus e uostre rei ensemble perirez  
saul esteit fiz d un an quant il cumencad a regner e dous 
anz regnad en israel ceste parole fait si a entendre innocenz 
e humbles cume enfes esteit saul quant primes regnad 
e la bunte dous anz li durad saul eslist treis milie champiuns 
de israel e esturent od lui les dous milie en magmas 
e el munt de bethel e mil od sun fiz ionathas en gabaad 
beniamin e tuit li altre pople s en parti 
ionathas descunfist les philistiens ki esteient en gabaa 
e cume co oirent li altre philistien forment en furent trublez 
lores cornad saul une buisine par la terre e dist   ico uoil 
que oient li hebreu  icest corner fud signe de uictorie e 
d enhortement que bien soussant ces de israel que li philistien 
fussant desbaretez e forment trublez e uint la fame a tuz ces 
de israel que descunfit furent li philistien pur co s esbrucierent 
e haiterent e lu rei iesque en galgala sewirent a 
cel cuntemple li philistien s asemblerent a bataille encuntre 
la gent deu a trente milie curres e set milie cheualiers 
e a gelde senz numbre cume li grauiers ki est al riuage de 
mer alogierent sei en magmas a l est de betauen lores 
furent li fiz israel en estreit puint e li alquant se muscierent 
en fosses e en rochiers e en cisternes e li alquant passerent 
le flum iurdan en la terre de gad e de galaad saul fud 
en galgala e ces neis pour aueient ki od lui esteient 
samuel n i uint pas e saul set iurs l atendi e par le demurer 
li poples s en parti pur co cumandad saul que l um li feist 
uenir dunt il poust sacrefier e auint si cume saul aueit fait 
le sacrefiement que samuel en ueneit e saul encuntre samuel 
alad e bonement le saluad e samuel qu il oust fait 
demandad saul respundi   pur co que ui que li poples s en parti 
e ne uenis al iur establi e li philistien furent en magmas 
asemblé e pensai que il uenissant sur mei si que io n ousse 
fait ma oblatiun que me poust turner a destructiun pur co 
par bone entente en ceste guise par mei ai fait mun sacrefise  
samuel respundi   folement l as fait kar le cumandement deu 
as enfrait e si tu ne l ousses fait deu apareillast tun regne 
sur israel parmanablement mais li tuens regnes des ore ne 
munterad kar deus ad altre truuéd sulunc sun quer e cumandé 
li ad qu il seit ducs sur sun pople pur co que gardéd nen as 
sun cumandement  samuel par ki deus parlad out cumandé 
a saul qu il l atendist del sacrefise que faire deureit par 
set iurs si cume cuueneit al sacrement de rei mais saul 
issi nel fist e en co uers deu mesprist a tant samuel s en 
turnad e en gabaa beniamin s en alad e li altre en alerent 
od saul encuntre ces ki s guerriouent e uindrent de galgala en 
gabaa el munt beniamin e la gent saul furent asmé a sis 
cenz e esturent od lui en gabaa beniamin e li philistien se 
furent alogez en magmas li philistien apresterent treis cunreiz 
pur curre par la terre e li uns curut encuntre la ueie 
effraim a la terre saul li altres par la ueie de beteron li 
tierz s en turnad al chemin de la marche ki est uers le ual de 
seboim e la terre sabaa encuntre le desert a cel ure nuls 
feures forianz ne pout estre truuez en la terre de israel e co 
ourent fait li philistien que li hebreu nen oussent espee ne 
lance en bataille e ces de israel ueneient as philistiens pur 
aguiser e adrecier e le soc e le picois e la cuignee e la houe 
kar rebuchié furent lur hustilz de fer les uns e les altres 
iesque a l aguillun cume uint al iur que dut estre la bataille 
nuls nen out espee ne lance de ces ki furent od saul e 
od ionathan e li oz des philistiens se remuad de magmas 
a un iur auint que ionathas le fiz saul dist a un de 
ses esquiers   uien si n irrum en l ost des philistiens  mais 
a sun pere n en sunad mot e sis peres fud a idunc en la plus 
luingtaine partie de gabaa e iut suz une malegranate ki 
esteit en un champ de gabaa e out od lui entur sis cenz cumpaignuns 
e achias le fiz achitob frere hicaboth le 
fiz phinees ki fiz fud hely prestres fud al iur e portad la 
saintefiee uesture deuant deu e li poples ne sout mot que 
ionathas fud alez en l ost mais rochiers e derubes esteient 
merueillus puignanz e trenchanz par unt ionathas dut uenir 
a l ost li uns rochiers fud apelez boses e li altres sene 
li uns rochiers muntout al north encuntre magmas e li altres 
al sud encuntre gabaa   uien t en  fist ionathas a sun esquier 
  en l ost de ces genz ki n unt receu circumcision kar 
altresi legierement pout deu par poi cume par multz faire 
saluatiun  respunt li esquiers   ua e fai co que tei 
plarrad e io partut te siwerai  fist ionathas   a els irrum e pois 
que a els aparrum s il nus dient atendez iesque a uus uienium 
nus i aresterrum e a els n aprecerum s il nus dient 
a nus uenez nus i irrum kar a mort sunt liurez e co nus 
iert a demustrance si deus faire nus uolt sa grace  tant 
tost cume li philistien uirent ionathan e sun esquier distrent 
entre sei   or s en issent li hebreu es fosses u se furent tapi  
e distrent a ionathan   ore en uien a nus e un afaire te 
musteruns  lores dist ionathas a sun esquier   baldement 
alum bien le sachiez que deus les ad a mort liurez  a tant 
la roche passerent en rampant e si tost cume ionathas 
uint entr els deuant li chairent li alquant e sis esquiers les 
altres ocist e fierement les descunfist en la premiere descunfiture 
que fist ionathas e sis cumpainz l um i poust de 
freiz uint truuer en tant de place cume dous boes poussent 
le iur arer e deus fist sun miracle en l ost de ocisiun 
par ces champs cume co uirent ces de l ost ki deuant furent 
partiz forment furent esbaiz kar tut li ost fud esturmiz les 
guaites saul s aperceurent ki esteient en gabaa beniamin e 
uirent l ocisiun de cha les morz gesir e les uifs cha e la fuir 
si crierent e l auenture nuncierent li reis saul chalt pas enquist 
quel des suens fussant partiz e tost s aperceurent que 
ionathas e sis esquiers n i furent pur co saul cumandad a 
achias ki l arche portast auant kar l arche fud a idunc od 
els a co qu il al pruueire parlad meueillus tumult en l ost 
leuad e crut la noise e li criz e de luinz l oirent mielz e mielz 
  lais a tant  fist saul a achias e leuerent un cri saul e 
ces ki furent od lui e uindrent en l ost des philistiens e 
esteuus chascuns se fud mellez a sun cunpaignun e forment 
grant fud l ocisiun e li hebreu ki le secunt iur deuant e le 
tierz se furent de israel partiz e as philistiens se furent pris 
e ces ki de pour se furent muschiez quant uirent que li 
philistien fuirent as lurs s acumpaignerent e fierement 
enchalchierent lur enemis e furent ia dis milie cumbatanz od saul 
e li enchalz durad desque battauen e cels de israel partut 
s alierent as lur e deu saluad suen pople a cel iur lores 
cuniurad saul le pople que tant n entendissent a mangier cume 
sei de lur enemis uengier e si lur dist   maleit seit cil ki 
mangerad deuant le uespre decique plenierement me 
seie uengé de mes enemis  tuit li poples le iur ieunad e 
de pain ne gustad uindrent li plusur en une lande u il truuerent 
miel mais nul ne l tuchad fors sul ionathas ki partie 
en mangiad e el mangier la ueue li amendad ki trublee li 
ert par la grant chalur par le iunie e par l estur e ne sout 
pas ke sis peres out cumandé a iuner le iur dunc dist 
li uns   tis peres ad defendu que nuls ne maniue deuant le 
uespre e ad maldit forment iceli ki mangerad  respundi ionathas 
  mis peres ad la terre trublee e la uictorie desturbee 
ueiz cum la ueue m est amendee par cel poi de miel que io 
ai mangiéd e cument se li poples se fust disné dun ne 
serreit de mielz aisiéd ses enemis a pursieure a ateindre e a 
descunfire  li fiz israel a cel iur chacierent e ocistrent les 
philistiens de magmas iesque a hilon lores fud li poples 
mult alassez e returnad a la preie prist berbiz boes e ueals 
si en ocist a terre e maniad la char od le sanc uint la nuuele 
a saul que li poples out pechié kar od le sanc out la charn 
mangié cumandéd fud en que si alcuns uolsist sacrefier 
e le sacrefise a suen ues tenir se li seintuaries fust present 
le sanc sur l autel espandist e la graisse a deu ofrist 
mais il quant de la descunfiture repairerent e a lur oes demenie 
sacrefise firent e l arche i fud present de la lei ne tindrent 
le cumandement kar le sanc sur l autel ne espandirent ne la 
graisse a deu ne offrirent pur co dit l escripture que 
li poples pechad kar la charn si que li sancs sur l autel ne 
uint maniad saul lur dist cum il le sout   pechiéd auez mais 
ore ca une grant pierre turnez e par tut le pople alez si 
lur dites chascuns meint cha l almaille e le 
multun qu il uolt tuer e sur ceste pierre 
l ociez e pois raisnablement en mangerez 
e encuntre deu ne pecherez  li poples fist cume saul le 
cumandad e saul un autel a deu edifiad e dunc a primes 
fist autel a nostre seigneur deuant truuas que saul un altre 
autel leuad e ci liz que co fud li primiers qu il edifiad a deu 
ueirs est kar l autre fud encuntre deu 
saul reparlad as suens si lur dist   ore nus aturnums 
e a nuit sur noz enemis sudeement nus embatuns e iesque al 
iur les pursiums que uns sul pied ne remaigne  respundi li 
poples  fai co que te plaist  fist li prestres   pernez 
de deu cunseil  e saul enquist de nostre seignur s il deust pursieure 
mais les philistiens mais deu ne li respundi rien al iur 
dunc dist saul   faites ci uenir les princes e les maistres e 
sauerums par ki cest pecchie est auenuz que de deu ne poum 
aueir nul respuns si ueirement cume deu uit ki est salueur 
de israel si ionathas mun fiz l ait fait senz demurance en 
murrad  e nuls de cels ki i fud ceste parole ne cuntredist 
  traez uus en sus  fist saul a tut le pople   une part e 
io e ionathas mis fiz serrums de l altre part  cume l ourent 
fait issi saul fist sa ureisun a deu si dist   sire sire deu 
de israel si tis plaisirs est fai demustrance purquei ne 
respundis iui a tun serf si la iniquite est en mei u en mun 
fiz ore le mustrez e si ele est el pople par uostre grace 
les seintefiez  e fud aparceud que li afaires turnad sur saul 
e ionathan e li poples en fud deliurés mistrent a tant sort 
entre saul e ionathan chai sur ionathan   di mei  fist 
saul a ionathan   qu as tu fait  respundi ionathas   quant 
li poples ses enemis enchalchad e par uostre cumandement 
iunad en une lande miel truuai e un poi en maniai e pur cest 
mesfait or en murrai  respundi saul   icel mal uienge sur 
mei ki uenir deit sur tei si tu n en muerz dan ionathas  
fist li poples a saul   cument si murrad ionathas ki ad 
fait iceste grant salu en israel par deu nostre seignur neis 
un peil del chief ne li iert par mal tuchié kar il ad ui sulunc 
deu ouré  e deliuerad li poples ionathan en ceste baillie de 
mort e saul returnad e les philistiens n enchalchad 
saul fud enracinez e afermez el regne de israel cumbati 
s enuers ses enemis ki de tutes parz li esteient cuntre 
moab e les fiz amon e encuntre edom e les reis de saba e 
les philistiens e quel part qu il se turnout ses aduersaries surmuntout 
descunfist amalech a un ost qu il assemblad e sa 
gent de ses enemis deliurad fiz e filles out plusurs saul 
les fiz furent apeléd ionathas e iesui e melchisua la einznee 
de ses filles merob la puisnee micol e sa femme achinoe ki ert 
fille achamaas e li maistre cunestables de sa cheualerie 
abner ki fud fiz ner l uncle saul e cis le fiz abiel fud 
pere saul e ner fud pere abner tuz les iurs saul 
fud la bataille fort e fier entre les philistiens e saul kar il 
eslist partut les bons champiuns e la forte bachelerie si s fist 
de sa priuee maignee 
samuel li prophetes uint a saul de part deu si li dist 
  deu m a enueiéd iesque a tei que io t enuignsisse rei sur sun 
pople de israel pur co oi e entent sa parole co dit li sires 
anumbréd ai les mals que amalech fist a israel cume il le 
desturbad el ueage quant il en uint de egypte pur co en 
ua e oci e destrui amalech e quanque a lui apent guarde 
que n aies merci ne cuueitise de chose nule que il ait mais 
oci e tue humes femmes uielz e iufnes boes berbiz chameilz 
adnes e quanque i truueras  saul receut cest cumandement 
deu sa gent asemblad cume furent asemblé sa gent anumbrad 
e dous cenz milie de gelde i truuad e dis milie del 
lignage iuda cume uint a une cited amalech sur une ewe pur 
aguait des suens enbuschad truuad cinee ki cusins fud 
moysi e bonement li dist   ua t en d ici mar i aresterras e 
si nel fais od amalech tost i murras tu feis merci as 
fiz d israel quant il en uindrent de egypte e ore en aueras 
merite  cinee de amalech s en turnad e saul amalech descunfist 
e sa gent tute ocist e le rei meime prist retint le 
rei agag en sa prisun e que par co plus parust sa uictorie e sa 
glorie d almaille e de co que bel fud e bon a sei e a l oes le 
pople guardad que fud uil e malueis ocist e delazerad apres 
ceste uictorie deu parlad a samuel si li dist   ore m en 
repent que fait ai saul rei sur israel kar il m ad guerpi e 
ma parole nen ad acumpli  deus ne se puet repentir de 
chose qu il faced kar sa uolente est tuz iurs unie e od meimes 
la uolente qu il salued cestui si damne il celui ses oures 
se poent changer sulunc sa uolente mais tuz dis est unie e 
estable la uolente pur co quant tu orras que la scripture dist 
que deu se repent issi l entent que de sa oure uolt faire 
remuement samuel en fud mult dolenz de ceste parole que deus 
li out dit e tute la nuit criad merci le matin en alad uers le 
rei e oid la nuuele que li reis fud uenuz en carmel e qu il 
out fait uoldre un arche que fust signe e demustrance de sa 
uictorie e de sa glorie e qu il s en fud turnez e galgala 
samuel uint a saul e esteuus saul offri sacrefise a deu del 
mielz e del plus bel de la preie que il out menéd de amalech 
e cume il uit samuel erranment li dist   beneit seies tu de 
nostre seignur deu kar io ai acumpli sun cumandement  respundi 
samuel   e dunt uienent ces berbiz e l almaille 
dunt io oi la noise  repundi saul   menéd les unt de amalech 
le mielz e le plus bel qu il i truuerent a l oes nostre seignur 
guarderent le el ocistrent e desbareterent  respundi samuel 
  or m entent si te musterrai ico que deu anuit me reuelad 
quant tu fus humbles e petiz deus te fist chief sur tut sun 
pople de israel deus te enuingst a rei sur sun pople de 
israel enueiad tei sur amalech si te dist ua oci les pecheurs 
de amalech e quanque i ad destrui purquei n as oi la uoiz 
deu e sun cumandement mais menee e retenue 
as la preie e co que te plout e fait as icest pecchie encuntre 
nostre seignur  saul respundi par podnee   le cumandement deu 
io l oi si l ai furni la ueie alai u deu m enueiad 
amalech ocis e le rei pris si l enmenai li poples de la preie 
retint berbiz e almaille e del plus bel e des mielz pur sacrefier 
e offrir a nostre seignur en galgala  respundi samuel 
  cument quides tu que a deu plus plaised oblatiun e sacrefise 
que l um seit obeissant a sun plaisir e a sun cumandement 
nu fait pas mielz ualt obedience que sacrefise e mielz ualt 
a deu obeir que le sieu del multun offrir kar le cuntrester 
a deu est cume li pecchiez d enchantement ki est par diable 
e co que l um nel uolt sieure si cume li pecchiez de ydle aurer 
e pur co que tu as degeté le cumandement nostre seignur 
il ad tei degeté que tu ne seies rei  respundi saul   pecchiéd 
ai en co que n ai tenu le cumandement deu e tes paroles 
pur co que io cremi e obei al pople mais ore te pri porte 
od mei mun pecchie e returne od mei que io aure nostre 
seignur  respundi samuel   od tei ne returnerai pas kar 
tu as la parole deu degeté e il ad tei degetéd que tu ne 
seies rei sur israel  a tant s en turnad samuel e saul le 
retint par le mantel si que il le desirad respundi 
samuel   trenchiéd ad deus ui le regne de israel e seueréd 
de tei e dunéd l ad a un tun prusme ki mielz ualt de tei 
e cil ki fait la uictorie en israel ne te esparnirad ne par 
repentance flechiz ne serrad  respundi saul   pecchié ai mais 
ore me fai hunur deuant les antifs humes de mun pople e 
deuant israel e returne od mei que io aure deu  a la 
parestrusse samuel od saul en alad e saul deu nostre seignur 
aurad samuel cumandad que l um li menast agag le 
rei de amalech e l um le menad deuant samuel tut gras 
e rodne mais de pour tremblout e dist   est se si aprestee 
amere mort  respundi samuel   si cume tu as fait mainte 
mere sen fiz si iert ta mere senz fiz  e detrenchad le erranment 
en pieces deuant nostre seignur en galgala samuel 
d iloc s en turnad en ramatha e saul en sa maisun en gabaa 
e samuel ne uit puis saul iesqu a sa maisun il le plaigneit 
e plurout pur co que deus se repentid que fait l aueit rei sur 
israel 
deus reparlad a samuel si li dist   purquei plures e 
plains saul puisque io l ai degeté qu il ne regne sur israel 
mais emple un corn de ulie e uien si te enueierai a ysai de 
bethleem kar io ai purueu entre ses fiz un ki reis iert  
respundi samuel   cument i irrai saul l orrad dire si m ocirad  
nostre sires respundi   un ueel od tei prendras e que pur 
sacrefise faire i uiens lur dirras e ysai al sacrefise apeleras 
e io te musterai que tu fras e quel que io te musterai a rei 
enuinderas  samuel fist le cumandement deu uint en bethleem 
esmerueillerent sei cil de bethleem uindrent encuntre 
lui si li distrent   uiens ru ci en amur e en pais  respundi 
samuel   ol pur sacrefier a nostre seignur i sui uenuz 
de plus bels dras uus aturnez e od mei uenez al sacrefise  
seintefiad ysai e sis fiz kar il les fist estre en abstinence 
encuntre le sacrefise si s sumunst a cunuiuie cume uindrent 
deuant samuel e samuel uit eliab le fiz ysai dist a nostre 
seignur   est ici deuant uus uostre reis  respundi nostre 
sire   n esguarder pas a sa chiere ne a sun corsage ie l ai 
degeté kar ne iug pas sulunc l auis as genz huem ueit co 
que defors pert mais deu ueit le quer  ysai menad deuant 
samuel aminadab respundi samuel   ne cestui n ad pas deu eslit 
 dunc fist auant uenir samma respundi samuel   ne cestui 
n ad pas deu eslit  dunc menad ysai ses set fiz deuant 
samuel e il redist   nul de ces n ad deu eslit dun nen 
as tu plus fiz  respundi ysai   ol un petit ki guarded 
noz berbiz  fist samuel   fai le uenir kar nus ne mangeruns 
si que il seit uenuz  mandez fud e uint e fud alques russet 
e de bel semblant e de bele chiere dist nostre seignur a 
samuel   lieue si l enuign cist est mis esliz  e 
samuel prist le corn od l uelie si l enuinst deuant ses freres e li 
seinz esperiz li fud dunez des cel iur en auant e li speriz 
nostre seignur s en parti de saul e li mals esperiz le trauaillad 
par nostre seignur firent li seruant saul a lur seignur 
  li mals esperiz nostre seignur te trauaille s il te plaist 
cumande e nus querrums alcun ki harper sache que quant li 
mals esperiz deu t enuairad chanted e harped e de plus 
legierement sufferas la peine  
entendez que li malignes esperiz 
est apelez ici li esperiz deu pur co que il le felun rei 
traueillout cume seriant par la dreituriere uolentet deu respundi saul 
a ses serianz   alcun ki bien seit chantant purueez e 
deuant mei le menez  fist un des seruanz   ches ysai de 
bethleem ui un des fiz ki bien set chanter forz est e 
bateillerus e cuintes de parole e bels e deu est od lui  
pur co saul enueiad ses messages a ysai e mandad qu il li enueiast 
sun fiz ki gardout ses berbiz e ysai sun fiz li enueiad e un 
present aturnad de pain e de uin e de ses cheuerels a sun fiz 
dauid li chargad e dauid al rei le presentad cume li 
reis uit dauid mult l enamad e a sun demenie seruise l aturnad 
a ysai message tramist e mandad que deuant lui poust dauid 
ester e en sun seruise demurer li malignes esperiz le 
rei saul plusurs feiz asaillid e traueillout e dauid dunc deuant 
le rei harpout e par tant li mals asuaiout kar li diables s en 
turnout 
li philistien s asemblerent pur bataille encuntre ces de 
israel alogierent sei entre sochot e azecha ki est en la cuntree 
de domin saul e li suen s asemblerent e uindrent el ual de 
terebinte e ordenerent lur eschieles pur bataille faire encuntre 
cels de philistiim li philistien esturent sur le munt de cha 
e ces de israel esturent sur le munt de la e entre dous fud 
li uals 
uns champiuns merueillus eissi de l ost as philistiens 
si l out engendréd un geant de une femme ki fud de geth 
e fud apelez li champiuns goliath e fud de la cyte de geth 
sis alnes mesurees par le cute en auant e plain dur out de 
halt le halme out lacié e uestud le halberc od les chalces 
de fer e l escu de araim al col ki li cuuerit les espaldes li 
halbercs pesad cinc milie sicles e le fer de sa lance sis 
cenz e la hanste fud grosse e ahugé cume le suble as teissurs 
e uint si en la place e sis esquiers alad deuant uint e escriad 
uers cels de israel si lur dist   purquei estes ci uenud 
e a bataille apareilléd io sui philistien e uus estes de la 
gent saul eslisez un de uus e uienge encuntre mei en bataille 
sul a sul s il me put cunquerre e rendre recreant nus 
philistiens uus serrums des ore seruant e si io l puis cunquerre 
e ocire uus seiez a nus serfs e obeissanz  encore dist plus 
danz goliath   co sui io ki ai ui ramponéd e attarié l ost de 
israel querez querez alcun de uus ki encuntre mei entre en 
champ  ces paroles oid saul e tuz ces de israel pour en 
ourent grant e mult furent esbai 
uns pruduems mest en bethleem ysai out num peres 
fud dauid de qui deuant partie est tuchié e out uit fiz mais 
entre ces uit uns sis nies nathan par num fud anumbrez fiz 
semmaa pur co que ysai si cume sun fiz l amad e cist ysai 
al tens saul fud de grant eage e ses treis einznez fiz 
furent alez od le rei en l ost e de ces li einznez out 
nun eliab li secundz aminadab e li tierz semmaa dauid 
esteit li mendres e returnad de saul a maisun en bethleem 
pur les berbiz guarder quant ses freres durent en l ost aler 
goliath par quarante iurs le matin e le uespre a l ost de israel 
uint e returnad e l ost forment atariad a un iur ysai apelad 
dauid sun fiz si li dist   receif ci treis muis de flur a l oes 
tes freres e cest pain e ua deliurement en l ost e ces furmages 
presenteras al cunestable e enquer cument tes freres le 
facent e od quels il seient en cumpaignie en l ost  dauid le 
fulc qu il out en guarde a altre cumandad e si cume sis peres 
l out cumandé a l ost s en alad saul lores e li fiz israel el 
ual de terebinte tindrent les esturs encuntre ces de philistiim 
e dauid uint a magala en l ost ki aprestez se fud a bataille 
e ia fud la noise leué e li criz kar israel out ordené ses 
eschieles de une part e li philistien de altre part cume co 
oid dauid la u li herneis fud laissad co qu il portad curut 
a la bataille e se bien esteust a ses freres demandad si cume 
dauid nuueles demandad esteuus goliat ki en uint de l ost as 
philistiens e si cum einz l out fait deuant dauid parlad mais ces 
de israel tant tost cum il le uirent de pour s enfuirent 
fist un de ces de israel a dauid   as tu ueu cest merueillus 
champiun ki ci uient il uient pur nus attarier e escharnir 
e a celui ki ocire le purrad li reis sa fille od grant richeise 
durrad e la meisun sun pere de treud quite clamerad  dist 
dauid a ces ki esturent od lui   que durreit l um a 
celui ki cest philistien ocireit e la repruce de israel en ostereit 
ki est cest ord paltunier ki fait tels repruces a la gent deu  
e li poples recuntad que li reis co e co durreit a celui ki 
l ocireit cume co oid li einznez frere dauid heliab que il 
od le pople si parlad forment a dauid se curucad si li dist 
  purquei es ici uenuz e purquei as guerpi ces poi de 
uweilles al desert bien cunuis l orguil e la felenie de tun 
quer kar pur ueer la bataille i uenis  respundi dauid   que 
ai fait n i ad parole dunt te estuce curecher ne mei si 
encreper  turnad s en d iloc dauid e parlad si cume il out deuant 
parléd e l um li respundi e dist que li reis a celui 
freit ki a golie se cumbatereit tant parlad dauid ke la 
parole uint deuant le rei fud mandez e uint deuant le rei 
si li dist   ne s esmait nuls pur cest campiun io ki sui tis 
serfs m i cumbaterai e od l aie deu chalt pas le materai e le pople 
deu par la mort del felun uengerai  respundi saul 
  ne te poz pas a lui cupler kar tu es uadlez e il est un 
merueillus bers de sa bachelerie a bataille ausez  respundi dauid 
  pasturel ai esté del fulc mun pere quant liun u urs al fulc 
ueneit e ma beste perneit erranment le pursewi e la preie 
toli par la ioue les pris e retinc e ocis e cist philistiens 
iert cume uns de ces e ore baldement encuntre lui irrai e 
le repruce de israel en osterai nostre sires ki del liun e de 
l urs me deliurad del fort philistien mult bien me guarrad 
respundi saul   ua e deu seit od tei  e saul de ses demenies 
uestemenz fist dauid reuestir le helme lascier e le 
halberc uestir cume il out la spee ceinte alad e asaiad s il 
se poust cumbatre si armez kar ne fud pas a tels armes 
acustumez aparceut se dauid qu il ne pout a ahaise les armes 
porter si s ostad prist sun bastun al puin e sa funde e eslist 
cinc beles pierres de la riuere si s mist en sun uaissel u il 
soleit ses berbiz mulger e entrad en champ encuntre le philistien 
goliath uint uers dauid petit pas e bien l aprucad 
e sis esquiers deuant lui alad e cume il de pres uit dauid 
en sun quer le despist e fud li iuuencels rursez mais mult 
esteit de bel semblant dist li philistiens a dauid 
  cument sui io chiens encuntre ki deiz si od bastun uenir  
maldist dauid de tuz ses deus si li dist   uien uien plus 
pres de mei e io durrai tun cors a deuorer a bestes e a oisels  
respundi dauid   tu uienz encuntre mei od espee a lance e 
a escu e io uienc encuntre tei al num deu ki sires est de 
l ost de israel ki tu as escharni e gabé e deus te rendrad 
en mes mains si t ocirai e le chief te colperai e la charuigne 
de ces de uostre ost a oisels e as bestes durrai que tute terre 
sache que li sires est deu de israel e ueient ces 
ki i sunt asemblé que par espee ne par lance ne fait deus 
saluete sue est la bataille e a noz mains uus liuerad  cume 
golias uers 
dauid aprucad dauid curut encuntre e si se hastad une 
pierre de la u il l out reposté sachad mist la en la funde e 
entur la turnad ietad la pierre adreit mes l asenad 
hurtad al frunt e iesqu al ceruel esfundrad del colp chancelad 
li gluz e uers terre s abaissad dauid salt a l espee 
golie neint ne targad de s espee meime le chief li colpad 
cume co uirent li philistien que morz fud lur campiun turnerent 
a fuie e ces de israel e de iuda leuerent un cri e 
fierement enchalcerent les philistiens iesque al ual e iesque as 
portes de accaron ocistrent al iur trente milie des philistiens 
e altretant en furent nafrez si que seisante milie des philistiens 
en furent que morz que blesciez li fiz israel returnerent 
de l enchalz e uindrent la u li philistien se furent 
deuant alogié d ico k il i truuerent co que lur plout pristrent 
e enporterent a l ure que saul uit dauid en champ encuntre 
goliath cumbatant enquist de abner ki cunestable fud de la 
cheualerie saul ki e de quel lignage il fust abner respundi 
  si ueirement cume tu uifs io ne l sai  saul e abner ne 
cunurent dauid pur co que la barbe lui fud mult encrue puis que 
d els fud parti pur co cumandad li reis que l um enqueist 
ki fust sis peres e ki il fust puis que dauid out ocis 
goliath e returnad abner honureement le receut e deuant le 
rei le menad e dauid le chief goliath entre ses mains portad 
dist saul a dauid   de quel lignage es tu sire bacheler 
respundi dauid   fiz sui ysai de bethleem ki est tis huem  
cume dauid a saul out parléd ionathas le fiz saul 
cume sun quer le cumenchad a amer e saul le iur le retint 
qu il ne pout a sun pere returner ionathas e dauid 
firent aliance entre sei e ionathas si cume sun quer le amad 
de ses guarnemenz se desuesti e desafublad e a dauid trestut 
dunad sa spee sun arch neis sun baldret li baillad 
dauid remest od le rei ki un cunestable le fist sur sa 
cheualerie e partut u il uint cuintement se cuntint e plut 
sun estre a tut le pople maimement a la maignee saul 
cume dauid repairad apres la bele uictorie que deu li dunad 
e a ierusalem le chief goliath portad les femmes e les meschines 
uindrent encuntre le rei saul od tympans od frestels 
charolantes e iuantes e chantantes que saul out ocis mil e 
dauid dis milie cume li reis oid cest chant mult li desplout 
e mult s en curechat e dist   a dauid aturnent la uictorie 
de dis milie e a mei de mil que li falt ore fors sul 
le regne  pur co saul des cel iur en auant ne pout dauid 
de bon oil ueer tost apres li mals esperiz enuaid saul e 
saul se cuntint e parlad cum huem forsenez e dauid harpout 
deuant le rei si cum il fud acustumez mais saul tint une 
lance al puin guardad uers dauid e erranment la lanchad e 
bien entesad que parmi le cors le ferist iesqu en la parei 
cume co uit dauid une part se tresturnad li reis saul cremeit 
dauid pur co qu il sout que deu fud od lui e de lui s en 
fud parti remuad le desur sei e fist le cunestable de mil 
serianz e il en tutes ses oures sagement se cuntint kar 
deu fud od lui saul s aperceut que pruz fud dauid e 
uaillanz e de plus l eschiwid mais tuz ces de israel l ourent 
chier e il cume prince e cunestable en bataille deuant els alad 
e repairad 
saul a ses priuez parlad e a dauid mandad que sa einznee 
fille merob par num li durreit pur co que la guerre uers les 
enemis deu meintenist e a sun poeir les descunfesist bel 
pramist e bel parlad mais felenessement le purpensad que par 
ceo dauid a mort s abandunast e sa mort uers le rei nuls 
n aturnast dauid respundi   ki sui io e de quel afaire e de 
quel lignage que io seie gendre le rei  auint issi que quant 
merob la fille saul dut estre dunee a dauid que dunee fud 
a adriel de melote mais dauid amad l altre fille saul ki 
fud apelee micol e la nuuele uint a saul e mult li plout 
e si dist   iu li durrai pur co que ele li seit a eschandele e 
a mal e que li philistien le metent a mort  puis parlad a 
dauid si li dist   pour dous choses serras mis gendres l une 
pur co que oceis le geant l altre si tu poz mes enemis les 
allopheles encuntrer descunfire e desbareter e a mei cent de 
lur chiefs porter  saul cumandad a ses priuez que parlassent 
a dauid si li deissant ces paroles   tu e tis seruises 
plaist al rei e tuit li suen te aiment e li reis te uolt 
honurer e sa fille duner e tu uolentiers la receif e seies gendre 
le rei  cil parlerent tut issi a dauid e il lur respundi   n 
est mie petite chose estre gendre le rei e io ki sui pur estre 
sis gendres poures huem sui e de fieble afaire  li 
message mestrerent a saul le respuns dauid e saul lur dist 
  redites encore co a dauid li reis n ad que faire ne el ne 
quert endreit uus mais tant que de ses enemis le uengiez e 
de lur chiefs cent li presentez  si parlad mais il quist el 
que dauid poust a mort liurer cume ceste parole fud mustree 
a dauid bonement la receut e graantad tost apres uint a 
accharon e a un asalt que il fist dous cenz des philistiens 
ocist fist od sei les chiefs porter e al rei dous cenz pur 
cent anumbrer pur auer sa fille a tant dunad saul sa fille micol 
a dauid e bien s aperceut que deus fud od dauid micol 
sun marid forment amad e saul de tant plus le dutad 
e apres tuz iurs haid quant li prince des philistiens uindrent 
encuntre ces de israel co fud dauid ki as esturs plus uertuusement 
se cuntint e plus pruusement que tuit li altre e sun num 
e sun pris crut de grant maniere 
saul parlad a ionathas sun fiz e a sa gent descuuerid 
sa uolente cumandad que il oceissent dauid mais ionathas 
tendrement l amad e cest afaire li mustrad e sun cunseil li 
dunad que al demain u que fust se tapesist e desur le rei ne 
se enbatist   e io  fist ionathas   uendrai al rei la u il serrad 
e de tei parlerai e co que io orrai tut te musterai  tut issi 
ionathas al rei de dauid parlad si li dist  ne pecchier pas 
bel sire en tun serf dauid kar uers tei il n ad mesfait mais 
bones sunt ses oures e a tei honurables e prophitables 
e menbre tei cume il se mist en peril quant od le geant se 
cumbatid e par le dun deu uenquid e deu fist merueilluse 
salud par lui en israel tu l ueis e grant ioie en ous 
e purquei dunc pecheras e le sanc de l innocent espanderas 
ki deseruid ne l ad  cume ionathas out issi al rei parléd 
par ces paroles l out tut apaié si que li reis iurad   si ueirement 
cume deu uit dauid n i murrad  lores mandad ionathas dauid 
e tut li mustrad e deuant le rei le mandad e fud a 
curt si cume il out estéd deuant 
une bataille surst uers ces de israel e dauid uint en 
champ encuntre les philistiens si s descunfist e a glaiue en ocist 
e en fuie les mist a une feiz li malignes esperiz acuillid e 
traueillad saul e il seeit en sa sale e teneit une lance al puin 
e dauid harpout deuant saul ki uers lui se turnad e ferir le 
uolt parmi le cors de la lance e a la parei afermer e dauid 
s enfuid e deu la nuit le guarid mais saul enueiad ses humes 
la nuit a la maisun dauid qu il le guardassent e retenissent e le 
matin oceissent mais micol sa muiller s aperceut si li 
dist e pur li saluer a une fenestre fors le mist e il s en turnad 
e al mielz que il pout se saluad e micol prist une 
imagene e mist la al lit dauid e une pel de chieure al chief 
e de dras bien la cuurid cume co fust dauid saul i enueiad 
ses serianz e cumandad qu il fust pris e l um li mandad qu il 
ert malade derechief ses messages i tramist si lur dist   el 
lit le me portez e tost le m ociez  li message uindrent 
al lit 
l imagene truuerent e la pel de chieure al chief cume 
co sout li reis enquist de sa fille purquei ele eust cunsentu 
que dauid s en fud fuid respundi micol   par pour le fis 
pur co qu il me dist lais m aler u io t ocirai  dauid uint 
a samuel en ramatha mustrad li tut co que saul li out fait 
e alerent s en andui e suriurnerent en naioth la nuuele uint 
a saul que dauid fud en naioth ki est en ramatha e saul 
i enueiad ses humes pur prendre dauid e quant il i uindrent 
e uirent la cumpaignie des prophetes ki prophetizerent e samuel 
ester sur els li sainz esperiz descendist en ces messages e od 
les prophetes cumencerent a prophetizer cume co sout 
saul altres messages i enueiad e deus a ces meimes la grace 
dunad deechief les tierz messages i enueiad e deus a els 
la grace de prophetizer dunad cume co sout saul durement 
se curuchad e il meimes uers ramatha alad e uint iesque a 
la grant cisterne ki est en socco e demandad u fussent samuel 
e dauid l um li dist qu il furent en naioth en ramatha 
e saul i alad e li seinz esperiz descendi sur li e il alad e 
prophetizad d ici qu il uint en naioth en ramatha ses dras 
il les ostad e od les altres prophetizad deuant samuel e tut le 
iur e la nuit chantad esnuez e despuillez de sa uesture real 
de co leuad une parole que l um solt dire par respit est saul 
entre les prophetes e l um le put la aseer la l um ueit 
que li fols cume sages entres sages s embat e ki faire n el 
set pur enseigner se met auant ne t esmerueiller pas de 
co qu il dit ici que saul prophetizad deuant samuel pur co 
que la scripture dist deuant que samuel ne uit saul desque 
sa mort pois que samuel s en turnad de lui pur sun pecchiet 
si fait a entendre l un dit e l altre   samuel ne l 
uit iesque sa mort nun si cume dunc le uit reuestud des guarnemenz 
reals 
e la u l escripture dit que deuant samuel prophetizad il se 
out desafubléd e la real uesture out degetéd k altre part 
merueille semble que li message saul e saul meisme ki uindrent 
pur dauid prendre e ocire iloc receurent sa grace de prophecie 
mais deu est si merciables que sa grace abanduned 
tuz iurs as bons e par fiedes as mals e d els fait alcune 
feiz sun frestel pur sa uolentet mustrer 
dauid s enfuid de naioth ki est en ramatha e uint e 
parlad a ionathan le fiz saul si li dist   que ai fait e quel 
est la iniquite e la mesprisiun que fait ai uers le rei qu il 
m enchalce e pursieut e uolt ocire  respundi ionathas   n 
iert pas issi mal n i auras kar mis peres ne frad ne poi ne grant 
s il ne m ait mustré deuant cument dunc cest sul afaire me 
celereit e si grant chose ne me mustereit n iert pas issi 
mal n i*auras  e bien li pramist e afermad e par serement 
l estrussad respundi dauid   tis peres set que truuéd ai 
grace uers tei penserad encuntre que tu ne l saches que pesance 
e marrement nen aies mais si ueirement cume deu uit e tu 
sul une parei fud entre mei e la mort quant tis peres fist 
aguaiter mun ostel pur mei ocire  respundi ionathas 
  tut co que te plaist frai  respundi dauid   demain iert la 
feste des kalendes io si soil seer delet le rei al mangier 
cume sun gendre sueffre pur co que io me tapisse as champs 
iesqu al uespre del tierz iur si li reis me demande di 
que io pris cunge a tei d aler en bethleem hastiuement pur 
uns festiuals sacrefises que mi parent i funt si li reis ne l 
tient a mal dunc n i ad si bien nun mais s il se curuce tut 
est estrussee sa malice uers mei de ma mort pur co merci 
fai a mei tun serf kar l aliance deu est entre mei e tei e 
si en mei est iniquite e felenie ici m oci e ne me meine 
pas deuant le rei  respundi ionathas   ne place deu que io ceo face 
ne puet estre que si io me aperceif que estrusseement 
mal te uoilled mis peres que io ne l te mustre  fist dauid 
  ki me musterad le respuns que li reis te frad  respundi 
ionathas   alum ent es champs  cume i furent uenuz fist 
ionathas a dauid   si ueirement cume deu uit ki est deu de 
israel si io pois enquerre la uolentet mun perre demain u 
puis demain e rien de bien i ait uers tei hastiuement le te 
manderai e s il parmaint en sa malice uers tei si io ne l te 
faz saueir icel mal uienge sur mei que il pensed a tei e en 
pais te larrai aler e deu seit od tei si cume il fud ia od mun 
pere si io uif merci me fras e si io muir des meins 
merci auras parmanablement e si io ne faz co que te pramet 
quant nostre sire esracerad tuz tes enemis de la terre esraced 
e osted ionathan de sa maisun e deu enquierge de tuz les 
enemis dauid purquei l unt traueilléd e ueniance en prenge  
dunc firent lur aliance ionathas e dauid e si cume 
ionathas l out dit quant lius en fud deu enquist e ueniance 
en fist de ces ki aliance de pais e d amur n ourent fait od 
dauid quant certeinement uirent que deu fud od lui ionathas 
forment iurad a dauid que parfitement l amad kar il 
l amad si cume sun quer e si li dist   demain iert feste des 
kalendes tu i serras demandez e enqueste iert faite de tun 
siege iesque puis demain pur co t en ua deliurement e uendras 
la u tu te musceras al iur uuerable e serras apres la pierre que 
l um apele ezel e io uendrai e treis saetes i trarrai si cume 
en deduit m ausasse a traire a alcun merc cumanderai a un 
garcun qu il me port les saiettes si io li di de ca sunt les 
saiettes pren les seurement uien a mei kar pais i 
aueras e nul mal n i encuntreras si ueirement cume nostre sire 
deu uit si io di al garcun les saiettes sunt de la tei 
ua en la pais deu kar grace n i purras truuer uers nostre 
seignur le rei e de la parole que parléd auum deu seit entre 
mei e tei parmanablement  dauid se muscad as champs e 
uindrent les kalendes e li reis s asist al mangier cume li 
reis se fud asis en une chaere sulunc sa custume ki esteit pres 
de la parei ionathas se traist en sus e abner s asist delet le 
rei d altre part e li lius dauid fud uuidz mais saul ne parlad 
mot a cel iur kar il pensout que co fust auenud par auenture 
que dauid ne fust aturnez ne aprestez de uenir a curt l endemain 
apres les kalendes derechief fud li lius dauid 
uuidz al mangier fist li reis a ionathan sun fiz   purquei ne 
uint le fiz ysai ne ui ne ier al mangier  respundi ionathas 
  il me requist ententiuement ke li leust aler en bethleem si 
me dist l um fait un festiual sacrefise en la cite e uns de 
mes freres m ad mandéd pur co grace uers tei ai 
truuéd suffre que io i alge e ueie mes freres  lores se 
curuchad li reis forment uers ionathan si li dist   fiz a malueise 
auuiltre quides tu que ne sace que aimes le fiz ysai 
a ta cunfusiun e a la cunfusiun de ta hunie mere tuz les 
iurs que le fiz ysai uiuerad sur terre nen iert estable ne tu 
ne tun regne pur co pur li enueie e auant le maine kar 
murir l en estuet  respundi ionathas   e purquei i murrad 
que ad fait  e saul saillid a une lance pur ferir ionathan 
a tant entendid ionathas que sis peres out estrusséd que dauid 
ocireit pur co de la table a grant ire leuad e al iur de pain 
ne gustad kar mult fud marriz e pur dauid e pur co que sis 
peres l out si laidith par parole le matin ionathas uint as 
champs si cume encuuenanciéd out a dauid e uns petiz garcunchels 
od li si li dist   ua si m aporte les saetes que io 
ci trarrai  cume li garz fud esmeuz ionathas traist un altre 
par ultre le garchun li garz uint la u fud la saiete que 
ionathas out traité e ionathas criad apres lui si dist   la 
est la saiete e auant de la tei  derechief criad ionathas apres 
le uadlet   uien hastiuement mar i aresteras  e li garz cuillid 
les saietes aportad les a sun seignur mais ne sout que 
co dut sul dauid e ionathas le sourent e ionathas liuerad 
ses armes al uadlet si li dist   ua porte co en la cited  
cume li garz fud partiz dauid leuad de un lieu ki fud al sud 
e ignelepas chaid a terre e aurad treis feiz entrebaiserent 
sei dauid e ionathas e plurerent mais dauid plurad plus fist 
ionathas a dauid   ua en la pais deu e quanque nus purparléd 
auum e iuréd el num nostre seignur seit estable e 
nostre sire seit entre mei e tei e entre mun lignage e le tuen 
parmanablement  dauid s en alad e ionathas en la cited turnad 
dauid uint en nobe a achimelech le pruueire mais achimelech 
s esmerueillad de co que dauid uint si sultifs si li dist 
  purquei uiens suls e nuls ne uient od tei  respundi 
dauid   li reis me cumandad un afaire e si me dist que nuls ne seust 
purquei il m ad enueiéd e quel cumandement m ad dunéd pur co 
ai dit as miens que cil alast la e cil la mais si tu 
as rien a main dune le mei siueals cinc pains u ceo que tu 
truueras  respundi li pretres   io n*ai pain que lais huem 
deiue user mais pain ai ki est seintefiéd a deu sunt se 
nettement guardé tes uadlez e meimement de hant de femme  respundi 
dauid   si de aprecement a femme demandes saces que 
des ier e de auant ier nus eimes guardez quant nus en partimes 
del rei e furent li uadlet de co tut net mais ceste ueie  
fist dauid   n est pas del tut nette que le pain seintefiéd 
encuntre lei maniuns mais ui serrad seintefiéd en nus kar pur 
estreit busuin e pur pour de mort le faimes  lores li 
dunad li prestres le pain seintefiéd kar n i out altre fors 
ces sulement ki la semaine deuant del tabernacle furent remuez 
quant les chalzuns e les tendres i furent posez des serianz 
saul fud al iur al tabernacle e out num doech de ydumee e 
fud li plus poissanz des pasturs saul dist dauid a achimelech 
  as tu si prestement u espee u lance kar io n ai 
pas ci mes armes pur co que tant me hastad li reis  respundi 
li prestres   ueez ci la spee golias le philistien que tu 
oceis al ual de terebinte e est enuolupee en un palie apres 
le seintefiéd uestement de chaenz si tu l uuls si l pren kar 
ci n ad altre  respundi dauid   n est altre ki l 
resemble ne ki l uaille dune le mei si l enporterai  
dauid s en parti d iloc e fuid al iur le rei saul e uint a 
achis le rei de geth cume li hume le rei achis uirent 
dauid distrent entre sei   dun n est co dauid li reis de la 
terre de israel dun ne chantad l um a loenge cestui as 
charoles saul ocist mil e dauid dis milie  dauid s 
aperceut de ces paroles e grant pour en out del rei de geth 
e muad erranment sa chiere e chancelout entre lur mains e 
hurtout as usseries des portes e la saliue li curut aual la barbe 
dist li reis achis a ses humes   auez ueud cest hume forsenet 
purquei l auez cha menéd faillent nus dunc humes forsenez 
e pur co l auez menéd qu il se desued deuant mei laissez 
le tost aler mar uendrad mais deuant mei  
dauid s en turnad d iloc e fuid s en al fosse de odollam 
cume ceo sourent ses freres e tute la maignee sun pere uindrent 
iesque a lui e tuz ces ki furent en anguisse e ces ki 
furent traueillez pur dette qu il durent e ki furent en 
amertume de lur curage s asemblerent od dauid e firent le lur 
prince e quatre cenz humes furent od lui d iloc s en turnad 
en masphat ki est en moab e requist le rei de moab que sis 
peres e sa mere fussent entur de lui desciqu il soust que deus 
li freit ki l out fait enuingdré a rei sur israel laissad 
od le rei de moab sun pere e sa mere e esturent entur lui 
tant cume dauid fud esguardés 
gad li prophete uint a dauid si li dist   n estez mais 
en ces guardes mais ua en la terre iuda  dauid s en turnad 
e uint en la lande areth la nuuele uint a saul que dauid 
se fud aparud e li suen une feiz cume saul mest en gabaa 
uint en un bois ki est en rama tint une hanste en sa main 
e tuit li suen esturent entur lui e il lur dist   oiez mei 
uus ki estes fiz gemini durrad li fiz ysai a uus tuz champs 
e uignes e frad uus tuz cunestables de mil cheualiers e de 
cent pur co que uus auez fait cuniureisun encuntre mei e nuls 
n est ki rien me uuille acuinter meimement quant mis fiz ad 
fait aliance od le fiz ysai nuls n est ki duille pur mei ne 
ki nuuele me ported de lui pur co que mis fiz ad esleuéd mun 
serf encuntre mei ki par mal m aguaite iesque cest iur  respundi 
doech de ydumee ki dunc fud deuant le rei e esteit 
maistre seriant le rei   io ui le fiz ysai en nobe ches achimelechh 
le pruueire le fiz achitob e prist cunseil de 
nostre seignur pur lui e uiande li dunad e la spee goliath  
lores mandad li reis achimelech le pruueire le fiz 
achitob e tuz ces ki del lignage sun pere furent pruueires en 
nobe e tuz uindrent deuant le rei li reis parlad uers achimelech 
si li dist   oi mei danz fiz achitob  cil respundi 
  prez sui  dunc dist li reis   purquei as fait cuniureisun 
encuntre mei tu e le fiz ysai e preis cunseil de nostre seignur 
pur lui e pain li dunas e la spee goliath pur reueler encuntre 
mei ki mal m aguaite iesqu a cest iur  respundi achimelech 
al rei   ki entre tute ta gent est si fedeil cume dauid ki 
uostre gendre est e uait e uient a uostre cumandement e 
nobles est en ta curt ne cumencai pas ui a prendre cunseil 
de nostre seignur pur lui tute felenie defend ne quider 
pas uers mei nule chose si bien nun ne uers nul de mun lignage 
io tis serfs ne soi ne poi ne grant de co que est entre 
uus e dauid  respundi li reis   achimelech tu i murras e 
tuit tis lignages  cumandad li reis a ces ki soleient desfaire 
les genz que tuassent les pruueires nostre seignur kar 
a sun dit il teneient od dauid e bien surent qu il se fud fuiz 
e a lui ne l uoldrent mustrer mais ces ne s uoldrent pas ocire 
dunc dist li reis a doech   turne tei uers les pruueires nostre 
seignur e tuz les tue  doech tut issi le fist e ocist 
des pruueires nostre seignur 
al iur quatre uinz e cinc ki uindrent 
tuz reuestuz deuant le rei pur encuntrer de meillur merci uers 
lui e nobe la cite as pruueires fist destruire les humes les 
femmes les petiz les alaitanz les bues les adnes les oueilles 
tut fist ocire un des fiz achimelech le fiz achitob ki out num 
abiathar s enfuid a dauid si li nunciad que 
saul out ocis les pruueires nostre seignur respundi dauid 
  bien le soi al iur quant doech de ydumee i fud qu il a saul 
le cuntereit io sui culpables de la mort d els tuz remain 
od mei mar auras pour si alcuns quiert ta mort la meie 
querrad e des ore ensemble le frums  
la nuuele uint a dauid que li philistien guerriouent une 
uile ki fud apelee ceila e qu il emportouent les blez e les fruiz 
e dauid prist cunseil de nostre seignur s il i irreit u nun pur 
les philistiens asaillir respundi nostre sire   ua i e les 
philistiens descunfiras e la cite salueras  firent li cumpaignun 
dauid   ici en iudee en nostre terre en pour arestums e cument 
irrum en ceila encuntre l ost as philistiens  derechief 
dauid prist cunseil de nostre seignur e il respundi   ua t en 
en ceila e io te liuerai a ta uolentet les philistiens  lores 
s en turnad dauid e ses cumpaignuns uers ceila cumbatid 
s enuers les philistiens si enchacad lur aures ki durent porter 
la uitaille si s descunfist a glaiue e saluad la cited e ces ki i 
mistrent a l ure que abiathar le fiz achimelech s enfuid a 
dauid en ceila od sei portad le seintefiéd uestement a pruueire 
que cil de la uielz lei soleient uestir si cume funt les noz 
quant a l altel deiuent uenir saul sout la nuuele que dauid 
fud uenuz en ceila si dist   ore ad deu liuréd dauid en mes mains 
kar enbatuz se est en cited u ad portes e serrures  
cumandad a tut le pople qu il s aprestassent a bataille 
e uenissent a ceila pur dauid aseer e les suens cume 
dauid le sout parlad a abiathar le pruueire si li dist   fai 
uenir auant le ephot  co fud un des seintefiez guarnemenz 
a pruueire e dauid fist sa ureisun a nostre seignur si dist 
  sire deu de israel io tis serfs ai oi nuuele que saul s aprestet 
de uenir sur ceilam qu il la destruiet pur mei cil de ceila 
liuerunt me il as mains saul e uendrad si saul si cume io 
tis serfs l ai oid si tis plaisirs est mustre le mei  respundi 
nostre sire   il i uendrad  respundi dauid   e liuerunt mei 
li burgeis de ceila e ces ki od mei sunt en la main saul  
respundi nostre seignur   oal il te liuerunt  deus li dist 
co qu en auendreit si dauid la saul atendist pur co dauid 
d iloc s en turnad od tuz ses cumpaignuns entur sis cenz que 
il i out e alerent walcrant ca e la e la nuuele uint a saul 
que fuiz s en fud dauid de ceila e pur co remest e nient n i 
alad dauid cunuersout el desert la u il truueit les fermetez 
e demurout en un munt de la guastine de ciph en un munt 
ki mult ert obscur saul le quereit e pursieueit tuz iurs 
mais deu ne l uolt liurer en ses mains dauid s aperceut que 
saul le ueneit querre a une feiz e fud lores dauid en un bois 
el desert de ciph u ionathas le fiz saul uint a lui si l cunfortad 
e haitad en deu si li dist   n aies pour li reis mis 
peres ne te prendrad pas mais tu regneras sur israel e io erc 
priuéd de tei e secundz de tei al regne e bien le set mis peres 
saul  refirent la lur aliance deuant nostre seignur dauid 
el bois demurad e ionathas al suen returnad 
ces de ciph uindrent al rei saul en gabaa si li 
distrent   dauid se tapist en nostre cuntree la u il truued al 
bois alcune fermetet el munt achile ki est a destre del desert 
pur co si cume tu i as desiréd a uenir si uien e nus le rendrum 
en tes mains  respundi saul   de deu aiez beneicun 
ki dulez ensemble od mei mais ore uus en alez l afaire 
ententifment aprestez e mult curiusement i entendez e le liu 
certeinement espiez u il seit e ki l ueist kar bien cuntrepense 
que io cuintement le aguait espiez e ueez tuz les repostailles 
u il se tapist puis a mei returnez e chose certeine m anunciez 
que io en uienge ensemble od uus kar ia seit ico qu il se 
esfundre en terre io l esquerrai od tut l ost de iuda  a tant 
s en turnerent ices de ciph deuant saul e saul e li suen en 
alerent pur querre dauid mais dauid le sout e descendid 
aual al rochier e hantout al desert de maion e saul 
e li suen alerent d une part del munt e dauid e li suen de 
l altre part si que dauid desperad que a cele feiz eschapast 
aprescerent tant qu il ourent enclos de tutes parz e enuiruné 
e lui e les suens pur prendre dunc uint uns messages batanz 
a saul si li dist   hastiuement en uien kar li philistien se 
sunt espandu par ceste terre  pur co saul erranment 
returnad e pursieure dauid cessad e encuntre les philistiens en 
alad par ceste acheisun apelerent cel lieu la pierre departante 
dauid s en partid d iloc e mest la u il truuad asseur recet 
en engadi 
cume saul fud returnez de la u il out pursewi les philistiens 
oid la nuuele que dauid fud el desert de engaddi 
prist pur co od lui treis milie cumbateurs de l esliture de tut 
israel alad querre dauid neis sur les rochiers e les derubes 
u a peine nule bestiole pout cunuerser e uint saul a unes 
faldes de berbiz ki sur sun chemin esteient truuad i une caue 
grande u il entrad pur sei aiser e dauid e si cumpaignun 
s i furent musciéd cume il uirent saul firent li 
cumpaignun dauid   ore est uenuz li iurs dunt deu parlad a 
tei si te dist io te liuerai tun enemi e si li fras quanque 
te plarrad a tant dauid uers le rei s apreschad e tut 
priueement un pan de sun afublail colpad mais erranment 
s en repentid k il out trenchiéd e dist a ses cumpaignuns 
  nostre sire me seit propice que io mal ne li face kar il est 
reis enuinz par nostre seignur si ueirement cume deu uit 
si nostre sires ne l ocit u de sa dreite mort muire u en 
bataille io ne metrai main sur lui kar il est rei nostre seignur  
e si par ses paroles tresturnad ses cumpaignuns que ne laidissant 
le rei saul eissid de la caue e tint auant sun chemin 
e dauid al talun le sewid si l apelad saul returnad e dauid 
chalt pas chaid a terre si l aurad si li dist   purquei creiz 
la parole de ces ki dient que io mal te quier a cest iur 
de ui si cume bien le ueiz te liurad deu en mes mains enz en 
la caue pensoue que t ocireie mais merci oi de tei e ne 
uoil metre main sur tei kar mis sires es e enuinz par nostre 
seignur ore chier pere uei e cunuis ceste piece de 
tun afublail que tienc en ma main quant io la colpai oreinz 
en la fosse ne te uoil murdrir ne laidir ore t aperceif 
que felenie n ad en mei ne crimne enuers tei mais tu m aguaites 
mal e mort pur co deus seit iuges entre mei e tei e 
ueniance m en face si que main ne mette sur tei si cume 
l um dit en l ancien respit des feluns felenie istrad mais 
ma main par mal ne te tucherad ki est cil ki tu enchalces 
sire reis de israel ki est il cil ki tu pursieus est cume uns 
chiens morz u une pulce deu seit iuges entre mei e tei 
ueied mun dreit e de ta main m en gette  cume dauid out 
en ceste baillie parléd saul respundi   es tu co ki paroles 
bels fiz dauid plurad erranment si li dist   plus es dreituriers 
que io tu m as bien fait e io t ai mal rendud e 
ui m as mustréd le bien que fait m as cume deus m out liuréd 
en tes mains e ocire ne me uolsis cils ki est quant sun 
enemi mortel u la force est sue ad truuéd ki partir le laissast 
a saluetet mais deus te face tel merci cume tu m as mustréd 
ici bien le sai certeinement que tu sur israel regneras 
e en ta main la terre tenderas pur co me iure par nostre 
seignur que apres mei mes enfanz de la terre n esraceras ne 
ma memoire n abateras  li reis saul ico requist e dauid 
serrement li fist li reis saul dunc returnad e dauid a plus seur 
recet alad 
li prophetes samuel murut e tuit li poples s asemblad 
plainstrent le forment e enseuelirent a sa maisun en ramatha 
e dauid s en uint al desert de pharan uns huem mest en 
la guastine de maon e out possesiun en carmele huem 
fud de grant afaire e out treis milie berbiz e mil chieures 
auint a une feiz qu il fist tundre ses berbiz en carmele e 
out num cil nabal e sa muiller abigail e fud la dame de 
grant cuintise e de grant beltet mais sis mariz fud durs e 
pesmes e malicius del lignage caleb cume co oid dauid el 
desert que nabal fist tundre sun fulc dis bachilers i 
tramist si lur dist   en carmele en irez e iesque a nabal 
uendrez e de la meie part le saluerez e si li dirrez   entre 
noz cumpaignuns e tei seit ferme pais e a ta maisun e a quanque 
tu as seit ferme pais par plusurs anz ai saluement guardé 
tes humes e tes choses e ore me uint la nuuele que tes 
pasturs tundereient les fulcs ki unt estéd od nus el desert 
unkes molleste ne lur feimes ne unkes ne perdirent rien par 
nus en tut le tens qu il mestrent od nus el desert enquier 
des tuens e issi le te dirrunt pur co requer que tes enfanz 
truissent grace enuers tei kar a bon tens eimes uenuz a tei 
ico que te plaist dune a nus tes serfs e a tun fiz dauid  
li bacheler uindrent a nabal ces paroles de part dauid li 
mustrerent e nabal lur respundi   ki est dauid e ki est le 
fiz ysai ore sunt mult muntéd li serf ki fuient lur seignurs 
prendrai pur co mun pain e ma ewe e la char des bestes k ai 
aturnéd a mes tunteriers e durrai as uassals qui io ne sai ki 
sunt li ancien patriarche de ki descendirent li iudeu furent 
pasturs de berbiz pur co li iudeu soleient faire festiual 
cunuiuie al tundre de lur berbiz puis que si out respundu 
nabal li message s en turnerent e le respuns a dauid 
mustrerent lores cumandad dauid a ses cumpaignuns qu il 
ceinsissant les espees e il meime ceinst l espee e li altre 
e sewirent le bien quatre cenz cumpaignuns e dous cenz 
remistrent al herneis guarder uns serganz uint a abigail la 
muiller nabal si li dist que dauid out ses messages a sun 
seignur enueiéd e rien n i ourent espleitéd e qu il les out cuntrariéd 
  e ses humes unt estéd uers nus mult francs ne nus 
firent moleste ne nule chose ne perid del nostre en tut le tens 
que nus demurames od els el desert pur mur e pur guarantise 
nus furent par nuit e par iur pur co ore i esguarde e puruei 
que tu en faces kar assummee est e acumplie encuntre tun 
marid sa malice e encuntre sa maisun e il est fiz belial si 
que nuls od lui ne puet parler abigail pur co se hastad 
fist prendre dous cenz pains e treis uaissels de uin e de encrement 
bele flur set muis e demi e cent liaz de grapes secchies 
e dous cenz freels de figes e fist tut chargier sur adnes 
dist a ses seruanz   deuant alez e io uus siwerai mais a 
sun barun mot ne sunad cume la dame fud muntee e uint 
al pied del munt esteuus dauid e li suen descendirent del 
munt encuntre li e la dame aprescad uers cele cumpaignie 
fist dauid   ueirement en uain guardai tutes les choses que 
furent nabal el desert e rien n i perid de tutes les choses que 
a lui apurtindrent e ore me rent mal pur bien mais se rien 
li remaint de quanque a lui apent iesqu al matin neis 
le chien cel mal uienge sur mei que uenir deit sur lui cume 
abigail uit dauid hastiuement de l adne descendid e deuant 
lui chaid si l aurad a terre e a ses piez se mist si li dist 
  sire sire sur mei seit cest pecchie nient sur tei que tu fras 
si tu te uenges de mun mari suffre que io puisse 
od tei parler e oi la parole de ta ancele merci te cri que mis sires 
li reis ne se curuzt uers cest felun nabal kar sulunc sun num 
fols est kar nabal en hebreu co est fol e folie est 
ensemblement od lui io tue ancele ne ui pas tes messages que tu i 
enueias mais ore mis sires ueirement uit deus e ta 
aneme ki t ad guardéd que ne uoises auant pur ocisiun faire 
e de pechiet t ad saluéd e ore tuz ces ki a mun seignur 
querent mal seient si cume est nabal pur co si te plaist 
receif cest present de ta ancele e dune le a ces cumpaignuns 
ki te siwent oste e fai remaindre le pechiet que io preiai 
que uenist sur mei se ueniance en preisses de mun marid 
kar deus frad a tei mun seignur estable regne e leal kar 
les batailles nostre seignur tu les meintienz e furnis pur 
co ne seit truuee en tei nule malice tuz les iurs de ta uie e 
si alcuns uolt encuntre tei reueler e pursieure e ocire la tue 
anme iert guardee en la cumpaignie de ces ki uiuent e sunt 
haitez deuant nostre seignur mais l anme de tes enemis iert 
ruelee e turnee cume la pierre de funde e cume nostre seignur 
te frad tuz les biens qu il ad dit de tei e rei te cunfermerad 
sur israel ta conscience ne te remorderad ne tu 
n en plurras pur cest pecchiet que tu freies se de mun mari 
te ueniasses e quant deu ces biens te frad de mei tue 
ancele te memberad e bien me fras respundi dauid 
  beneit seit nostre sire ki deus est de israel ki te enueiad 
ui encuntre mei e beneite seit ta parole e beneite seies tu 
ki guarid m as que sanc n espande a cest iur e que ueniance 
n en prenge de tun seignur kar si ueirement cume deu uit 
ki est deu de israel ki defendud m ad que io ne feisse cest 
mal si te ne fusses de plus tost uenue encuntre mei ne remasist 
a nabal iesque le matin neis le chien de sa maisun 
dunc receut dauid le present de la dame si li dist   returne 
od la pais deu a ta maisun kar tuit otrei co que tu requierz 
abigail al suen repairad e grant cunuiuie e truuad si cume co 
fust le cunuiuie le rei e nabal esteit haitez kar il fud iures 
e ele ne li mustrad ne poi ne grant iesque le matin quant 
il fud deseniurez al demain abaigail sa muiller li mustrad tut 
cest auenture e sis quers li amortid cume pierre e apres dis 
iurs deu ferid nabal si murut dauid le sout si dist   beneit 
seit nostre sires ki ueniance en ad pris de nabal e mei sun 
serf ad guardéd de pecchiet e la malice nabal li ad rendud 
sur le chief  
dauid ses messages a abigail tramist e a muiller la requist 
cume ele oid la requeste erranment leuad e a terre 
aurad si dist   preste sui que io seie sa ancele pur lauer les 
piez des serfs mun seignur  la dame apres muntad e 
cinc chambereres od sei menad e sewid les messages dauid e 
il la prist a muillier e reprist une altre dame achinoen de 
iezrael e furent ambesdous ses muilliers li reis saul dunad 
sa fille micol la muiller dauid a falti le fiz lais ki esteit 
de gallim 
ces de ciph reuindrent a saul en gabaa si li distrent 
dauid s est musciéd el munt de achile ki est encuntre la 
wastine el chemin  e saul s apareillad e uint al desert de 
ciph e od lui treis milie homes de l esliture de israel pur 
querre dauid el desert de ciph alogierent se li reis e li real 
en gabaa achile ki esteit de l altre part de la guastine 
al chemin dauid oid que saul fud uenuz pur lui al desert 
e par ses espies enquist e certeinement le sout k il fud uenuz 
e dauid leuad priueement e en tapin uint la u li reis fud 
e cume il uit le liu u li reis dormeit en sun paueillun e abner 
le fiz ner ki cunestables ert de la cheualerie e l altre pople 
entur le rei dist a achimelech de ethee e a abisai le fiz 
saruie ki frere fud ioab   qui en irrad od mei en l ost e la 
u li reis est respundi abisai   io irrai e alerent andui 
nuitante en l ost truuerent le rei dormant en sun paueillun e 
sa lance fichee en terre a sun chief e le cunestable de l ost e 
l altre pople dormanz entur lui fist abisai a dauid   a cest iur 
d ui ad deu liuréd tun enemi en tes mains pur co ie l 
ferrai de ceste lance parmi le cors iesque en terre e n iert 
mestier del referir  respundi dauid a abisai   mar l ociras 
qui metrad main sur l enuint nostre seignur senz meprisun 
si ueirement cume nostre sire uit si deus meisme 
ne l ocit u il murged de sa dreite mort u en bataille 
ne metrai main par mal sur l enuint nostre seignur mais 
ore pren la lance ki est a sun chief e la cupe si en irrum 
lores pristrent la lance e la cupe ki fud al chief saul si s en 
alerent e n i out nul ki l ueist ne ki l entendist u ki s esueillast 
mais tuz dormirent fermement par la uolentet deu cume 
dauid s en fud turnez e estut luinz al sumet d un munt e un 
grant ual fud entre lui e l ost criad uers ces de l ost e uers 
abner le fiz ner e dist   dun ne me respunderas tu abner 
dun ne me respunderas tu abner respundi abner   ki es 
tu ki si cries e fais noise sur le rei  respundi dauid   e 
dun es tu uns merueillus bers e ki est ki tei resemble en israel 
e purquei nen as dunc mielz guardéd tun seignur le rei uns 
entrad n ad guaires el paueillun le rei pur li ocire n est pas 
bien co que tu as fait si ueirement cume deus uit tu as 
deseruid la mort pur co que tu n as mielz guardéd tun seignur 
le rei uei ore u est la lance le rei e la cupe ki fud a sun chief  
saul cunut la uoiz dauid si li dist   es tu co bels 
fiz dauid respundi dauid   co sui io bels sire purquei 
dechaces si mei tun serf que ai fait quel mal as 
truuéd en mei mais ore sire reis oi ma parole si deus 
te attaried e cummuet uers mei sacrefise li fai e oblatiun e 
par co l apaie e si humes le funt maleit seient il deuant deu 
ki getéd m unt de la terre e de l heritage nostre seignur si 
cume il uolsissent que io alasse a deus auuiltres seruir 
e ore que io ne seie ocis entre estranges m estuuerad demurer 
kar li reis de israel uient a ost pur mei querre ki 
sui cume une pulce u cume une perdriz des munz  respundi saul 
  io ai mesfait mais ore repaire bel fiz kar io ne te 
frai mais mal pur co que tu ous ma uie chiere e ocire ne me 
uolsis ore pert que folement l ai fait e que ne soi nient de 
meintes choses  respundi dauid   ci est la lance le rei uienge 
un uadlet pur hoc si l emport e nostre sires rende a chascun 
sulunc ses dreitureres oures e sa lealtet nostre sire te 
out liuréd en mes mains e io ne uoil metre main sur tei kar 
tu es l enuint nostre seignur e si cume io ai ui magnifiet 
ta anme en mun quer tut issi seit magnifiee la meie deuant 
nostre seignur e deus m en deliurt de tutes anguisses  
fist saul a dauid   beneit seies tu bel fiz dauid e certeinement 
mult fais e plus fras mult poz e plus purras a 
tant dauid tint sun chemin e saul returnad 
dauid out guarde de saul pensad que alcun iur le entreprendreit 
e que mielz fust qu il s enfuist en terre de philistiens 
pur sei saluer e a tant le cessast saul a pursiwre par tute la 
terre de israel tint co a cunseil e partid s en od sis cenz 
cumpaignuns de la terre de israel uint a achis le fiz maoth 
le rei de geth e mest od achis il e li suen la nuuele 
uint a saul que dauid s en fud en geth fuid e pur co mais ne l 
pursewid dauid requist le rei achis qu il li liurast une 
de ses citez u il masist e li reis li dunad al iur sichelech 
e pur co la tindrent apres li rei de iuda e dauid mest 
en terre de philistiim quatre meis dauid e li suen cururent par 
la cuntree e enmenoent les preies de gesuri e de gedri e de ces 
de amalech cestes uiles ourent estéd ancienement en 
pais en senz guerre des sur iesque a la terre de egypte e 
dauid guastout tute lur terre e n i laissad uiure home ne femme 
kar il ne uolt qu il l encusassent al rei acuillid preies grandes 
de berbiz de boes de adnes de cameilz e de guarnemenz e 
quant il returnout al rei achis sa part enueiout quant il 
ueneit deuant le rei si li soleit li reis demander   sur quels 
as ui curud  dauid respuneit   encuntre le sud de iudee e 
encuntre le sud de geramel e encuntre le sud de ceni  e 
si feinst qu il haist e mal feist a la gent de israel pur co que 
meillur grace truuast deuers le rei mais nul ne laissad uiure 
ne nul prisun ne menad en geth pur co que il ne uolt qu il 
l encusassent al rei issi le fist dauid e tel fud sun 
esguard tuz les iurs qu il fud en terre philistiim e li reis 
creid a dauid si dist   mulz mals ad fait dauid encuntre sa 
gent e encuntre sun pople pur co iert tuz iurs mis hom 
a cel ure li philistien firent lur ban asemblerent lur genz 
apresterent sei a bataille encuntre israel e li reis achis sumunst 
dauid qu il e li suen uenissent od lui en l ost respundi 
dauid   io i uendrai e ore uerras que io tis serfs frai 
pur tei uers tes enemis  respundi achis   io te frai tuz iurs 
guarde de mun chief  samuel li prophetes fud ia mort 
e tuz ces de israel l ourent forment plaint e enseuelid en sa 
cite ramatha saul aueit ostéd de la terre ces ki s entremeteient 
de enchantement e de sorcerie de diuerse baillie e 
li philistien s asemblerent e uindrent en terre de israel si s alogierent 
en sunam e saul de la sue part tut israel asemblad 
e uint en gelboe suruit l ost des philistiens e forment 
en out grant pour quist de nostre seignur cunseil mais respuns 
nul ne l en fist ne par sunge ne par pruueire ne par prophete 
pur co cumandad saul que l um li queist une femme 
ki soust de sorcerie que par sun deuinement seust cume la 
bataille se prendreit li suen li distrent que une en out en 
endor e li reis se desguisad kar sa uesture muad e od dous 
cumpaignuns i alad uindrent a la sorciere de nuiz e saul 
i parlad requist que de ses auentures li demustrast e de mort 
lui resuscitast iceli k il li numast respundi la femme   bien 
sez que li reis fait cume ad ostéd de ceste terre tuz ces 
ki s entremeteient de tel uueraigne e purquei dunc me faiz 
aguait que io i muire e saul serement li fist si li dist 
  si ueirement cume deus uit ne t auendrad si bien nun pur 
cest afaire  respundi la sorciere   qui uols tu aueir resuscitéd  
respundi saul   samuel ne resuscite la sorciere le 
fist si e cume ele uit samuel getad un cri merueillus e dist 
a saul   sire purquei m as deceue tu es li reis saul kar 
co li out mustréd li esperiz ki li aparut respundi saul 
  mar auras pour que as ueud  respundi la sorciere   io en 
uei un ki est si cume deus uenist sus de terre  respundi 
saul   e de quele furme est uil huem est de grant eage 
e est reuestu cume prestres lores entendid saul que co fud 
samuel e erranment chaid a terre si aurad fist samuel al 
rei   purquei m as inquietet e traueilléd que seie resuscitéd  
respundi saul   io sui forment en grant destreit kar li philistien 
se cumbatent encuntre mei e deu s en est partiz de 
mei e oir ne me uolt ne respuns faire ne par sunge ne par 
pruueire pur co t ai fait cha sus uenir que tu me mustres 
cument me deiue cuntenir  respundi samuel   purquei enquierz 
rien de mei quant deu s en est partiz de 
tei e pris se est a tun aduersarie ore acumplirad nostre sires co que 
il par mei parlad e tun regne trencherad e a dauid le durrad 
pur co que a sun cumandement ne obeis e amalech a sun plaisir 
ne destrusis pur co t ad menéd iesque a cest puint 
e od tei liuerad israel as mains des philistiens a mort demain 
tu e tes fiz od mei serrez kar tuit i murrez e fiere iert 
la descunfiture de ces de israel  chalt pas saul a terre 
tut estenduz chaid kar mult crienst les paroles samuel e d altre 
part il fud afebliz od co qu il fud deshaitéd kar il n out le 
iur de pain mangiéd ne t esmerueiller de co que tu oz que 
la sorciere samuel suscitad quant tu sez que deable neis nostre 
seignur d un liu a altre portad e li fel iudeu a mort le mist 
e par sa lange crucifiad mais samuel ne releuad pas par 
destrezce ne par la force de l enchantement ne deables 
nen out sur deu poested ne cumandement la sorciere fist 
ses charmes e deus par sun secrei ordenement suffrid que 
aparust la semblance mais ele ne sout cument li reis fud 
durement trublez e la sorciere uint iesque a lui si li dist 
  uwtute ai ta uolente si te plaist refai la meie un poi 
mangiez deuant co que uus en algiez li reis n i uolt mangier 
mais si cumpaignun e la sorciere l esforcierent tant qu il de 
terre leuad e sur une culche s asist e la sorciere chalt pas 
un sun ueel ocist de co e de el uiande aturnad que ele al 
rei dunad li reis od ses cumpaignuns mangiad puis s en 
turnad e tute la nuit errad 
li ost des philistiens tut s asemblad en afech e israel 
se fud alogiéd sur une funteine ki lores esteit en iezrael e 
li prince de philistiim en ueneient od centeines e od milliers 
de cumbaturs mais dauid e si cumpaignun furent forains en 
l ost od le rei achis firent li prince des philistiens a achis 
  que uolent ces hebreus ki od tei sunt respundi achis 
  dun ne cuneissez dauid ki ia fud cumpaignun le rei saul 
de israel e ad estéd od mei mulz iurs e n ai truuéd en lui 
nule deslealtet puisque a mei uint iesqu a cest iur  curecerent 
s en les princes des philistiens si redistrent   fai le 
returner e seit el liu la u tu l as asis e nen entred pas od 
nus en champ que il ne seit nostre aduersarie quant nus serrum 
entréd en bataille cument purrad il a sun seignur plaisir 
mielz que par noz testes trencher dun n est co dauid dunt 
il chanterent as charoles saul ocist mil e dauid dis 
milie nms  li reis apelad dauid si li dist   si 
ueirement cume deus uit prudum es e leals e tis alers e tis 
uenirs deuant mei mult m est acceptables e n ai truuéd en tei 
nul mal ne uilainie des l ure que a mei uenis iesque a cest iur 
mais tu ne plais pas as princes de l ost returne pur co e 
ua en la pais deu que tu ne offendes e curuces les princes 
de cest ost  respundi dauid   que ai fait e quel mal as 
truuéd en mei tun serf des le iur que primes uinc deuant tei 
iesque ore que en bataille n entre e me cunbate encuntre les 
enemis mun seignur le rei  respundi achis   bien le sai que 
tu es prudume e utle e profitables a mun os si cume uns 
angeles deu mais li prince unt dit que od els n enteras en 
champ pur co tu e ti cumpaignun tres par matin uus en alez 
dauid le matin s en turnad e li philistien s esmeurent e uindrent 
en iesrael 
tierz iur deuant co que dauid reuenist a sa cited sicelech ces 
d amalech la cited asaillirent deuers le sud si la 
pristrent tuchierent le fu les femmes les petiz les granz tuz 
pristrent mais nuli ne ocistrent si s en turnerent e od sei les 
menerent cume dauid e si cumpaignun truuerent arse la cited 
e lur muilliers e lur fiz e lur filles menees en chaitiuier leuerent 
un cri plainstrent e guaimenterent e plurerent e les 
dous muilliers dauid en furent menees achinoee ki fud de 
iezrael e abigail ki femme fud nabal de carmele 
dauid forment se cuntristad kar li poples le uolt lapider kar 
le quers de chascun fud en anguisse e en amertume pur ses 
enfanz mais dauid se cunfortad en deu e dist a abiathar 
le pruueire   faites uenir auant la saintefiee uesture de pruueire  
e abiathar le fist si e dauid prist cunseil de nostre 
seignur s il deust enchalcier ces larruns e s il les prendreit 
respundi nostre sire   pursiu les senz dute les prendras 
si s ociras dunc les pursewi dauid od ses sis cenz cumpaignuns 
e uindrent a la riuiere de bosor e li alquant ki las 
furent i remestrent e dauid fist l enchalz od quatre cenz 
cumpaignuns kar li dous cenz furent remes ki las esteient e 
ne pourent passer l ewe de bosor truuerent un fe de egypte 
el champ si l enmenerent deuant dauid dunerent li a mangier 
pain figes e dous liaz de grapes secchies cume il out mangiéd 
alches fud cunfortez e auigurez kar il nen out de treis iurz 
ne de treis nuiz de pain mangiéd ne beud fist dauid a lui 
  ki es tu dunt uienz e u uas cil respundi   serf sui 
a un amalechite e sui un uadlet de egypte e mes sires me 
guerpi pur co que ier e auant ier enmaladi e nus si curumes 
al sud de la cuntree de cerethi e encuntre iuda e al sud de 
caleb e sicelech alumames e arsimes respundi dauid   poz 
tu me mener la u ti cumpaignun sunt  respundi li 
uadlez   iure mei par deu que tu ne m ociras ne a mun seignur 
ne me liueras e io t i merrai e dauid li iurad e il l i 
menad e esteuus cil se furent esparpeilléd e iurent 
partut mangianz e beuanz e ensement cume feste celebranz 
par tute la preie e la pelfre ke pris aueient de terre de philistiim 
e de terre de iuda e dauid les descunfist si en ocist 
des le uespre iesqu al uespre de l altre iur si q uns piez n en 
eschapad fors quatre cenz bachelers ki sur chameilz s enfuirent 
dauid el iur escust la preie e quanque li amalechite en ourent 
portéd e ses dous femmes e rien n en faillid ne del petit del 
grant que de lur fiz que de lur filles que de lur robe e 
quanque il aueient dauid tut le remenad dauid e tuz les 
fulcs e tut les armenz fist deuant lui chacier e distrent 
  c est la preie dauid  e dauid uint a ses dous cenz cumpaignuns 
ki furent remes pur lassesce ariere kar siure ne l 
pourent e il out cumandéd qu il l atendissent a la riuiere de 
bosor e ces uindrent encuntre dauid e sun pople ki od li 
esteit e il les saluad amur e en pais firent tuit cil 
ki furent paltunier e felun e pesmes de ces ki aléd furent 
a escurre la preie od dauid   pur co que ces n alerent od nus 
de la preie rien ne lur en durrum mais bien lur sufised que 
aient lur femmes e lur enfanz si s en tiengent a tant  respundi 
dauid   nel frez pas issi mes chiers freres ne seit 
mais oie de uus tele parole de co que deu nus ad dunéd e 
nus meimes ad guardéd e noz enemis nus ad liuréd mais parmi 
le fest partirunt ces ki a la preie uunt od ces ki al herneis 
guarder remaindrunt d iloc en auant fud cest esguard 
receud e tenud cume ferme lei e estable en israel e 
dauid uint en sicelech e enueiad presenz de sa preie as antifs 
homes de iuda ki parent li esteient mandad lur que receussent 
lur part de la preie as enemis nostre seignur a ces numeement 
ki mestrent en bethel e en ramot al sud e a ces ki 
mestrent en iether e en aroer e en saphamot e en estama e en rachala 
e as citez ierameli e as citez cheni e en rama e en 
lacusam e en atac e en ebron e as altres ki mestrent as 
cuntrees u dauid e si cumpaignun ourent cunuerséd 
li philistien s en cumbatirent encuntre ces de israel e 
la descunfiture turnad sur cels de israel si turnerent a fuie e 
chairent morz e ocis el munt de gelboe e li philistien fierement 
asaillirent saul e ses fiz e ocistrent de ses fiz ionathan 
e aminadab e melchisue e li archier acuillirent saul si l 
nafrerent forment fist saul a sun esquier   sache ta spee 
si m oci que ces uassals ki ne sunt circuncis ne m ocient e 
escharnissent ses esquiers ne l uolt ocire kar de grant maniere 
fud espoentez e saul chalt pas prist sa spee e chaid desure 
si se ocist cume co uit ses esquiers que morz fud sis sires 
rechaid sur sa spee e od lui murut li reis saul e ses 
treis fiz e ses esquiers e tute sa priuee maisnee mururent al 
iur pois que co sourent les fiz israel ki mestrent ultre le 
ual e ultre le flum guerpirent lur citez si fuirent uindrent 
en terre de philistiim pur la ester l endemain uindrent li 
philistien pur cerchier e esquerre les morz truuerent saul e 
ses treis fiz morz el munt de gelboe despuillerent le 
de ses armes e colperent le chief enueierent le en terre de 
philistiim entur que sa mort fust anunciee el temple astaroth e 
sun cors pendirent sur le mur de bedsan cume cil de iabes 
galaad sourent quanque li philistien ourent fait a saul asemblerent 
sei bonimes uassals alerent tute la nuit pristrent le cors 
saul e de ses fiz del mur de bethsan si s astrent e enseuelirent 
el bois de iabes e iunerent set iurs 
li secundz liures des reis 
apres la mort saul dauid returnad de la descunfiture e 
l ocisiun d amalech e suriurnad dous iurs en sicelech al tierz 
iur repairad uns huem de l ost saul depanéd e desiréd out 
ses dras e puldre sur le chief uint deuant dauid e a terre chai 
si aurad dauid enquist dunt il uenist e cil respundi 
  de l ost de israel m en sui fuiz e cument l unt fait  fist 
se dauid cil respundi   il se sunt del champ fuiz e mult en 
i ad d ocis e morz est saul e ionathas sun fiz respundi 
dauid   e cument le sez que morz est saul e 
ionathas sis fiz cil respundi   par auenture uinc al munt 
de gelboe e saul sur sa lance s apuiout e les curres e l eschiele 
des cheualers l aprucout e saul uers mei turnad e chalt 
pas me apelad e ki io fusse demandad io li dis ke fui des 
amalechites e il me redist sta sur mei si m oci kar 
forment sui anguissus mais tute ma force est encore en mei 
e io turnai si l ocis kar bien soi que uiure ne pout apres les 
plaies pris la curune de sun chief e le bou de sun braz e 
aportéd les ai a tei mun seignur  chalt pas dauid e si cumpaignun 
lur uestemenz desirerent plainstrent forment e 
plurerent e iesque al uespre ieunerent pur le rei saul e pur ionathan 
sun fiz e les pruueires e le pople nostre seignur ki en 
bataille furent descunfiz e ocis dauid reparlad al bacheler ki 
la nuuele portad si enquist dunt il fust cil respundi que fiz 
fud a un amalechite   e purquei  dist dauid   fus si 
fol hardiz que pour nen ous de ocire l enuint e le rei nostre 
seignur cist mals te uendrad sur le chief ta buche ad parlee 
encuntre tei e a tun damage en co que tu deis que l enuint 
nostre seignur oceis e de co 
menteit li paltuniers erranment cumandad dauid a un des suens que 
mort getast cel lecheur e il si fist dauid en ceste maniere plainst saul 
e sun fiz ionathan cumandad que l um enseignast as fiz as 
iudeus traire de arc pur co que li philistien furent archer bon 
e mort ourent le rei saul si cume il est escrit el liure as dreituriers 
e si redist   israel israel pren guarde de 
ces ki sur les munz sunt morz e nafrez li noble hume del 
pais sur les munz sunt ocis allas cument i chairent li bon 
uassal e li uaillant champiun ne portez pas la nuuele en 
geth ne as rues d escalune que les filles des philistiens ne se 
haitent ne les filles de ces ki pas ne sunt circumcis s 
esleecent e uus munz de gelboe rusee ne pluie ne uienge sur 
uus nu  fist il puis   e n i seient pas chanps de primices kar 
la ieterent li fort lur escuz e saul tut issi cume il ne 
fust enuinz i getad sun escud  e issi li auint pur le pecchiet 
qu il ocist les quatre uinz pruueires e cinc a tort ki soleient 
faire a nostre seignur offrende e oblatiun si cume fud cumandé 
en cele lei   la saiette ionathas fist dauid   unches ariere 
ne turnad e la spee saul en uain al fuerre ne repairad saul 
e ionathas amiables e bels furent en lur uie e a la mort ne 
se sunt partiz plus furent ignels ke li egles e plus fort 
que liuns uus filles de israel plurez pur saul ki uus uesteit 
des riches guarnemenz e dunat uus d or les riches aurnemenz 
cument chairent en bataille li bon uassal io duil 
sur tei cher frere ionathas bels e amiables que io amoue 
si cume la mere sun fiz qui n ad mais un ai cume chairent 
li bon champiun e perirent ces bones armes e li bons cunreidz 
apres la plainte e le plur dauid prist cunseil de nostre 
seignur e dist   plaist te sire que io en alge a une des citez 
de iuda  e deus respundi   ua i e a la quele  fist dauid 
respundi nostre seignur   a ebron  lores s en 
turnad d iloc dauid od ses dous femmes achinoe ki fud de 
israel e abigail ki out estéd femme nabal de carmele e od 
ses cumpaignuns ki od lui ourent estéd e il e tutes lur maignees 
uindrent e mestrent as fortelesces de ebron e li barnages 
de iuda uint e enuingst dauid qu il regnast e sire fust 
sur tut iuda la nuuele uint a dauid que cil de iabes galaad 
ourent fait a saul e as suens e cume il l ourent enseuelid 
pur co ses messages lur tramist si lur mandad   beneit seiez 
uus de nostre seignur ki merci a uostre seignur saul feistes 
e enseuelistes e pur co nostre sire uus face merci e io uus 
rendrai grace e guerredun e bien pur co que si bien l auez fait 
e ore uus haitez e seiez pruz e uaillanz kar ia seit co 
que morz seit uostre sire saul nepurquant cil de iuda m unt 
eslit e enuint que io seie lur rei  
abner le fiz ner ki maistre cunestables out estéd sur 
l ost saul prist hisboseth le fiz saul si l menad ultre le flum 
iurdan e rei le fist sur galaad e gessuri e sur iesrael e 
sur effraim e sur beniamin e sur tute israel quarante anz 
out hisboseth le fiz saul quant il cumencha a regner sur 
israel e dous anz regnad e sul cil de iuda se tindrent od 
dauid e dauid set anz e set meis demurad en ebron sires 
e poestifs e reis sur iuda 
abner le fiz ner asemblad ost de esliture de israel pur 
damagier e bataille tenir encuntre ces de iuda kar 
forment fud irez uers els de co qu il ourent dauid eslit a rei 
e a seignur e dauid enueiad encuntre lui le maistre cunestable 
de sa ost ioab ki fiz fud de la serur dauid e si 
s entrecuntrerent sur un ewe en gabaon cume il se furent 
asemblez e li un furent d une part de l ewe e li altre de l altre 
part dist abner a ioab   faites leuer de ces uadlez e iuerunt 
deuant nus  respundi ioab   uolentiers  leuerent 
erranment e passerent duzze de beniamin de part hisboseth 
le fiz saul e duzze de l ost dauid e chascuns saisid sun 
cunpaignun par les cheuols e nafrad a mort si que tuz chairent 
ensemble morz en la place pur co fud apeléd cel liu li 
champs des forz en gabaon a tant leuad li esturs e la bataille 
fiere e forte entre les uns e les altres e abner ki 
cunestables fud de l ost de israel od tute sa gent en fuie 
turnad e la maisnee dauid fierement les enchalchad e la 
furent treis des fiz saruie ioab e abisai e asael e cil asael 
fud si deliures del pied e si ignels cume uns cheuerols de cele 
forest e cil asael pursewi abner e ne uolt turner ne a destre 
n a senestre e abner s aperceut si li dist   es tu co asael 
respundi asael   co sui io ueirement  respundi abner   ua 
a destre u a senestre e pren un de ces bachelers e del suen 
co que te plarrad mais asael ne s en uolt turner e abner 
derechef parlad a asael si li dist   turne tei desur mei ne 
me enchalcher pas que mei ne t estueched laidir e puis ne 
puisse uenir deuant ioab tun frere  mais asael nel uolt 
oir ne sei tresturner pur co abner turnad uers li 
ferid le parmi le cors de sa lance e chaid asael morz en la 
place e tuz ces ki passerent par la u il giseit s aresturent 
ioab e abisai pursewirent e enchalcerent abner ki s enfuieit 
iesque li soleilz s escunsad uindrent iesque al munt del duit 
de l ewe ki est encuntre le ual e le chemin del desert en 
gabaon lores se traistrent ensemble abner e si cumpaignun e 
esturent serreement cume en eschiele el sumet de une hoge 
e abner criad uers ioab si li dist   cument uols tu nus 
pursiure senz merci iesque a la mort dun ne sez que quant 
l um de uie se despeired que l um se met en grant peril purquei 
ne diz al pople qu il cest a enchalcer ses freres e ses 
parenz  respundi ioab   si ueirement cume deus uit si tu 
ousses par matin si parléd nus nus fuissums partiz e nen uissums 
pas fait enchalz sur nostre frere israel  dunc sunad ioab 
une busine e tute se ost arestut e remest li esturs a tant 
abner e si cumpaignun s en alerent par la champaigne tute 
la nuit e ultre le flum iurdan firent un tur entur beteron e 
uindrent a lur recet ioab s en turnad e sun pople asemblad 
mais dis e nuef i defurent estre asael e la maisnee 
dauid out ocis de beniamin e des cumpaignuns abner treis 
cenz seisante pristrent le cors si l enseuelirent el sepulcre sun 
pere en bethleem e ioab e si cumpaignun errerent tute la 
nuit e en la iurnee uindrent en ebron 
e la guerre durad lunges entre la maignee dauid e 
la maignee saul mais dauid amendeit e esforchout e li altre 
de iur en iur enpeirout 
dauid out enfanz plusurs en ebron li einznez out num 
amon fiz fud achinoe de iesrael li secundz out num cheliab 
fiz fud abigail ki out estéd muilier nabal de carmele li 
tierz out num absalon fiz fud maacha ki fud fille tholomeu 
le rei de gessur li quarz out num adonies fiz fud 
a une dame ki fud clamee agit li quinz out num saphatiel 
e fiz fud abigail li sistes out num iethraam fiz fud eggla 
la muiller dauid e ces furent nez en ebron abner le fiz 
ner fud maistre cunestables de ces ki guerriouent dauid 
mais li reis saul aueit une amie ke out num respha 
e fille fud achia e hisboseth le fiz saul s aperceut que abner 
la hantad si em parlad pur co que il cremeit que abner od 
tute la dame purpreist le regne e abner se curuchad forment 
des paroles hisboseth si li dist   cument sire io sui uils 
cume chiens a ces de iuda cume cil ki est chief des fols ki 
abaient uers dauid merci ai fait a la maignee saul tun pere 
e ses freres e a ses amis e nen ai pas tei liuréd a dauid 
e tu as enquis mal uers mei pur mei arguer pur une femme 
ico face deus a mei qu il frad a tei si io ne faz a dauid ico 
que deus li ad pramis par serement que le regne seit del tut 
remuéd de saul e des suens e li throdnes dauid seit eshalciéd 
sur israel e sur iuda des dan iesque bersabee  e hisboseth 
ne li sout que respundre kar mult le cremeit 
pur co abner chalt pas tramist ses messages a dauid pur faire 
amur e pais e aliance entre li e dauid e bien li mandad que 
tut li freit aueir le regne de israel dauid receut haltement 
les messages e le mandement mais co li mandad que deuant 
li ne uenist deuant co que il li menast micol la fille saul ki 
out estéd femme dauid abner li remandad qu il ne la pout 
mener pur co que hisboseth ses freres l out en poested 
lores enueiad dauid ses messages a hisboseth mandad li ke 
micol sa femme li rendist qu il out cunquise par les chiefs de 
cenz philistiens hisboseth erranment la mandad si la tolid a 
phalthiel sun barun e il la sewid iesque a baurim tut plurant 
dunc li dist abner qu il returnast e il returnad a tant 
abner parlad as baruns de israel si lur dist   n ad guaires 
que uus queistes dauid qu il regnast sur uus pur co faites 
ore la uolentet nostre seignur kar il ad dit ke par dauid 
saluerad sun pople de israel des philistiens e de tuz lur enemis  
reparlad en ceste maniere a ces de beniamin puis 
en alad a dauid en ebron pur dire lui le plaisir de ces de 
israel e de ces de beniamin uint en ebron od uint cumpaignuns 
e dauid le receut a grant honur e a cunuiuie lui e 
ses cumpaignuns al partir si dist abner a dauid   or m en 
irrai e tut israel asemblerai e a tei mun seignur l amerrai pur 
faire od tei pais e aliance que tu seies reis e cumanderes sur 
tuz si cume tis quers le desired cume abner s en fud 
partiz de dauid en amur e en pais ioab ki cunestables ert 
dauid e la maisnee returnerent de la u ourent laruns pris e 
ocis e repairerent od merueillusement grant preie e abner fud 
ia esmeuz hors de la cited uint la nuuele a ioab que abner 
fud al rei uenuz e qu il s en fud en amur e en ferme pais 
partiz e ioab uint erranment deuant le rei si li dist   que 
as fait abner le fiz ner uint deuant tei e purquei le laissas 
de tei en pais partir dun ne sez que pur co i uint qu il te 
deceust e seust tes priuitez e quanque tu faiz quant 
ioab uit qu il ne pout le rei cummoueir uers abner eissid 
fors e enueiad ses messages tut batant apres abner e reuenir 
le fist de la cisterne que l um claime syra si que dauid mot 
ne sout cume abner fud returnez e uenuz en ebron ioab 
le seuerad de ses cumpaignuns si cume il uolsist priueement 
od lui parler e cume il furent a une part priueement abner 
e ioab e abisai ses freres ioab sacha l espee e ferid abner 
enz el costed si l ocist felenessement pur uengier a sun dit la 
mort sun frere asael la nuuele uint al rei e il en fud angussusement 
marriz e si dist   io sui netz e mis regnes ore e 
parmanablement de la mort abner le fiz ner mais uienge li 
pecchiez sur le chief ioab e sur tut le lignage sun pere si que 
ne defaille del lignage ioab lecheur e leprus e madles ki 
serued de mestier de femme e ki seit desuz ses enemis e mendifs 
tut issi ioab e abisai sun frere ocistrent abner pur co 
qu il out ocis lur frere asael en bataille en gabaon dunc 
cumandad li reis a ioab e a tut le pople ki od li esteit k il 
desirassent lur guarnemenz e uestissent sei de sacs e feissant 
lur plainte deuant le cors abner e meimes li reis siweit la 
bierre quant abner fud enseueliz en ebron li reis 
meimes leuad un cri e plurad sur la sepulture e tut li poples 
le fist ensement   ah  fist se li reis   abner n est pas morz si 
cume suelent murir li malueis e li recreant mais si cume solent 
chair li bon par les fiz de iniquited ne li furent pas les puinz 
liez ne les piez enbuiez  e tuit li poples plurad e forment 
le plainst cume la maignee uint a curt pur mangier de grant 
iur li reis iurad que deuant le uespre ne gustereit de pain ne 
d el ico oirent ces de israel e mult lur plout quanque il fist 
deuant els e bien sout tut li poples al iur que morz n i fud 
abner par le rei dauid parlad as suens si lur dist   dun ne 
sauez que ui est chaeit un princes e uns haltz sires en 
israel io si sui enuinz reis e sacrez mais al realme ne sui 
pas encore cunfermez e ces fiz saruie sunt de dur afaire uers 
mei mais deus rende a ces ki mesfunt sulunc lur malice  
li fiz saul oid la nuuele que ocis fud abner en ebron 
e sa force mult li relascha e tuit cil de israel en furent trublez 
li fiz saul hisboseth out dous serianz ki maistres furent 
a larruns li uns out num baana e li altres recchab 
fiz furent remon ki fud de beroth e des fiz beniamin e 
beroth apendeit a beniamin e cil beronite s en furent fuiz 
en gethaim e la cunuerserent iesque cel iur cist dui uassal 
rechab e baana entrerent en la maisun hisboset a ure de 
midi e il se giseit sur sun lit si se dormeit e une femme ki 
deueit furment uenter e l us guarder ensement se dormeit e 
cil felun pristrent garbes de furment en lur mains pur lur 
felunie mielz cuurir entrerent en la chambre u hisboseth 
se dormeit ocistrent le si s enfuirent od tut le chief 
errerent tute nuit par le chemin del desert e porterent le chief 
hisboseth a dauid en ebron si li distrent   ueez ci le chief 
hisboseth le fiz saul tun enemi ki quereit ta mort e nostre 
sire deus t ad uengiéd ui de saul e de sun lignage  respundi 
dauid   si ueirement cume nostre sires uit ki deliurét m a 
de tutes anguisses celi ki la mort saul me nunciad ki quidout 
que nuuele ki mult me ploust portast io fis prendre e ocire 
e mult mielz de uus feluns ki ocis auez hisboseth en sa 
maisun e sur sun lit ki ne uus out mesfait ueniance prendrai 
e de uus la terre deliuerai cumandad erranment que l um les 
oceist e l um si fist colperent les piez e les puinz e pendirent 
sur la riuiere de ebron e pristrent le chief hisboseth 
si l enseuelirent el sepulchre abner en ebron 
ionathas le fiz saul out un fiz ki fud endieble des piez cinc anz 
out quant la nuuele uint de la mort saul e ionathan de iesrael 
e sa nurrice prist l enfant si s enfuid e par co qu ele se hastad 
li enfes chaid e clops en deuint par le chair e out num li 
emfes miphiboseth 
tutes les lignees de israel uindrent a dauid en ebron 
si li distrent   nus eimes de uus e uoz parenz e tant cume 
saul regnad sur nus nostre duitre fud e deuant nus alas e repairas 
e nostre sire te dist tu guarderas mun pople e tu 
iers duitre sur israel  tut issi parlerent a dauid si se alierent 
a lui si l enuinstrent a rei sur tut israel trente anz 
out dauid quant il cumencad a regner e quarante anz regnad 
en ebron regnad sur iuda set anz e set meis en ierusalem 
yy anz sur tut israel e sur iuda a cel cuntemple 
s en alad li reis e tute sa ost a ierusalem e asist les iebusiens 
ki la tindrent e il en despit del rei asistrent les cieus e les 
clops e les leprus as kernels de la cited si distrent al rei 
  tu n enterras en la cited si tu ne remues les clops e les cieus 
ki dient e aferment que tu n i metras le pie  e l um soleit 
pur co dire en respit li cieu e li clop dient nuls n enterrad 
en lur maisun tant cum il ierent dauid se curecad 
forment e aseiad la cited e prist la tur de syon co est la 
cited dauid pramis out riches duns e la maistre cunestablie 
a celi ki primes en la cited enterreit e prendreit e le sum del 
mur la u fud li cunduiz de l ewe ki curut par la cited od 
sa lance tuchereit e les cieus e les clops ki dauid hairent 
e sur le mur esteient abatereit cume chascuns se hastad pur 
munter e primes entrer en la cited ioab tuz les altres passad 
e en halt muntad e uers le rei criad e demandad la maistre 
cunestablie e li reis dauid prist la cited e les fortelesces e 
mult la esforcad e ierusalem l apelad e dauid esforcout chascun 
iur e amendout e deus fud od lui 
li reis yram enueiad messages al rei dauid pur fermer 
od lui amur e aliance e enueiad lui mairen de cedre e charpentiers 
e taillurs de pierre e firent une sale e un paleis a l oes 
le rei dauid e dauid s aperceut que deus out cunferméd 
sun regne sur israel e esleuéd prist femmes e suignantes 
plusurs e out plusurs fiz e filles e co furent les nums de 
ces ki furent nédz en ierusalem samua e sobab e nathan e 
salomon e iabaar e helisera e nefegh e iafia e lisama 
e elyada e elifelegh 
la nuuele uint as philistiens ke dauid fud enuinz a rei 
sur tut israel pur co asemblerent tuit pur querre e prendre 
dauid dauid cum il le sout uint baldement encuntre els a 
bataille li philistien se espandirent tuit el ual de raphaim 
e dauid prist cunseil de nostre seignur s il ireit encuntre les 
philistiens e se il li liuereit ses enemis nostre sire li respundi 
  alez i baldement e ie s liuerai en uoz mains  dauid 
s en turnad aseurement e les philistiens en baalpharasim 
descunfist e ocist e si dist   deus ad deuiséd mes enemis deuant 
mei si cume ewes se deuisent pur co fud apelez cil 
lieus baalpharasim e li philistien guerpirent iloc lur deus 
e dauid les prist e ardeir les fist 
derechief s asemblerent li philistien a ost banie sur 
dauid si s espandirent el ual de raphaim dauid prist cunseil de 
nostre seignur s il li liuereit les philistiens u nun nostre 
sire respundi   n i iras pas dreit encuntre els mais deriere els 
en uendras encuntre le plur e la plainte co est encuntre 
lur ydles e lur fals deus ki s meterunt a plur e a plainte e a 
desfaciun e cume tu orras le sun e la noise des angeles ki 
destruirrunt e descunfirunt les ydles e les fals deus as philistiens 
dunc les iras ferir kar lores en irrad deus deuant tei 
e descunfirad l ost des philistiens  dauid le fist si cume nostre 
sire li out cumandéd e descunfist l ost as philistiens des gabe 
desque gazar 
derechief dauid asemblad trente milie de l esliture de 
israel e mut pur mener l arche u l um deprie le num nostre 
seignur de la maisun aminadab ki fud en gabaa si la mistrent 
sur un char nuuel e oza e haio ki furent fiz aminadab 
la menerent cume ele fud esmeue de la maisun aminadab 
haio ki guardout l arche alad deuant e dauid e tuz ces de 
israel iuerent deuant nostre seignur od multes manieres d estrumenz 
od harpes e lires e tympans e frestels e cymbals 
quant il uindrent a l aire nachor oza estendid sa main 
uers l arche si la tint pur co que li buef eschalcirrouent e 
alches l enclinerent e nostre sire s en curechad uers ozam 
si l ferid e il chaid morz en la place apres l arche nostre seignur 
dauid en fud mult marriz de co que nostre sire out 
ferud ozam e muad le num de cel lieu pur co que oza i fud 
ocis pour out grant dauid a cel iur si dist   cument purreie 
io herbergier l arche nostre seignur  ne l osad pas mener en 
la cited dauid mais remaindre la fist en la maisun obededom 
de geth de lui dit l escripture qu il fud de geth pur co 
que sis peres mest en geth e la remest treis meis e nostre 
sires benesquid obededom e sa maisun la nuuele uint a 
dauid que deus out dunéd pur l arche a obededom beneicun 
pur co si dist   or en irrai e l arche deu en ma maisun merrai 
fist assembler les einznez e le barnage de israel e les 
ordenez ki esteient del lignage leui si n alad pur l arche si 
l amenad od grant leece en la cited dauid e od dauid esteient 
plusurs cumpaignies e asez bestes pur faire sacrefises 
kar as set pas que cil firent ki l arche porterent l um sacrifiout 
un buef e un multun en l onurance nostre seignur e 
dauid sunout une maniere de orgenes ki esteient si aturné ke 
l um les liout as espaldes celi ki s sunout e il si sailleit e 
iuout deuant nostre seignur e dauid esteit uestudz de une 
uesture linge pur humilitet e tuit ensemble menerent 
l arche od leesce e od chanz e sons de busine 
cume l arche entrad en la cited dauid micol la fille 
saul guardad par une fenestre e uit le rei saillant e iuant deuant 
nostre seignur si l despist en sun quer e li reis e sa 
cumpaignie porterent enz l arche si l asistrent honestement el 
tabernacle que dauid li out aprestéd e li reis fist ses offerendes 
e ses oblatiuns cunread le iur tut le pople homes e 
femmes e puis les cungead e dunad lur la deu beneicun e 
chascuns returnad al sun cume dauid reuint a sun paleis 
pur la feste tenir micol la fille saul uint encuntre lui si li 
dist   hai cume as estéd ui glorius ki tei descuueris 
e esnuas des uestemenz reals deuant les anceles de tes serfs 
si cume co fust uns saillur respundi dauid a micol   si 
ueirement cume deus uit io iuerai deuant nostre seignur ki 
m eslist e plus m out chier que uostre pere e tut sun lignage 
e cumandad que io fusse ducs sur tut le pople de israel e 
io iuerai e plus uil me frai que io n ai estéd e humles ierc 
en mun quer e deuant les anceles dunt tu as parléd e de tant 
serrai plus glorius micol la fille saul nen out enfant iesqu al 
iur de sa mort kar ele murut a l enfanter 
cume li reis fud el regne aseurez e deus li out pais 
dunee de tutes parz al prophete nathan parlad si li dist 
  tu ueis que io main en paleis de cedre e l arche deu est 
herbergié desuz peels  respundi nathan   fai quanque 
te plaist kar nostre sire est od tei  la nuit apres 
deus mustrad sa uolentet a nathan si li dist   ua e parole 
a mun serf dauid e di que io li mand que ne uuil pas que 
il me face maisun ne io ne mes unches en maisun des le iur 
que io menai les fiz israel de egypte iesque cest iur mais 
erréd ai en tabernacles e en tentories par tuz les lieus u io 
passai od les fiz israel e parlai io nule feiz a alcune des 
lignees de israel u cumandai que ele guardast mun pople 
de israel u enquis de lui purquei ne m oust edifiéd maisun 
de cedre mais ore dirras ces paroles a dauid de la meie 
part   io te trais de la u tu guardas les berbiz ke tu fusses 
ducs sur mun pople de israel e fui od tei u que tu alasses 
e ocis tuz tes enemis deuant tei e fait t ai de grant num sulunc 
le num des granz seignurs ki mainent en terre e io aturnerai 
un lieu a mun pople de israel e si l i planterai e io si mandrai 
od lui e n iert mais trublez ne les fiz de iniquited ne s 
traueillerunt mais si cume il firent deuant des le iur que io 
establi iuges sur mun pople de israel e repos te durrai 
e pais de tuz tes enemis e io te di deuant que heirs te 
durrai e quant tes iurs ierent asumez e tu serras en repos 
od tes ancestres io susciterai tun fiz e afermerai sun regne 
il edefierad maisun e temple a l honurance de mun num e 
estable frai le trone de sun regne parmanablement e io li 
serrai pur pere e il me serrad pur fiz e s il uers mei 
mesprent ie l chastierai par ses enemis kil guerrierunt e par 
enfermetez mais ma merci e ma misericorde ne li toldrai pas 
si cume io fis a saul qui io ai remuéd sur tei e ta maisun 
iert leale e tun regne parmanablement deuant mei e tis trones 
serrad estables tuz iurs tuz ces paroles e tute ceste auisiun 
mustrad nathan a dauid de part nostre seignur 
dauid entrad el tabernacle la u l arche fud deuant nostre 
seignur si li dist   sire sire deu ki sui io u ma maisun 
que tu m as menéd iesque a cest puint e encore tenez co 
a poi e diz que mis regnes lunges durrad co est la lei 
a hume ke hum te serue en simplicited e purted de sun 
curage e tu li faces merci si cume a mei l as fait que purrai 
dire uers tei tu sez bels sire que io sui tis serfs pur ta 
pramesse que fais a abraham e ysaac e iacob e pur la misericorde 
de tun quer ces granz choses m as fait si que mustrer 
me uols a tun serf co que tu fras pur co sire deu tu es 
magnefiéd kar nuls n est deus fors tu e nuls n est ki tei 
resemble ki feist les granz choses que nus auums oid quel 
gent en terre si cume tun pople israel pur ki alas pur rachater 
le a tun oes e grant num te feis e merueilluses choses e horribles 
sur la terre pur rachater tun pople de egypte e des 
egyptiens que tu en la ruge mer oceis e lur deus forment 
iuias e descunfeis e feis le pople israel parmanablement tun 
pople e tu es lur deu pur co sire deus la parole 
que tu as parlee de mei e des miens furnis la que ele seit 
estable finablement e tis nums seit magnifiéd tuz dis que 
l um die que li sire des oz li sires puissanz est deu 
sur israel e la maisun tun serf dauid iert estable deuant tei 
kar tu sire des oz deu de israel as reueléd a tun serf e as 
dit io te edifierai maisun pur co io tun serf ai pris alches 
de hardement que io te requerge e face ceste ureisun pur 
co sire deus tu es deu uerais e ueraies serrunt tes paroles 
e tu as parléd uers mei tun serf cest bien cumence pur co 
e beneis la maisun tun serf que ele seit estable parmanablement 
deuant tei pur co que tu as dit que ma maisun iert 
beneite parmanablement  
dauid guerriad fierement les philistiens e mult les abaissad 
prist les citez ki ourent destreint israel a rendre a els 
treud e recut de ces citez dauid cume sires seruises e truud 
d altre part guerriout ces de moab e forment les destrueit e 
de lur cors e de lur terres e de lur aueirs fist sun talent e 
moab lui fud obeisant e truud rendant e dauid descunfist 
adazer le fiz raab le rei de soba quant il en alad 
pur cunquerre la terre ki est sur le fluuie de eufraten prist 
de ses cheualiers mil e set cenz e uint milie de gelde 
trenchad les garez des cheuals ki traistrent les curres mais cent 
des curres en retint a sun oes cil de sirie e de damasche 
uindrent en aie a adadezer le rei de soba e dauid en occist 
uint e dous milie de ces de sirie e mist se guardes 
en damasche si qu il de syrie rechut seruise e treud e deu 
guardad dauid u qu il alast dauid prist les armes d or e les 
quiures d or e les urnemenz d or qu il cunquist sur la maignie 
adadezer e porter les fist en e areim mult de 
grant maniere prist de dous citez adadezer bethe e beroth 
de co fist salomon tuz les uaissels de araim el temple e neis 
le grant lauur que l um apeled mer d araim e les columnes 
e l altel 
la nuuele uint a tou le rei de emath que dauid out 
descunfit tut le esforz adadezer pur co enueiad sun fiz ioram 
al rei dauid od riches presenz de uaissele d or e d argent 
e de araim e de oure antiue merciad le que il out desbaretéd 
e descunfit le rei adadezer kar enemis furent li reis 
thou e adadezer e li reis dauid rechut mult honureement 
le fiz thou e le present e cunfermerent entre sei amur e 
aliance e ferme pais e dauid seintefiad a l oes nostre seignur 
la uaissele que li reis thou li out enueiee od l altre or e argent 
qu il out pris des genz qu il cunquist de sirie de moab des fiz 
amon des philistiens de amalech de adadezer le fiz roab 
le rei de soba dauid se fist de grant num e fist leuer 
un arc ki signe fud de uictorie quant il returnad de sirie 
qu il out cunquise e ocis dis e uit milie humes el ual de salines 
e ioab dis milie e mist ses guardes en ydumee e 
chastel i fermad e tute ydumee la fud subiecte e rendid 
cheuage e treud e deu guardad dauid quel part qu il alast 
e il regnad sur tute israel e dreiturier esguard faiseit e iustice 
a tut le pople ioab le fiz saruie esteit maistre cunestables 
sur le ost e iosaphath le fiz achilud esteit iustise le rei e 
par lui e par sun esguard furent escrites e recheues les leis 
del pais e sadoc le fiz achitob e achimelech le fiz 
abiathar esteient pruueires e sarraias maistre escriuain de la 
curt e banaias le fiz ioiade esteit sur la priuee maisnee ki 
guardouent le cors le rei e l um les apelout a cel ure cerethi 
e pheleti co espelt en franceis ocianz e uiuifianz kar entur 
le rei esturent e guarderent les prudumes e ueniance firent des 
malfaiturs e li fiz dauid furent duitres del lignage iuda 
li reis enquist si nuls fust remes del lignage saul a qui 
il poust faire merci pur amur ionathan e uns phe fud de 
la maignee saul e out num siba li reis l oid dire si l mandad 
si li dist   es tu co siba  cil respundi   sire io sui siba 
tes serfs  respundi li reis   est nuls remes del lignage saul 
ke io li face la misericorde nostre seignur  respundi siba 
  uns des fiz ionathas i est remes si est endieble des 
piez e u est  fist li reis respundi siba   il suriurne en la 
maisun machir le fiz amiel de lodabar  li reis erranment 
le mandad e cume miphiboseth le fiz ionathan le fiz saul 
uint deuant dauid chalt pas chait a terre si aurad 
li reis l apelad par sun num miphiboseth e il respundi 
  io tis serfs prez sui a tun plaisir  respundi dauid   mar 
aueras pour kar io te frai merci pur ionathan tun pere e 
rendrai tei tute la plaine terre saul tun aiol e a curt esterras 
e a mun deis tuz iurs mangeras  e cil aurad le rei si dist 
  qui sui io bels sires de qui tu as merci ki sui semblable 
a un mort chien  dunc apelad li reis siba si li dist   tutes 
les choses ki furent saul e sun maisnil e tutes les apurtenances 
tut rend al fiz tun seignur pur co fai cultiuer les terres e 
fai les fruiz uenir pur miphiboseth seruir e il esterrad a curt 
e a ma table manierad  siba out quinze fiz e uint serfs e 
siba parlad al rei si li dist   sire si cume tu l as cumandé 
ie l frai e miphiboseth esterrad a curt e uendrad a tun deis si 
cume un de tes fiz  miphiboseth out un petit fiz e out 
num micha e tuz ces ki apurtindrent a la maisun siba seruirent 
a miphiboseth e miphiboseth mest en ierusalem e la curt 
hantout si cume li reis l out cumandé mais clops fud de 
ambesdous les piez 
li reis des fiz amon murut e anon ses fiz rechut le 
regne el lieu del pere dauid le sout si dist que merci freit 
e honur a annon le fiz naas si cume naas li out fait merci 
pur co enueiad ses messages a annon pur lui cunforter de la 
mort sun pere cume li message uindrent en terre des fiz 
amon e deuant le rei annon li barun de la terre parlerent al 
rei si li distrent   quides tu que dauid pur l amur e l onur 
tun pere e pur tei cunforter ait enueiéd cha ses messages 
ne l ad pas pur co fait mais pur espier e aprendre l estre e 
damager le pais ses messages i ad enueiéd  pur co li reis 
anon fist prendre les messages le rei dauid e rere la 
meite des barbes e colper lur uesture tres par les nages si s 
cungead a tant cume la nuuele uint al rei dauid encuntre 
ses messages enueiad si lur mandad qu il suriurnassent en 
ierico decique lur barbes fussent recreues e puis uenissent 
a curt li fiz amon s aperchurent qu il ourent mespris uers 
dauid si se criemstrent e enueierent de lur aueir esforciement 
as reis de syrie qu il lur fussant en aie encuntre le rei dauid 
e il i uindrent od uint milie humes de gelde d une part e od 
uint e un milie d altre part li reis dauid le sout e enueiad 
encuntre els ioab e tute sa ost e li fiz amon eissirent de 
lur cited e ordenerent lur eschieles deuant les portes e li 
reis de syrie soba e roob e istob e maacha esteient de une 
part el champ cume ioab uit que ses enemis li furent deuant 
e deriere eslist une partie del mielz de tut israel e 
ordenad ses eschieles e entrad en champ encuntre les reis de 
syrie le surplus de l ost liurad a abisai sun frere qu il se 
cumbatist encuntre les fiz amon si li dist   si li syrien 
me metent en fuie tu guenchiras uers mei si me airas e si 
li fiz amon te cunquerent io t airai si te cuntienc cum bon 
uassal e cumbatuns pur nostre pople e pur la cited nostre 
seignur e nostre sires frad sun plaisir  lores se apruchad 
ioab od tute s ost as syriens e fierement les asaillid e 
li syrien erranment turnerent a fuie e guerpirent le champ 
cume co uirent li fiz amon e il ensement turnerent a fuie e 
entrerent en lur cited e ioab a tant s en turnad e uint en 
ierusalem 
li sirien pur co que ces de israel les ourent descunfiz 
derechief s asemblerent e li reis adadezer mandad les syriens 
ki esteient ultre l ewe si uindrent e saboc ki maistre 
cunestables esteit de la cheualerie adadezer fud princes de tute 
l ost la nuuele uint al rei dauid e il si fist assembler tut 
israel e passad le flum iurdan e uint en elema e li sirien 
uindrent a bataille encuntre dauid si se cumbatirent cuntre 
lui mais li syrien furent laidement descunfiz si s enfuirent 
e dauid en prist des siriens set cenz curres e oscist 
quarante milie cheualiers e saboc ki maistre cunestable ert 
de l ost e li rei ki furent uenuz en l aie le rei adadezer e furent 
descunfiz firent pais e plait al rei dauid si l seruirent e n oserent 
pois aie faire as fiz amon 
l an apres a cel cuntemple que reis se solent esmuueir 
a ost e a bataille co est en 
mai li reis dauid enueiad ioab 
e od lui l ost de israel e guasterent la terre as fiz amon e 
asistrent rabath une lur cited mais li reis dauid fud remes 
en ierusalem 
entre ces afaires li reis dauid a un iur leuad apres 
meriene si se alout esbaniant en un solier e uit une 
dame ki se baignout en un solier de l altre part si fud durement 
bele e li reis cumandad que l um enqueist ki ele fust 
e l um si fist si li dist l um ke co fud bethsabee la fille 
heliam la muillier urie de chet e li reis la mandad 
si uint e od lui dormid e la dame cunchut e puis returnad 
a sa maisun cume la dame aparchut qu ele fud enceinte al 
rei le mandad e li reis tramist sun message a ioab e cumandad 
qu il li enueiast urie le barun cele dame e il li enueiad 
e dauid cume urie fud returnéd enquist cume ioab 
le fist e li poples e cument il le feissent del siege e quant 
li reis out enquis des nuueles de urie cumandad lui qu il returnast 
a sa maisun qu il i oust ses aises urie s en turnad e 
l um enueiad riche liureisun de la curt a sun ostel mais urie 
ne returnad pas a sun ostel mais remest la nuit a curt e iut 
od les les serianz le rei e li reis le sout si li dist le matin 
  tu es traueilliez e mult as erréd e purquei ne uas a ta 
maisun pur tes aises aueir  respundi urie   l arche deu e israel 
e iuda mainent en paueilluns e mis sires ioab e tes serfs 
bel sire gisent a terre e io cument enterrai en ma maisun 
pur beiure e pur mangier e pur aueir od ma femme mes deduiz 
par la saluete de tei bel sire nel frai pas  respundi 
li reis   remain ui mais e le matin returneras  e urie 
remest tut le iur e li reis le sumunst de mangier a 
curt e il si fist e li reis le fist eniurer mais nepurquant il 
se dormid la nuit od la maisnee e ne returnad pas a sa maisun 
le matin li reis fist faire un brief e mandad a ioab qu il meist 
urie la u li esturs fust plus forz en la bataille e qu il le 
laissast ocire e cel brief fud bailléd a urie e il s en turnad od 
tut uint a l ost e liurad a ioab le brief ioab par le cumandement 
dauid mist urie encuntre ces qu il sout ki furent 
cumbateurs forz e fiers e ces de la cited eissirent e 
cumbatirent encuntre ioab e ocistrent de la maignee dauid les plusurs 
e urie entre les altres cume urie fud morz ioab aturnad 
un message si l enueiad al rei pur mander ses estres si li 
dist   quant tu aueras cuntéd e mustréd nostre estre al rei 
si tu ueis qu il se desdeigne e enquierge purquei nus si 
apruchamus al mur e died   dun ne seustes que l um lance 
legierement les darz del mur e des kernels ki osist abimelech 
le fiz ieroboal dun ne ietad une femme sur lui une 
piece de muele del mur si l osict en thebes purquei uenistes 
si pres del mur si li reis si paroled erranment si dirras 
a sire e neis tun serf urie est morz  li messages uint 
al rei si cuntad quanque ioab li out cumandéd cuntad que 
cil de la cited se furent eissud encuntre les lur en champ e 
qu il les ourent chaciéd e enz ariere entassad es portes de la 
cited e que li archier ki furent sur le mur ourent trait as lur 
e une masse naffréd e ke urie fud morz respundi li 
reis   di a ioab qu il ne se dehaite pas kar diuerses sunt 
les auentures de bataille e ore chiet cist e ore li altres 
pur co li die qu il haite ses cumpaignuns e amonested de 
prendre e destruire la cited  la femme urie sout que ses sires fud 
morz si l plainst e quant passee fud la plainte dauid la mandad 
si la prist a femme e la dame out tost enfant 
cest afaire que dauid out fait desplout mult a nostre seignur 
si enueiad a lui nathan le prophete e il li dist cest 
respit   dous humes furent en une cited li uns fud riches 
li altres poures li riches out mult bues e berbiz li poures 
n en out mais une oueille qu il out achatee e nurrie od ses 
enfanz e maniout de sa uiande e beueit de sun beiure e tant li 
fud priuee que en sa culche dormeit si la tint cume sa fille 
e cume uns pelerins uint al riche hume pur herbergier e li 
riches huem uolt faire cunuiuie al pelerin ne uolt nient prendre 
de ses bues ne de ses berbiz mais fist prendre la berbeiete al 
poure hume si n fist aturner uiande a celi qu il out herbergiéd  
li reis s en curechad forment e out grant indignatiun uers celi 
ki co out fait si dist al prophete nathan   si ueirement cume 
deu uit celi ki co ad fait en murrad e quatre duble 
la berbeiete rendrad  respundi nathan   tu es cil ki co ad 
fait e nostre sire te manded ces paroles io te enuins a 
rei sur israel e de saul te deliurai e dunai tei le palais 
tun seignur e les femmes tun seignur e israel e iuda e si 
co est poi io te durrai mult plus e purquei as despité 
ma parole e as fait mal e pecchie deuant mei urie as fait ocire 
a tort e sa femme as prise a tun oes pur co ne defaldrad 
ia ocisiun de ta maisun pur co que tu as mei en despit e pris 
as la femme urie a tun oes a tort io susciterai mal sur tei 
de ta maisun meime e tolderai tei tes femmes si que l um bien 
le sauerad tu as fait cest oure priueement mais io uuerai 
apertement deuant tuz ces de israel  respundi dauid a nathan 
  mespris ai e pecchié uers nostre seignur  respundi nathan 
a dauid   nostre sire ad respleitéd la peine de tun pecchie 
n i murras pas mais pur co que tu as fait as enemis nostre 
seignur sun num blasmer ki tel rei eslist ki si ad uueréd tes 
fiz ki est ia nez en murrad  li prophetes nathan s en turnad 
e nostre sires ferid le enfancunet que dauid out engendréd 
de la femme urie e enmaladid e fud desesperez mais 
dauid requist nostre seignur pur l enfant e mangier ne uolt 
mais une part s en turnad e iut a terre e preiad pur l enfant 
li einznez de la maisun le rei uindrent pur esforcier le rei 
qu il leuast sus de terre mais il ne uolt leuer ne mangier 
le setme iur murut li enfes e li seriant ourent pour annuncier 
al rei la mort l enfant si distrent entre sei   tant cume 
li enfes uesquid quant nus en parlium al rei ne nus deignad 
oir forment iert ore marriz si nus li diums que morz est 
li enfes  li reis s aperchut que li enfes fud morz par le 
semblant que li seriant firent si lur demandad e il li distrent que 
morz fud lores leuad li reis de terre u il giseit si se lauad 
e aturnad prist altre afublail si n alad al temple nostre seignur 
e aurad pois returnad al palais e cumandad que l um 
meist napes si maniad   sire  firent les priuez le rei   que 
deit co tant cume li enfes uesquid ieunas e pluras 
e quant morz fud erranment leuas e manias  respundi li 
reis   tant cume li enfes uesquid io esperoue que deu le 
guaresist e pur co ieunowe e pluroue mais puisque morz est 
que amuntast mun ieunie e ma plainte nel purrai pas faire 
a mei repairer einz m estuet a lui uenir  dauid cunfortad 
sa muiller bethsabee ki deshaitee fud e engendrad de li un fiz 
e ele le fist apeler salomun e nostre sires l amad si enueiad 
nathan le prophete si l fist apeler amable pur co que deu l amad 
ioab tint le siege fermement entur rabath la cited des 
fiz amon si enueiad ses messages al rei dauid si li mandad 
que cil de la cited que il out asegié ne se pourent mais tenir 
e que li reis pur co uenist e la cited preist ke la uictorie 
ne fust aturnee a lui ki cunestables ert mais a sun seignur 
li reis pur co asemblad sa gent e uint iesque a la cited rabba 
si l asaillid si la prist prist la curune del chief le rei 
ki d or esteit e asise de pierres preciuses si l asist sur sun chief 
e merueilluse preie e merueilluses choses i truuad e si s enmenad 
e fist prendre le pople de la citiet si fist de serres detrenchier 
e de chars ferrez defuler e de hansacs desmembrer e detrenchier 
si cume l um fait la terre mole dunt l um fait la tiule e si l 
fist par tutes les cites des fiz amon e pois returnad 
absalon le fiz dauid out une surur thamar fud apelee 
e mult fud bele si l amad un des fiz le rei amon par num 
si l amad tant forment qu il enmaladid kar greuuse chose lui 
semblad a mustrer a la pulcele nule descuuenue cil amon 
out un sun priuet ami ionadab le fiz semmaa le frere dauid 
cil ionadab fud cuintes mult e dist al bacheler   qu espelt 
que tu es si dehaitez e si enmegriz purquei ne l me descuures  
respundi amon   io aim thamar la surur mun frere 
absalon  ionadab respundi   malade te feindras e encuntre 
lit girras e quant li reis uendrad pur tei ueer si li 
dirras sire fai cha uenir ma surur thamar que ele me face 
uiande a mun oes e a mangier me duinst de sa main  amon 
tut issi le fist e quant li reis le uint ueer tut issi le 
requist e li reis enueiad pur sa fille thamar e ele uint a 
l hostel amon sun frere u il se giseit si aturnad un mol 
mangier deuant lui a sun oes e cume tut fud apresté uint 
si l asist deuant sun frere mais il ne l uolt guster einz cumandad 
que nuls ne remeist en la chambre fors la pulcele thamar 
quant la chambre fud deliure   or en uien  fist se il   bele 
suer si me dune a manger de ta main  la dameisele le fist 
issi e amon chalt pas la saisid e sa uolentet li descuurid 
respundi la pulcele   nu faire bel frere nu faire tel sotie 
encuntre lei e encuntre raisun kar ne purreie pas suffrir 
tel uerguigne e tu serreies tenuz pur fol en israel mais 
requer le rei qu il me te duigne e il ne m escundirad pas  
li bachelers ne tint plait de ses paroles mais a force fist de 
la pulcele sa uolentet e puis la haid qu il ne l out amee 
deuant si li dist qu ele s en alast respundi la meschine 
  ico que tu ore me fais est pis que la hunte que deuant me 
feis quant si uilment me uols de tun ostel ieter  amon ne la 
uolt oir mais apelad un sun seriant e cumandad que la 
meschine enietast e apres lui l us fermast la meschine fud 
uestue de une gunele ki li batid al talun e si soleient a cel 
cuntemple estre uestues pulceles ki furent filles de rei li 
serianz mist fors la meschine e apres li clost l us e ele 
descirad sa gunele e ietad puldre sur sun chief e de ses mains 
cuurid sun chief si s en alad criante e plurante absolon sis 
freres sout cume ele fud laidie cunfortad la si li dist 
  ore te tais bele suer tis freres est ki co t ad fait mar 
te mariras  e la dameisele remest e suriurnad od absalon 
sun frere a anguisse e a dulur li reis sout l afaire e 
forment en fud dolenz mais ne uolt trubler sun fiz amon ki 
il mult amad kar il fud li einznez de ses fiz mais absalon 
ne parlad ne poi ne grant a sun frere amon kar de quer le 
haid pur sa surur thamar qu il out uiolee 
apres dous anz auint a une feiz que absalon fist tundre 
ses berbiz en baalsor ki est apres effraim si fist un grant 
cunuiuie e requist le rei qu il i uenist e ses fiz respundi li 
reis a absalon   nu faire bel fiz ne requier pas que tuit i 
uengums si te greuums  n i uolt pas uenir li reis mais a 
absalon dunad sa beneicun   sire sire  fist absalon   quant 
uenir n i uols uienge i siueals mes freres amon  respundi 
li reis   n est mestier qu il i uienge  mais nepuroc tant le 
esforchad absalon qu il li dunad cunge si en uindrent od 
absalon amon ki einznez esteit e tuit li fiz al rei 
e out cumandéd a ses humes qu il guaitassent quant amon 
fust eniurez e quant il lur dirreit oceissent amon e que 
mar en eussent pour quant il ki lur sires esteet l out cumandéd 
e amonestad les qu il le feissent cume bon uassal e il 
le firent tut issi cum il l out cumandéd e ocistrent amon e 
li altre fiz le rei saillirent as muls si s enfuirent e deuant 
co qu il uenissent la nuuele uint al rei que absalon out tuz 
les fiz le rei ocis e que n i out neis uns remes dunc leuad 
li reis e depeschad e descirad tuz ses dras e chaid a terre 
e tuz ces ki entur lui furent detraistrent e depanerent lur 
dras fist se uns ki ert deuant le rei ionadab le fiz 
semmaa le frere dauid   ne quider pas bel sire que tuz uoz 
fiz seient ocis suls amon est morz kar absalon le haid des 
l ure qu il fist force e uerguigne a sa surur thamar e pur 
co ne l pense ia que tuit tes fiz seient morz kar suls amon 
est morz  a tant une guaite uit uenir grant pople par delet le 
munt dunc dist ionadab al rei   ueez ci uoz fiz tuz 
si cume io l dis  estlesuus li fiz le rei entrerent e uindrent 
deuant le rei crianz e plurzanz e li reis e tuz cez ki deuant 
lui furent plurerent e plainstrent forment e dauid plurad e 
plainst sun fiz amon multz iurz absalon s enfuid a tholomai 
le fiz amiur le rei de iessur e la demurad treis anz a tant 
cessad dauid a pursieure absalon kar alques fud le dol 
amesuréd e atempréd de la mort amon 
ioab s aperchut que alches fud li quers del rei turnéd 
uers absalon si enueiad a tecue e de la fist uenir une sage 
femme si li dist   fai semblant de duleir e de plur 
si t afuble de uestement de plur si cume femme ki lunges ait 
pluree pur mort uendras deuant le rei si parleras al 
rei en ceste baillie  si l afaitad a sa uolentet la dame 
uint deuant le rei chai a terre deuant lui e aurad si li dist 
  guarisse mei sires  respundi li reis   quel busuin as a faire  
cele respundi   sire io sui une uedue kar mis mariz est morz 
e io oi dous fiz si leuad entre els tenchun en champ e nuls 
n i out qui departir les poust e li uns ocist l altre e li 
parent uienent a mei e demandent mun fiz qu il l ocient pur 
sun frere qu il ad mort e uolent esteindre la stencele ki remise 
m est que remenbrance ne seit de mun marid ne qu il n ait 
heir  respundi li reis   ua a ta reseantise e io cumanderai 
pur tei que bien serrad  respundi la dame   sur mei seit 
ceste iniquited si estre pot e sur la maignee mun pere que 
un de mes fiz ocist sun frere mais li reis en sun trone seit 
senz mesprisun kar culpes n as que absalon ocist amon 
sun frere ki dignes fud de mort  en tel sen dist la dame 
les paroles qu ele dist li reis respundi   si alcuns te 
contredit fai le uenir deuant mei e pois en iert fins  respundi 
la dame   membre tei sire de deu nostre seignur 
que li parent ne facent ueniance e qu il ne ocient mun 
fiz  respundi li reis   si ueirement cume nostre sires uit 
neis un peil ne li charrad par mal del chief  respundi la 
femme  sueffre sire que io parolge a tei parole  fist li 
reis dunc dist la dame   purquei as penséd en ceste maniere 
encuntre absalon e ses cumpaignuns e as tele parole dite dunt 
pecchied en est endreit co que tu ne s fais repairier ki ietez 
sunt de israel cume chaitifs e sunt en tel lieu u il purrunt 
estre destreint a seruir a ydles e fals deus tuz murrums e 
sumes cume l ewe ki esculurge sur la terre e puis ne returne 
e deu ne uolt que nul alme ne perisse pur co sire pense que 
absalon ne perisse ki est de la terre ietez pur co uinc parler a tei 
mun seignur ceste parole deuant le pople e tu m as oid e 
deliueras mei tue ancele de tuz ces ki mei e mun fiz uoleient 
oster de l heritage nostre seignur e io di ceste parole 
que la tue parole seit ferme e acceptabe cume sacrefise kar 
tu mis sires es si cume angele nostre seignur ki par losenge ne par 
mesdire ne poz estre desturnéd del dreit pur co est nostre sires 
od tei  respundi li reis   ne me ceile pas co que io te demanderai  
respundi la femme   parole sire co que tu plaist  
respundi li reis   as tu co fait par le cunseil ioab  la 
dame respundi   par la tue salud tu ne uaiz ne a destre ne 
a senestre si par la uerited nun quanque tu as parléd kar 
tes serfs ioab me cumandad que parlasse a tei e mist 
ces paroles a ma buche que io en ma persone e en la persone 
de mes fiz parlasse de tei e de tes fiz e tu es sages bels 
sires si cume uns angeles deu que tu entenz les choses  
lores dist li reis a ioab   ore sui apaiéd e fait ai ta uolentet 
pur co ua e fai reuenir absalon  e ioab a ces paroles chai 
a terre e aurad e benesquid le rei si li dist   ui ai entendud 
que grace ai truué uers tei kar fait as ma requeste  
dunc mut ioab e alad en gessur e amenad absalon en ierusalem 
mais li reis cumandad qu il estust a sa maisun si qu il 
ne uenist deuant lui e absalon mest a sa maisun e ne uint 
pas a curt ne deuant le rei mais nuls ne fud si bels en tute 
israel cume fud absalon kar del pied iesque en amunt ne fud 
en sun cors nule blesmure ne nule mesfacun une feiz par 
an fist tundre ses cheuols quant sa cheuelure li fud a greuance 
e pesout dunc la cheuelure dous cenz sicles al peis cumunal 
dous anz estut absalon en ierusalem si qu il ne uint 
deuant le rei pur co mandad ioab kar enueier le uolt al 
rei mais ioab n i uolt uenir altre feiz enueiad pur lui e 
il n i uolt uenir pur co cumandad a ses serianz que il 
tuchassent le fu as orges ioab e il si firent li hume ioab 
le uirent e desirerent lur uesture e la nuuele porterent a lur 
seignur dunc uint ioab a la maisun absalon si li dist 
  purquei as fait ardre mes blez  respundi absalon 
  io enueiai a tei e requis que uenisses a mei kar enueier 
te uoil al rei pur dire lui que pur nient sui uenuz de 
gessur u io fui en eissil quant io ne puis uenir deuant le 
rei e pri que io puisse uenir deuant lui e si lui 
menbred encore de mun mesfait que il m ocie  ioab uint deuant le 
rei e parlad pur absalon e li reis mandad absalon si uint 
deuant le rei si aurad a terre puis s il baisad li reis 
absalon se fist faire curre un e tint maisnee de cheualiers 
e cinquante hummes fist deuant lui aler e par custume 
matin ueneit e estout apres la porte al chemin e tuz cez ki 
ourent alcun busuin a faire uers le rei bel apelad e baisad e 
demandad de quels citiez e de quel lignage il fussent si lur 
dist   m est uis que uostre parole est dreituriere e bone 
mais nuls n est a co asis par le rei pur oir les paroles ne les 
plaintes mais ki me frad iuge que io receiue bonement ces 
ki unt parole a mustrer e io frai dreiture a tuz amiablement 
e dulcement  issi l faiseit a tuz ces de israel ki ueneient a curt 
pur nule parole atraeit a sei par co les quers a ces de israel 
al quarantime an pois que dauid uint a achimelech le 
pruueire en nobe e prist de lui pain e la spee goliad e li 
reis saul pur co fist ocire quatre uinz pruueires e cinc e 
destruire nobe lur cited e dauid dechut le prestre achimelech e fud 
acheisun de la mort de tantes genz en ueniance 
de co e d altres mesfaiz suffrid nostre sires que al 
quarantime an apres sis fiz absalon uint a lui e prist cunge 
de aler en ebron e feinst k il out fait uud que se deu le 
remenast en ierusalem que il freit ofrende e sacrefise li reis 
cungied li dunad e il s en turnad e uint en ebron e enueiad 
chalt pas ses messages par tutes les lignees de israel si lur 
mandad que si tost cume il oissent la busine suner que il 
criassent que absalon regnereit en ebron e absalon out 
menéd dous cenz hummes od lui de ierusalem mais il 
nen sourent de la felenie que il pensout ne tant ne quant 
si out mandéd achitophel le cunseiller dauid de gilo sa 
cited e cume absalon fist le sacrefise ces ki od lui furent 
firent cuniureisun encuntre dauid e li poples apluueit de 
tutes parz e fud e se teneit od absalon 
uns messages uint a dauid si li dist   tuz ces de 
israel siwent de quer absalon tun fiz  e li reis cume il 
sout la nuuele de sun fiz qu il out si felenessement uueréd 
enuers lui parlad as suens ki od lui furent remes si lur 
dist   metums nus en fuie hastiuement que absalon ne uienge 
si nus prenge sudeement e la cited e ocie co qu il i truuerad  
respundirent al rei ces ki furent od lui remes   sire dreit 
reis quanque tu cumandes uolentiers le frum  a tant 
eissid li reis de ierusalem od tute sa gent a pie mais que il 
i laissad dis de ses suignantes pur guarder le palais e ses 
hummes alerent pres de lui e ces de la poriuee maisnee ki 
furent apelez chereti e pheleti e bonimes uassals sis cenz de 
geth ki furent uenud od le rei dauid de geth si li dist 
  purquei uiens tu od nus returne returne e remain od 
le rei absalon kar tu es estranges e ci es uenuz de altre cuntree 
hier tant se ualt cha uenis e ui en uiens od nus ki en 
fuiums mais io irrai la u io purrai e pur co remeine 
ariere od tei tes cumpaignuns e nostre sire te faced merci 
kar tu m as mustréd lealtet e grace  respundi ethai   si 
ueirement cume nostre sire uit e tu bels sires en cel lieu u 
tu serras u a mort u a uie io i serrai  respundi dauid 
  uien dunc uien e passe od mei  e ethai de geth e si 
cumpaignun e tut li altre passerent od le rei l ewe de cedron 
a plainte a dulur e a plur e pristrent le chemin encuntre le 
desert e sadoch od tut le clergie furent od dauid e porterent 
l arche nostre seignur si l asistrent pur prendre cunseil 
de nostre seignur quel part dauid guenchireit e abiathar 
muntad en un lieu alches halt que tuz le poussent ueer 
e fist sa ureisun a deu decique tuit li poples fud uenuz ki 
eissud fud de la cited mais deu ne li fist nul respuns 
pur co cumandad dauid que l um portast l arche ariere en la 
cited si dist   si grace puis truuer uers nostre seignur il me 
remerrad e l arche encore musterad e sun tabernacle e s il 
dit que io ne li plais prest sui face de mei tut sun 
bon  dunc parlad a sadoc le pruueire e ruuad qu il returnast a la 
cited en la sainte pais deu e que achimas le fiz sadoch e 
ionathas le fiz abiathar remeissent od els en la cited e dist 
li reis qu il se tapireit as champaignes del desert d ici qu il li 
mandassent par achimas e ionathan cume il se cuntendreit 
sadoch e abiathar li pruueire porterent l arche nostre seignur 
en ierusalem e suriurnerent od tut 
dauid passad par le munt d oliuete e al munter cuuerid 
sun chief qu l um ne l ueist plurer e nus piez alad e tuit 
li poples ki od lui esteit plurout e out le chief cuuert e la 
nuuele uint a dauid que achitofel fud od absalon pur co si 
dist dauid   sires deu fai fol le cunseil achitofel  cum il 
uint al sumet del munt u il uolt aurer nostre seignur cusai 
uns prudums uint encuntre lui desirez out ses dras e puldre 
sur le chief e dauid li dist   si tu t en uiens od mei 
tu m iers a charge mais si tu returnes a la cited e dies a absalon 
sire reis io sui tis hum suffre que io uiue si cume io ai 
esté od tun pere od tei si te plaist serrai si tu l fais dunc 
desfras bien le cunseil achitophel e aueras od tei sadoc e 
abiathar les pruueires e co que tu orras a curt e en la chambre 
le rei lur dirras e od els sunt lur dous fiz achimas e ionathan 
par els me manderas co que tu en orras  cusai l ami 
dauid returnad e uint en ierusalem cume li reis absalon i entrad 
cume dauid out un poi aléd auant el munt siba le 
seriant miphiboseth uint encuntre lui od dous adnez chargiez 
de pain e out cent liaces de grapes secches e cent freels de 
figes e dous barilz de uin fist li reis a siba   ico que deit  
respundi siba   ces adnes sunt uoz si s ai menez pur 
co que uoz enfanz les muntent e cest pain e les figes e les 
grapes que les uoz se dignent e cest uin que ces en beiuent 
ki se alasserunt par auenture al desert  respundi li reis   u 
est li fiz tun seignur  respundi siba   il remest s en ierusalem 
si dist a cest iur de ui me rendrad li sires de israel 
le regne mun pere  respundi li reis a siba   tues seient 
tutes les choses ki furent miphiboseth  respundi siba   sire 
sire co requier que grace truisse enuers tei  
dauid uint iesque a baurim e esteuus un uassal semei 
le fiz iera del parente saul uint d iloc uers lui e maldist dauid 
e rochout pierres encuntre lui e encuntre tuz ses humes 
e tut li poples e tuit li bon champiun alerent a destre e a 
senestre del rei e parlad cil fel semei en ceste maniere 
encuntre le rei   ore t en ua ore t en ua homicide hume 
belial ore te ad rendud nostre sires tut le sanc que tu 
espandis de la maisun saul kar tu as enuaid le regne pur lui 
e deu ad duné le regne a absalon tun fiz e tes mals 
te priement ore aual kar tu es homicide e hum malfaisant  
dunc dist abisai le fiz saruie al rei   purquei maldit 
cest chien ki ia murrad lu rei io i irrai e le chief li colperai  
respundi li rei   cument uus fiz saruie uolez cestui 
ocire si cume uus feistes abner suffrez qu il maldie nostre 
sire suffre qu il me maldie e ki est ki li demanderad purquei 
issil fait danz semei mes fiz ki io ai engendré de 
ma charn me qiert ocire e est merueille se cist fiz gemini 
me maldit suffrez qu il me maldie sulunc la uolentet nostre 
seignur si par auenture nostre sires uolsist ueer ma afflictiun 
e faire bien pur ceste maleicun de ui  dauid od ses cumpaignuns 
tint sun chemin auant e semei alad al pendant del 
munt en coste si l maldiseit s il derochout e puldre ietout 
sur els 
dauid e ses cumpaignuns uindrent tut las la u il uolstrent 
lores demurer si se aiserent al mielz qu il pourent e 
absalon fud en la cited de ierusalem e od lui achitofel 
cume cusai li ami dauid uint deuant absalon saluad le en 
ceste maniere   salf seit li reis salf seit li reis  
absalon li respundi   est co la grace que tu mustres a tun 
ami dauid e ne uas od lui  respundi cusai a absalon 
  n irrai pas od lui mais od celui ki nostre sires ad 
eslit e li poples ki est ici e tuit israel od lui esterrai e 
maindrai e seruirai si cume fui a tun pere obeissant tut issi 
obeirai a tei  
absalon parlad a achitofel si li dist   pernez cunseil 
que m est a faire  respundi achitofel   entre en la chambre 
u sunt les suignantes tun pere e fai od els ta uolentet que 
de quel ure que li poples sauerad que hunid auras tun pere 
plus fermement tiengent od tei encuntre tun pere  pur co 
tendirent a absalon un paueillun e un solier e absalon 
entrad as suignantes le pere ki remestrent pur le paleis guarder 
deuant tuz cezs de israel le cunseil achitofel fud a 
cel tens tut ensement cume l um oust pris cunseil de nostre 
seignur etant cume il fud od dauid e quant il fud od absalon 
achitofel parlad a absalon si li dist   io eslirrai duze 
milie humes si irrai e pursiwerai e enchalcerai dauid a nuit 
si m enbaterai sur lui sudeement e sur les suens cume sur cels ki 
las sunt si l descunfirai e quant tut li suen serrunt turné 
a fuie io ocirai le rei cume celui ki ert senz aie e puis remerrai 
tut le pople si cume uns hum solt returner tu quiers 
un sul hume e tuit li altres poples serrad en pais  li 
cunseilz plout a absalon e a tuz les einznez de israel mais 
absalon mandad dunc cusai si uint e absalon li dist   tel 
cunseil ad dunéd achitofel deuums le faire u nun quel 
cunseil nus durras  respundi cusai   n est pas bon li cunseilz 
que achitofel ad dunéd a ceste feiz bien cunuiz tun pere 
e ces ki od lui sunt que il sunt bonime uassal e de amer 
curage si cume urs a ki sunt rauiz si ursetel e tis 
peres ad mult guerre hantee e ne demurrad pas od ses 
cumpaignuns pot cel estre ore se tapist en alcune fosse u en 
altre lieu la u bon li est e si uns huem chiet el cumencement 
alcuns l orrad e dirrad que descunfiz est li poples ki 
siweit absalon e quidez que dauid ki est hardiz cume 
liuns que il se defaille de pour nu frad pas kar bien set tuit li 
poples de israel que tis peres est bons champiuns e pruz sunt 
e uaillant tuit cil ki od lui sunt mais co me semble bon 
cunseil fai asembler tuit le pople de dan iesque bersabee 
ki est senz numbre si cume li grauiers de mer e tu serras 
od els e nus le irrums asaillir fierement u qu il seit si 
cuuerums chalt pas si cume la rusee cuured la terre e ne larrums 
neis un uiure de tuz ces ki od lui sunt e se il se met en 
alcune cited tut israel se bon uus est auerunerad la cited de 
chables e trarrum enz un ewe si que neis une perette n en 
seit truuee  respundi absalon e ces ki od lui esteient   mielz 
ualt le cunseil cusai que li cunseilz achitofel  
kar par la uolentet deu fud desfait le cunseil achitofel ki 
bon esteit a lur oes pur co que deu uolt metre absalon a 
mal cum il l out deseruid cusai parlad a sadoch e a abiathar 
les pruueires si lur dist   tel cunseil dunad achitofel 
a absalon e as suens e io tel  si lur dist le afaire   pur 
co mandez deliurement a dauid ke il ne demurge pas a nuit 
en la campaigne del desert mais erranment s en turt que il e 
li sun ne seient suzpris  ionathas e achimas esturent delet 
la funtaine rogel kar il n oserent pas entrer ne estre ueuz 
en la cited mais une meschine si cum ele uolsist dras lauer 
i alad si lur dist e il s en turnerent e la nuuele porterent 
a dauid uns garz les uit si l nunciad a absalon mais il 
entrerent hastiuement en une maisun a un humme de baurim 
ki out un puiz en sa curt e il andui entrerent el puiz e 
une femme estendi un drap sur le puiz si cume ele i sechast 
orge piléd pur faire gruel cume li message absalon uindrent 
a la maisun e parlerent a cele femme demanderent u fust 
achimas e ionathan la femme respundi que il 
passerent deliurement tant tost cum il ourent beu e ces quant 
il ne s truuerent returnerent s en en ierusalem cume cels 
s en furent parti li altre munterent sus del puiz si s en turnerent 
e la nuuele porterent a dauid lores leuad dauid e tuit 
li poples ki od lui esteit e passerent le flum iurdan iesqu il 
aiurnad deuant co que il fust seud si que un pie ne remest ki 
ne passast 
achitofel s aperchut que l um ne fist pas co qu il out loé 
pur co s en turnad e uint a sa cited e a sa maisun e ordenad 
ses choses si se pendid e l um l enseuelid al sepulcre sun 
pere dauid uint en manaim la u les angeles encuntrerent 
iacob e absalon passad le flum e tuz ces ki od lui furent 
tuz ces de israel e absalon fist maistre cunestable de sa 
ost amasa ki fud fiz iezra de iezreli e engendréd l out de 
une fille naas co fud ysai le pere dauid e la dame out 
num abigail e fud suer saruie ki fud mere ioab e israel 
se alogierent od absalon en terre galaad 
cume dauid fud uenuz as herberges sobi le fiz naas 
de rabath ki fud la cited as fiz amon e mathir le 
fiz amiel de lodobar e berzelai de galaad de rogelim 
offrirent a dauid riches dras de lit e tapiz e uaissele e furment 
e orge e farine e flur delieement buletee e feues e lentille 
e ceire quite e miel e bure e oeilles e gras ueels si li 
dunerent e al pople ki od lui esteit kar il quiderent que li 
poples oust eud mesaise el desert 
dauid suruit sa ost si fist cunestables sur mil cheualiers 
e altres sur cent e partid sun pople en treis e liurad 
l une partie a ioab e l altre a abisai e la tierce a ethai ki 
fud de geth si dist al pople   io uendrai od uus a la bataille  
respundi li poples   nu fras si nus fuium de champ 
n entendrunt mie grant plait u la meited de nus chieced par 
terre de co ne lur iert a guaires kar tu suls puz estre acuntez 
pur dis milie pur co est mielz que remaignes en la 
cited si i serras cume nostre fortelesce  respundi li reis 
  seit si cume uus plaist  li reis dauid estut delet la porte 
e l ost eissid par centeines e par milliers e li reis cumandad 
a ioab e abisai e a athai qu il li guardassent sein e salf absalon 
e tuit li poples oid cume li reis fist sun cumandement 
de absalon e li ost dauid s esmut e uint en champ encuntre 
israel ki se teneit od absalon e la bataille fud en une lande 
de effraim e la descunfiture turnad sur israel e la gent 
dauid en ocistrent uint milie de israel e li cumbateur se 
furent espandu par tute la terre e plus i perirent par le mal 
pas que il truuerent en la lande que ocis i fusent de armes 
al iur auint issi que absalon encuntrad la maignee dauid e 
seeit sur un mul cume li muls uint suz un grant chaigne 
e ki mult out branches une des branches aerst absalon par 
la tresce e li muls passad auant e cil pendid a la branche 
uns huem s aperchut e a ioab le nunciad respundi 
ioab   si tu l ueis purquei hastiuement ne l oceis e io te 
dunasse uint sicles d argent e un baldrei  cil respundi 
  si m en dunasses mil de tes deniers ne metereie main sur 
le fiz le rei kar li reis deuant nus tuz cumandad as cunestables 
de l ost qu il guardassent sun fiz absalon e pur co si 
mort l eusse a mort me turnereit kar ne serreit pas celéd al 
rei e tu ne serreies pas mis guaranz  respundi ioab   io 
meime l ocirai ia deuant tei  e prist treis lances en sa main 
e de ces treis lances dunad a absalon parmi le quer e les 
hummes ioab pois l abatirent del chaidne si l parocistrent 
lores sunad ioab une busine e fist arester sa gent que il ne 
enchalchassent israel ki s enfuieit pois ruerent absalon en 
une grant fosse de cele lande e ieterent pierres sur lui si 
que il i out un grant muncel e tut israel s enfuid a tant as 
tabernacles la u fud li herneis absalon tant cum il uesquid 
si cume les reis soleient ancienement faire leuer e uoldre ars 
ki fussent signe e a remenbrance de lur uictorie tut issi 
out leuéd sun signe e sun title ki est al ual le rei que il 
fust a remenbrance de sa force e de sun num e dist   io 
nen ai pas fiz ki apres mei regne e pur co cest signe iert 
remenbrance de mei e de mun num  e apelad le apres sun num 
la main absalon 
achimas le fiz sadoch uint a ioab e quist cungied de 
returner e la nuuele porter al rei que deu out fait ueniance 
de ses enemis respundi ioab   ne li porteras pas 
nuuele a cest iur altre feiz li nunciras ne uuil pas 
que ui li portes la nuuele kar morz est ses fiz  ioab cumandad 
a cusi que il en alast e la nuuele al rei portast de co que il 
out ueu en bataille e cil aurad ioab si s en turnad derechief 
achimas parlad a ioab si li dist   quels mals est si io en 
uois apres cusi  respundi ioab   purquei i uols aler bel 
fiz remain ici tu n i porteras pas bone nuuele si tu i 
uas  cil respundi   e cument si io i uois  respundi ioab 
  ore en ua en la deu beneicun  achimas s en turnad e curut 
par sentes e adrecementz e passad cusi e li reis dauid se 
seeit entre dous portes la guaite ki esteit al sumet de la 
porte uit uenir achimas si criad al rei ke il uit un sul 
hume uenir li reis respundi   si il uient suls dunc 
porte bone nuuele  cume cil aprechad la guaite uit un altre 
uenir si criad amunt que uns altres ueneit tut suls respundi li 
reis   e cist ported bone nuuele  dist la guaite   mei est uis 
que li primiers de ces ki en uient est achimas le fiz 
sadoch  respundi li reis   pruzdum est cil e bone nuuele 
porte  achimas uint deuant le rei si l saluad chaid a terre si l 
aurad si dist   beneit seit nostre sires ki descunfit ad ces ki 
reuelerent encuntre nostre seignur le rei  respundi li reis   estait 
bien a absalon e ad il pais  respundi achimas   un grant 
tumblel ui quant ioab cha m enueiad e el ne sai passe 
auant  fist li reis   e ci esta  dunc uint cusi deuant le rei 
si dist   bone nuuele port kar deu ad iugiéd a cest iur de 
ui tuz ces ki reuelerent encuntre tei  respundi li reis   e 
ad mes fiz absalon pais e est il haitiez  respundi cusi 
  issi seit de tuz ces ki mal te uuldrunt cume il est de absalon 
 lores se marid li reis de grant maniere e muntad en cele 
porte e plainst e plurad e si parlad cum il alout   bel fiz 
absalon absalon bel fiz hai que io ne pois pur tei 
murir absalon bel fiz bel fiz absalon  
la nuuele uint a ioab que li reis plurout e plainst sun 
fiz forment e fud pur co la uictorie a cel iur turné a plur 
a tut le pople kar li poples le sout que li reis doleit de 
grant maniere pur sun fiz pur co se tresturnerent que il 
n entrassent al iur en la cited si cume ces ki sunt descunfiz 
e fuient de bataille e li reis cuurid sun chief e criad mult 
halt   bel fiz absalon absalon bel fiz  
dunc uint ioab deuant le rei si li dist   cunfundu as 
ui tuz tes humes ki unt ta uie guardee e la uie as tuns e a 
tes filles e a tes femmes e a tes suignantes tu aimes 
ces ki te heent e hedz ces ki te aiment e bien as ui 
mustréd que rien ne te chalt de tes cunestables ne de tes hummes e 
ueirement le sai que si absalon uesquist tuz i fussums morz 
e co te plarreit mais ore lieue e parole bel a ta gent 
e io te iur par nostre seignur que se tu ne uiens fors uns 
pie ne remaindrad od tei iesque la nuit e co iert le nualz 
de tuz les mals que te sunt auenuz des l ure que fus bacheler 
iesque a cest iur  lores leuad li reis si s asist a une porte 
e cest de l host le sourent e uindrent tuit deuant le rei mais 
israel ki out estéd od absalon s en fud fuid as loges e a 
ses tabernacles 
tuz ces de israel apres la descunfiture parlerent entre 
sei si distrent   li reis nus ad deliuréd de noz enemis e saluet 
nus ad des philistiens e ore s en est fuid de la terre 
pur absalon e absalon ki nus oumes receud a rei est 
morz en bataille purquei demurum purquei ne remenum 
le rei a sun palais en ierusalem  li reis sout bien lur cunseil 
e lur uolente pur co mandad a sadoch e a abiathar 
que il parlassent as baruns de iuda si lur deissent 
  purquei targiez purquei uenez plus tart que li altre pur 
remener le rei a sun palais uus estes ses freres e de sa 
charn e de sun sanc  e cumandad que il deissent a amasa 
de sa part que il le freit maistre cunestable de tute sa cheualerie 
el lieu de ioab pur co que il feist uenir ces de iuda pur 
receiure e remener le rei en ierusalem e il pur co aturnad 
les quers a tuz cels de iuda si cume co fust li quers de un 
hume e tramistrent lur messages al rei e manderent que il 
s en uenist e repairast od tuz les suens e li reis si fist 
e uint iesque al flum iurdan e li barnages de iuda 
uint en galgala pur uenir encuntre le rei e cunduire le ultre 
le flum 
semei le fiz iera le fiz gemini de baurim se hastad 
e uint od ces de iuda encuntre le rei dauid od mil cumpaignuns 
de ces de beniamin e siba i uint ki out estéd de 
la maisun saul od quinze de ses fiz e od uint de ses serfs 
e entrerent el flum e passerent a gue deuant le rei pur aler 
al palais e faire le cumandement le rei cume li reis out passé 
le flum semei le fiz iera chaid a terre deuant le rei 
si dist   sire sire ne pernez guarde de la meie felenie e de 
ma iniquited ne de la torcenerie que io te fis al iur que tu 
eissis de ierusalem e ne retien pas ma malice en tun quer 
io tes serfs cunuis mun pechiet e mun mesfait e pur co 
uinc ui primiers de tuz ces del lignage ioseph encuntre mun 
seignur le rei  respundi abisai le fiz saruie   cument semei 
ki maldist nostre seignur le rei eschaperad il de mort pur ces 
paroles k il ad ci dit  respundi dauid   que ad entre mei 
e uus ki estes fiz saruie purquei me estes a cuntraire e a mal 
uolez a cest iur de ui hume ocire en israel dun ne 
sauez que ui sui fait rei sur israel  dunc dist li reis a 
semei ke il n i murreit si li iurad que mal n i auereit 
miphiboseth le fiz ionathan le fiz saul uint encuntre 
le rei e out estéd desres e desaturnez e de sei e de sa 
uesture des le iur que li reis s en turnad de la cited iesque il 
repairad en pais cume li reis le uit erranment enquist purquei 
il nen s en uint od lui respundi miphiboseth   bels sires 
mis serianz ne uolt pur mei rien faire cumandai lui 
que il meist ma sele kar io m en uoil od tei uenir e io tis 
serfs sui clops e ne poi a pie errer e mis serianz ne deignad 
lores faire mun cumandement e puis me ad encuséd a tei 
mun seignur mais sire tu es si cum uns angeles deu fai 
de mei tun plaisir kar io e la maignee mun pere n auum 
deseruid uers tei si la mort nun e tu m as fait merci e 
receud entre ces ki se dignent a tun deis ne me puis de 
rien plaindre ne uers tei rien parler  respundi li reis   ne 
t estut mais parler fermement esterrad co que ai dit tu e 
siba partirez tun fiet  respundi miphiboseth   a bon eur tut 
co que io ai prenge siba puis que repairéd est mis sires en 
pais a sun palais  ici ubliad dauid le serrement que il out 
fait a ionathan le pere miphiboseth quant il fist a miphiboseth 
sa terre partir od siba sun serf pur cest iugement 
ki trop fud hastéd apres la mort salomon ki fud fiz dauid 
li fiz salomon roboam e sis serfs ieroboam partirent le 
regne dauid si que roboam li nies dauid ne regnad fors 
sur les dous ligniees e sis serfs ieroboam regnad sur les dis 
berzellai de galaat esteit huem de eage e uenudz 
fud de roqelim pur cunduire le rei uers le flum e aparailliez 
esteit de passer od lui mais uielz hum fud de quatre uinz 
anz e out truuéd al rei uitaille tant cum il out demuréd 
en l ost kar mult esteit riches e mananz pur co dist li reis 
  uien od mei e suriurnum ensemble en ierusalem  respundi 
berzellai   sire sire uielz hum sui de quatre uinz anz ne 
sui aiséd des ore a ester a curt ne me aparceif pru que est 
dulz e que amer ne me asauure ne delite mais ne beiure ne 
mangier ne quer mais oir chanteresse ne chantur ne les altres 
deduiz de la curt e purquei dunc te serreie a grief e a charge 
e a cust n est mestier que co me faces mais io te 
cunduirai auant del flum e puis si te plaist cunge me dune 
que io repaire a ma cited la ierc enseueliz delet le sepulcre 
mun pere e ma mere e mes ancestres e uee ci chanaan tis 
serfs il irrad od tei e co que te plaist li fras  respundi li 
reis   uienge dunc od mei kanan e frai lui quanque te plaist 
e quanque tu requiers tut granterai  cume li reis e tuit li 
poples ourent passéd le flum li reis s abaissad e baisad berzellai 
e sa beneichun li dunad e cunget l en dunad e li 
pruzdum al suen returnad li reis passad auant en 
galgala e od lui en alad kanaan tut li poples de iuda out 
le rei cunueiéd mais ces de israel n i furent pas uenud si 
cume il durent uenir e pur co que ces de iuda ourent cunduit 
le rei senz ces de israel li barnages de israel uint 
al rei si li dist   purquei te unt menéd ces de iuda en emblees 
ultre le flum e tes cumpaignuns senz nus  respundirent ces de 
iuda a ces de israel   pur co l auum fait que li reis nus 
est plus pres que a uus cume cil ki est de nostre lignage e 
nostre parent ne uus deuez pas pur co curecier kar nus 
n auum del suen rechud ne duns ne liureisuns  respundirent 
ces de israel   de tut les dis parties sumes plus de uus e 
plus apartient li reis a nus que a uus si nus auez tort fait 
kar a nus dut estre mandéd primerement que nus nostre seignur 
le rei cunduissuns a sun palais  ces de iuda firent 
dur respuns e desmentirent e laidengierent ces de israel 
uns huem i fud lores ki esteit de mult maleit afaire 
siba le fiz bocri del lignage gemini cil sunad une busine 
e fist le pople entendre a lui si dist   nus n auums que faire 
de dauid ne nus ne clamuns nul heritage el fiz ysai uus 
tuit ki estes de israel returnez a uoz tabernacles e a uoz 
paueilluns  e tuz ces de israel s en partirent de dauid e 
sewirent siba le fiz bochri mais ces de iuda si tindrent fermement 
od le rei si l menerent en ierusalem cume li reis 
fud uenuz a sun palais ses dis suignantes que absalon ses 
fiz out deshunurees fist enclore e puis a els ne aprechad 
nule feiz mais encloses furent e cume uedues iesque a 
lur mort 
li reis parlad a amasa a ki il out grantee la maistre 
cunestablie de sa ost si li dist   ua si m asemble tuz ces de 
iuda si s fai uenir al tierz iur e tu en uien od els  amasa 
parid de curt pur faire le cumandement le rei mais ne uint pas 
al terme que li reis li out asis pur co parlad li reis a 
abisai si li dist   ore nus cuntrarierad plus siba le fiz 
bochri que ne fist absalon pur co pren cheualerie si l pursieu 
e enchalce deuant co que il entre en cited u que il ait 
chastel ferméd  abisai a tant s en turnad e menad ces ki 
furent de la cunestablie ioab sun frere e cereti e pheleti e 
tuz les bons uassals de la maisun le rei pur pursieure siba 
le fiz bocri cume il uindrent a la grant pierre ki fud en 
gabaon amasa a ki li reis out grantee la maistre cunestablie 
uint encuntre abisai e ses cumpaignuns e ioab out le halberc 
uestud e la spee ceinte e cume amasa uint uers lui pur lui 
saluer cume ami e parent ioab par engin e par felenie se enbrunchad 
si que la spee uers terre li esculurgad e li culuerz 
mist sa une main uers terre pur la spee leuer e l altre 
main mist uers le mentun amase cum il le uolsist baisier 
e par la barbe le saisid e de l espee sudeement le ferid e le 
uentre lui purfendi si que tute la buille a terre chaid ioab a 
tant e abisai sun frere pursewirent siba le fiz bochri alquanz 
de la maisun le rei e des cumpaignuns ioab 
cum il uirent le cors amasa gesir a terre parlerent entre sei 
si distrent   ueez ci gist cil ki uolt el lieu ioab estre 
cumpaignun le rei  alcuns s aparchut que li poples se 
arestut pur ueer amasam pur co remuad le cors des le chemin 
iesque al champ si l cuuerid de dras que li poples plus 
n i arestust cum cil fud del chemin remuez tuit li poples 
sewid ioab pur pursieure sibba le fiz bocri e cil out auirunéd 
tutes les terres de israel e fud uenuz en une cited abelmacha 
e l esliture de israel se furent a lui aiustéd pur co la maidnee 
lu rei turnad cele part e asegierent la cited e apresterent 
lur enginz pur les murs agrauanter dunc uint une sage dame 
amunt as kerneals de la cited e demandad ioab e il i uint 
e ele li dist   ore te apruce uers mei si parlerai a tei l um 
soleit ia dire en un ancien respit ki s en uolt enquerre en 
abela le pot demander e truuer kar co est une maistre cited 
en israel e co sui io ki respundrai uerited e tu quiers 
destruire e agrauenter la maistre cited de israel cumandéd 
est en la lei que quant l um uient pur cited asegier que l um 
i deit de primes pais offrir e purquei ne uols co faire ui 
purquei uolz destruire le eritage nostre seignur  ioab respundi 
  ne place deu que io co face ne m entremet pas de 
co mais uns huem del munt de effraim siba le fiz bocri 
ad reueléd encuntre le rei dauid celui sul nus rendez 
e nus en partirums de la cited  respundi la dame a ioab 
  nus uus frum ruer sun chief aual del mur  dunc descendi 
la dame e parlad sagement a tut le pople e li poples asentit 
a sun cunseil si firent colper le chief siba le fiz bocri si l 
ruerent aual le mur a ioab lores sunad ioab une busine e 
li poples partid de la cited e ioab returnad al rei en ierusalem 
e fud maistre cunestables sur tut l ost de israel e 
banaias le fiz ioiade fud maistre sur ces ki furent apelez 
cereti e pheleti e aduram receueit les treuz e iosaphat 
li fiz achilud fud iustise le rei e siba maistre escriueins e 
sadoc e abiathar pruueires e hira esteit uns maistres de la curt 
une famine auint al tens dauid e durad treis anz pur 
co fist enquerre de nostre seignur que co deust e nostre sire 
respundi   pur saul e ses fiz ki ocistrent ces de gabaon  li 
gabaonite ne furent pas des fiz israel mais furent del lignage 
as amorriens e les fiz israel lur ourent iuréd que il ne s ocireient 
pas mais saul en fist ocire grant partie des gabaonites 
en nobe la cited quant dohec de ydumee e les fiz le rei 
saul ocistrent les pruueires nostre seignur e lur lignage en la 
cited de nobe e saul fist ocire les gabaonites ensement 
cume pur amur de ces de israel e ces de iuda a qui iosue 
out tolue la preie e la terre as gabaonites quant il as gabaonites 
par serrement otreiad e dunad sa ferme pais li reis 
mandad les gabaonites si lur dist   que uolez que io 
uus face e par quei uus purrai apaier que uus duinsez beneichun 
a l heritage nostre seignur e pardunez uostre maltalent  
respundirent ces de gabaon   nus ne uus demandums ne or 
ne argent ne ne uolum pas que huem de israel i murged fors 
ces ki sunt del lignage saul ki mal fist as noz saul nus 
deprienst felenessement pur co si deuum depriendre ces ki 
sunt de sun lignage u que neis un n i remaigne en tute la terre 
de israel fai nus liurer set de ses fiz e des neuoz saul si s 
penderum deuant nostre seignur en gabaath ki fud a saul 
ki ia esteit li esliz nostre seignur  respundi li reis   io s uus 
rendrai  mais il tensad miphiboseth le fiz ionathan pur le 
serement que fait li out al uiuant sun pere saul li reis 
dauid lur liurad dous des fiz saul armon e miphiboseth que 
il engendrad de respha ki fud fille aia e cinc de ses neuoz 
ki furent adriel le fiz berzellai ki fud de molathi e 
li gabaonite les pendirent erranment en un munt deuant nostre 
seignur ces set ki furent ensemble ocis chairent aual al 
cumencement de meissuns mais une dame respha la fille aia 
estendid une haire sur une pierre pur les cors guarder 
des le cumencement de meissuns decique sur les descendist 
pluie del ciel e ne suffrid pas que oisels entamassent les cors 
de iurs ne les bestes de nuiz e l um entendi que co fud 
grant demustrance ke les anmes furent saluees deuant deu 
que en aust encuntre le usage del pais sur le cors descendi 
pluie del ciel la nuuele uint a dauid de co que 
fait out respha la fille aia la suignante saul 
li reis dauid esmut e uint a iabes galaad e prist la le 
ossement saul e sun fiz ionathan si s en fist porter e 
fist prendre ces ki furent penduz e enseuelir tuz ensemble od 
l ossement saul e ionathan en terre de beniamin al sepulcre 
cis ki esteit pere saul tut firent co que li reis out cumandéd 
e nostre sires out merci de la terre apres 
li philistien uindrent a bataille encuntre ces de israel 
e dauid e li suen entrerent encuntre els en champ e cume 
dauid fud alches alasséd iesbi de nob ki fud del lignage 
arapha e out ceint un brant nuef e flambant e li fers de sa 
lance pesad treis cenz unces cist merueillus champiuns uolt 
ferir le rei dauid mais abisai le fiz saruie guarid lu rei 
e ferid cel uassal si l ocist dunc iurerent li cumpaignun 
dauid que mais ne uendreit od els en bataille que par mesauenture 
ne fust esteinte la lumiere de israel une altre bataille 
fud en gob u dauid se cumbatid encuntre les philistiens 
la ocist sobocay de osati sephi ki fud del lignage 
arapha del parented as geanz la tierce bataille fud en gob 
encuntre les philistiens la ocist dauid ki deu out eslit a 
rei de la u il guardout les berbiz goliath de geth ki lance 
fud tele cume suble as tissurs e fud cil dauid del lignage 
beseleel le bon enginnur le bon menestrel ki fist les 
aurnemenz e la riche uaisselle al tabernacle e fud cil dauid 
de bethleem la quarte bataille fud en geth la fud uns merueillus 
uassals ki out duze deiz as mains e duze orteilz as 
piez e fud del lignage arapha e mesparlad de israel si 
l ocist ionathas le fiz sammaa le frere dauid ces quatre 
merueillus uassals furent nez en geth e furent fiz arapha e 
dauid e li suen les ocistrent tuz quatre en bataille 
dauid parlad a nostre seignur al iur qu il l out deliuréd 
de tuz ses enemis e de saul si dist   mis sires est mis fundemenz 
e ma fortelesce mis salueres mis deus ma force en lui 
est a speranche il est mis escudz e ma salueted il 
me eslieued e il est mun refui e de tute iniquited me guarrad 
nostre seignur apelerai ki l um deit loer e de tuz mes enemis 
ierc saluez e guariz les trauailz de mort me unt auirunéd 
e les oures belial me unt espouentéd les cordes de enfern 
me unt liéd e les laz de mort m unt saisid en mun trauail 
nostre seignur apelerai e a celui ki mis deus est crierai e 
il de sun saint temple orrad ma uoiz e mis criz uendrad iesque 
a ses orilles la terre est commué e tremblad les fundemenz 
des munz sunt esmeuz e crodlez kar nostre sires est 
curuciez fumee leuad de ses narines e li fus ki de 
sa buche uint deuurad e les charbuns alumad e esbrasad par 
cestes paroles mustred li prophetes le ire nostre seignur nient 
que fum li isse par les narines ne par la buche li 
feus li charbun co sunt les quers des bons humes ki furent 
esteinz e refreidez de la chalur e l amur nostre seignur mais 
nostre sires derechief par sa grace e par sainte penitence les 
alume e fait clers e ardanz nostre sires aualad les ciels e 
descendid co fud auant il sa deite si humiliad que de la 
nostre humanite la afublad e desuz ses piez fud oscurtéd 
co est li deables ki esnercist e fait oscurs les curages 
par pecchiet mais nostre sire l ad fuléd desuz ses piez que il ne 
pout aueir poested desur ses esliz e nostre sires muntad 
sur cherubin e uolad cherubin co est plented de science 
e ceste oure est sur tote science e sur tut sen humain que 
deu od la charn que il de la uirgine rechut al ciel muntad 
e la sist a la destre sun pere e bien dit la scripture que 
il uolad kar la fame e la renumee de cest fait par tut le 
mund alad pur co dit que il uolad cume li uenz kar 
la renumee de lui s espandi pur tut le secle hastiuement nostre 
sires fait de tenebres sa repostaille quant par ces ki sunt 
tenebrus e oscurs par iniquited e felenie oured a sa uolentet 
si que il mot ne seuent si cume il fist par nabugodonosor 
par ki il traueillad les iueus kar il n aueient deseruid par lur 
pecchiet e nabugodonosor li fel rei ne sout par ki uertud 
il fist co que il fist mais uers les iueus ki furent lores en 
ierusalem uuerad cume tiran cruelment e nostre sire uuerout 
par lui enuers les iueus si cume pere merciables pitusement 
pur lur chastiement e ses cheualiers en qui deu maint 
li maistres de saint eglise ki sunt sun tabernacle sunt entur 
lui e bien seuent cum deu oured a chief de fiede par les 
mals nostre sires fait uenir les ewes des nues del ciel de 
la clartet ki est deuant lui sunt alumez cil ki furent neir 
cume charbun nostre sires del ciel tunerad ses darz 
ad trait c est la sainte doctrine de l euangelie e departid 
ad les bons des mals fuildre mustrad co sunt ses uertuz 
e ses miracles que il ad mustréd en terre dunt il fist tut 
esbaiz ces ki s uirent eue de funtaine i aparut c est la purted 
e la uerite as bons preechurs e reueléd sunt les fundemenz 
de la terre co est la sainte science des prophetes sur 
qui deus ad fundee sainte eglise kar quant deus uint en 
terre e preechad les oscurtez des diz as prophetes apertement 
reuelad sire tu encrepas les malfaiturs e espiras la gent 
que pour ousent de l ire e de la ueniance ki est a uenir 
del ciel enueiad si rechut e prist a sun oes sainte eglise si 
la leuad de funz e de baptisterie deliuréd me ad de mun 
enemi ki mult est puissanz de ces ki me hairent kar plus 
furent fort de mei deuant mei uint le iur de mun trauail e 
de me afflictiun e nostre sires fud mun afermement si me 
menad la u il me eslaisid e deliuerad mei de anguisse kar 
mun afaire li plout sulunc mes bones oures e sulunc la 
nettee de mes mains me rendrad kar guardees 
ai les ueies nostre seignur e n ai pas felenessement uueréd encuntre 
deu tuz ses iugemenz e ses dreitures sunt deuant 
mei e ses cumandemenz n ai pas remuez desur mei e io 
serrai parfiz ouec lui e si me guarderai de felenie sulunc 
mes oures e ma dreituriere uie e sulunc la nettee de mes mains 
me merirad e sulunc sun esguard sire tu serras seinz od 
le seint e od le fort parfit e od l eslit iercs esliz e a 
puruers sufferas que il seit puruers le poure pople salueras e les 
halz abaisseras kar tu bels sires es ma lumiere e mes 
teniebres enlumineras par tei serrai deliuréd de temptaciun 
e trespasserai le mur de pecchiet ki seiured e departed hume 
de deu sire tes ueies sunt nettes e tes paroles sunt cume 
esmerees par fu e tu es escuz a tuz ces ki espeirent en tei 
kar ki est deu estre nostre seignur e qui est forz estre 
nostre seignur ki m ad aferméd en force e planiéd ad ma ueie 
e mes piez fait ignels cume de cerf e en halt lieu m ad asis 
afaitéd ad mes mains a bataille e mes braz ad esforciéd 
cume arc de araim tu me dunas escud de salud e co 
que io sui paisible me ad acreud e multepliéd tu eslargiras 
mes pas desuz mei e mes piez ne faldrunt ia mes enemis 
pursiwerai si s descunfirai e ne returnerai deuant co que io s destruie 
e io s destruirai e tut depecerai si que il ne lieuent 
mais desuz mes piez charrunt de force e de uertud m as 
ceint a bataille e abaisséd as desuz mei ces ki resturent 
encuntre mei tu as fait que mes enemis me siwent e io ces 
ki me heent dechacerai il crierunt e nuls ne s saluerad a 
nostre seignur e il pas ne s orrad io s osterai si cume la 
puldre de la terre si cume la boe de la strae les defulerai 
tu me salueras sire de mun pople ki me cuntreparlerad si 
me guarderas que io seie chief e maistre des genz li fiz 
estrange se sunt partid e en lur anguisses serrunt estreciez 
li sires uit e beneit seit mis deus e li deu de ma salud 
iert esleuez deu tu me faiz ueniance ieté 
as les poples suz mei ki me meines fors de mes enemis de ces ki 
me uolent cuntrester me lieues e del felun me deliures pur 
co entre les genz te cunuistrai e a tun num chanterai eshalciéd 
seit li deus de ma saluetet ki magnefiet la salud de sun 
rei e merci frad a sun rei dauid e a sa progenie parmanablement  
co sunt les paroles deraines que dauid le fiz ysai parlad 
a l ure que il dout murir 
cil reis parlad a ki li deu iacob ad eschiele dunee pur 
munter a lui co fud dauid ki a deu muntad par ueire penitance e 
sainte confessiun puis que il out fait ocire urie pur 
sa femme co fud dauid ki bons chantres fud en israel kar 
il chantad e prophetizad de l incarnatiun nostre seignur e de 
la nostre redemptiun si dist   li seinz esperiz e li fiz deu 
unt parléd par ma lenge li deu de israel parlad a mei ki 
forz est en israel e dreituriers sires de la gent e li 
espiriz nostre seignur ad seignurie la l um crient deu 
si cume la clarted de l albe est bele e clere quant li 
soleilz lieued par matin quant nule nue ne niule n i ad e si cume 
l erbe surt bele de terre par rusees e par pluies mais ma 
maisun e co que a mei apent n est si grant chose que deu dust 
faire a mei aliance e cuuenance parmanablement ferme en tuz 
afaires tute ma salueted e ma uolented est en sa poested 
e quant que de co en est fructifiéd en bien mais tut li malfaitur 
serrunt esrasciéd si cume espines que l um ne pot nue 
main esrascier e si alcuns les uolt baillier od furche e od 
fer les estut abatre e uers sei sachier e li feus iert tuchiez 
e ars serrunt a nient  
co sunt les nums as forz champiuns de la maisun dauid 
dauid se seeit en sa chaere cume prince e fud tres saiues 
entre les treiz forz e il fud cume li petiz uermez ki le dur 
fust percéd ensement fud dauid petiz e humbles en sun quer 
mais encuntre ses enemis fud forz e fiers e lur eschieles 
perchout descunfiseit les e desbaretout kar a un estur uit cenz 
en ocist de sa main apres lui fud eleazar fiz fud ahor 
le uncle dauid e esteit un des treis forz champiuns ki esteient 
od le rei quant li philistien a une feiz se assemblerent en bataille 
encuntre dauid e il s enbatid cume bon uassal sur ses enemis 
si n ocist a destre e a senestre estrangement 
decique le braz li fud endormiz des granz colps que 
il out dunez e nostre sires saluad le pople le iur par lui si 
que ses cumpaignuns ki s en furent fuiz de la bataille returnerent 
pur prendre la pelfre de ces ki furent ocis al champ 
apres cestui fud li tierz semmaa le fiz agit de arari kar 
a une feiz auint que li philistien s asemblerent a bataille encuntre 
ces de israel e cume ces de israel turnerent a fuie 
cil estout encuntre les philistiens si en ocist a glaiue e grant 
uictorie lur dunad deu al iur par lui 
deuant co furent uenud a dauid treis altres bons champiuns 
a la caue de odollam en maissuns abisai sobochai e 
ionathan e ces treis esteient maistres as trente cheualiers 
as trente pers ki de uasselage en la curt furent alosez li 
philistien se furent lores alogiez el ual as geanz e dauid 
fud en sa fortelesce e l ost as philistiens fud en bethleem 
e li reis desirad a aueir de l ewe de bethleem si dist   ha 
ki me porterad de l ewe de la cisterne apres la porte de bethleem  
ces treis merueillus uassals abisai sobochai e ionathan 
l oirent si s en turnerent uers l ost as philistiens 
e passerent parmi l ost e pristrent de l ewe de la cisterne ki 
fud apres la porte si l aporterent al rei mais li reis n en 
uolt guster einz le offri a nostre seignur si dist   propice me 
seit deu que io n en guste ne beuerai pas l ewe que cist 
unt par entre lur enemis prise e portee en pour de lur sanc espandre 
e en peril de mort  abisai le fiz saruie esteit 
maistre de ces treis il ocist a une feiz de sa lance treis cenz 
cumbaturs e fud li plus nobles des treis cumpaignuns e 
lur maistres mais ne paruint mie as treis uertuz que out dauid 
ki maistres fud entres les treis altres cumpaignuns li primiers 
de ces cumpaignuns fud dauid puis eleazar e li tierz semmaa 
mais abisai ki maistres esteit entre les altres treis ne 
paruint pas as uertuz que out dauid a sun saueir a sa humilitet 
e a sa force e banaias le fiz ioiade fud huem de 
grant afaire e fud maistres desur cereti e pheleti cist banaias 
ocist dous merueillus uassals de moab ki esteient fier cume 
liun e il ocist un leun ki chaid en une cisterne ki fud cuuerte 
de neif e cume il i fud chaud fierement cumenchad a 
braire e genz uindrent entur e banaias descendid en la 
cisterne e ocist le leun e il ocist un hume ke l um dut bien 
pur merueille esguarder e il uint encuntre lui od un 
bastuncel si tolid a l egyptien sa lance si l en ocist co fist 
banaias le fiz ioiade e il pot bien par uasselage estre 
anumbrez od les treis forz abisai e sobochai e ionathan ki 
esteient maistres des trente pers mais ne fud pas de la 
pruesce as treis primiers e li reis dauid le fist sun priue cunseiller 
asahel le frere ioab fud un des trente pers e eleanan 
le fiz sun uncle de bethleem e semma de arari e elsacha 
de arodi e elas de felti e hira le fiz aches de thecua 
e abiates de anatot e mobomnai de usathi e selmon de haiot 
e machari de nefat e eledh le fiz baana e il refud de nefath 
e hykai le fiz rabai de gebeet ki fud as fiz beniamin 
e banai de effraim e heldai del ruissel de gaas e abialbon 
de araba e asmaueth de berem e eliadab de saboni e li 
fiz assen ionathan e aran e semma de arodi e haiam le fiz sarar 
de aroth e elifeleth le fiz saasbai le fiz maachati 
eliam le fiz achitofel ki fud de gilon e esrai de 
carmele e phari de arbi e igaal le fiz nathan de soba e 
bonni de gaddi e silec de amai naari de beroth li esquiers 
ioab le fiz saruie e hyra de hyeter e gareb ki refud de 
hyeter e urie ki fud de chet e entre tuz i out trente set 
sathanas se esleuad encuntre israel e entichad dauid 
que il feist anumbrer ces de israel e ces de iuda e li reis 
cumandad a ioab ki esteit maistre cunestables de la cheualerie 
le rei que il en alast par tutes les lignees de israel des dan 
iesque bersabee e anumbrast le pople e reportast e mustrast 
al rei le numbre de tuz respundi ioab   damnedeu aiusted 
a sun pople tanz cume ore i ad e si l multiplit que cent itanz 
i ait auant quels mestiers est de entremetre de tel oure  
mais li reis uolt que faite fust sa uolente pur co ioab 
s en turnad de curt e les cunestables od lui pur numbrer le 
pople de israel cume il ourent passéd le flum iurdan en 
aroer uindrent a destre de la cited ki est al ual de gad 
e passerent par gazer en galaad e par cele basse terre de 
odsi e uindrent el boschage de dan e alerent entur pres de 
sydonie e passerent pres des murs de tyr e alerent entur 
la terre de ces de euee e ces de chanaan e uindrent al sud 
de iuda en bersabee e puis il ourent tute la terre 
auirunee apres nuef meis e uint iurs uindrent en ierusalem 
si ourent truuez en israel de genz haiables ki bien se pourent 
defendre e cumbatre mil milie e cent milliers e de iuda treis 
cenz e setante milliers mais ioab ne mustrad pas tut cest 
numbre al rei em li mustrat que il out truuéd en israel nuef 
cenz milie e en iuda cinquante milliers cume dauid out fait 
numbrer le pople sa cunscience le remorst si s en repentid 
si dist a nostre seignur   pecchiéd ai en cest oure mais io 
te pri oste ceste iniquited de mei tun serf kar folement l ai 
fait  en la lei fud cumandéd que se l um anumbrast le pople 
que chascuns de ces ki fust anumbrez feist recunuissance 
a nostre seignur dunc ne uendreit nule pestilence sur le pople 
e pur co que dauid ne l fist si cume en la lei fud cumandéd 
deus enueiad pestilence de mortalitet sur le pople 
dauid leuad matin e deu parlad a gad le prophete si li 
mustrad sa uolentet si li dist   ua si parole a dauid si li 
di que il eslised de treis choses quele que il uolt mielz que 
io li face u que set anz seit famine en sa terre u que 
il treis meis fuied ses enemis e il le pursiwerunt u que treis 
iurs seit pestilence en sa terre  li prophete uint al rei si 
li dist tut issi part de nostre seignur e ruuad que il esleist 
quel membre que il uolsist que il le poust mustrer a nostre 
seignur respundid dauid al prophete   io sui mult en destreit 
mais mielz est que io me mette en la manaie e as mains nostre 
seignur kar mult est de grant misericorde que en la manaie 
de humes  quant il out co eslit nostre sires enueiad pestilence 
en israel des le matin iesque a l ure que l um soleit faire 
sacrefise al uespre si en mururent del pueple des dan iesque 
bersabee setante milie humes e cum li angeles nostre seignur 
estendid sa main sur ierusalem pur destruire la nostre 
sire en out pitie si dist a l angele   or est asez retrai a tei 
ta main  li angeles esteit apres le aire areuma ki fud de 
ces de iebus e li reis uit le angele ester entre ciel e terre 
e teneit une spee nue al puing e turnéd se fud encuntre 
ierusalem si ocieit le pople dauid chaid lores a terre e li 
antif hume ki od lui esteient si dist   sire sire co sui io 
que ai pecchiéd e io ai uueréd felenessement ices ueilles 
que unt forfait io te pri sire turne ceste ueniance sur mei 
e encuntre le lignage de la maignie mun pere si que li poples 
mal n i ait  dunc cumandad li angeles a gad que il deist a 
dauid que il en alast pur leuer un alter en l onurance 
nostre seignur en une place bele ki fud areuma de iebus e 
gad le fist tut issi e dauid fist si cume gad li prophetes 
li out dit de part nostre seignur mais areuma e ses quatre 
fiz od lui cum il uirent l angele erranment se muscerent kar 
a cel ure en cele place a bues e a herce seuerent furment 
de la paille sulunc l usage del pais mais cum areuma uit lu 
rei a lui uenir chalt pas eissid e aurad le rei a terre si dist 
  quels est li afaires purquei mis sires li reis uient a sun 
serf respundi li reis   pur achater de tei cest aire 
ceste place e io i leuerai un altel a nostre seignur si estancherad 
a tant la murine e l ocisiun  respundi areuma   receif 
bel sire e offre e fai en co que te plaist e ueez ci boes 
al sacrefise e cest char e les iugs des boes pren pur busche pur 
faire sacrefise  tut dunad areuma al rei si li dist   damnedeu 
receiue e oie tes oreisuns e tes preieres  respundi li reis 
  n iert pas issi mais io l achaterai a tei ne uus dei pas 
faire toalge mais offrir a deu sacrefise ki li seit acceptable  
e achatad dunc la place de areuma pur sis cenz sicles de or e les 
boes pur cinquante sicles de argent sicle fud apeléd ancienement 
un peis si cume nus apelum ore unce u demie u altre peis 
e quant dauid out la place achatee un altel i leuad 
a l honurance nostre seignur e sacrefise i fist e oblaciun e 
nostre sires out merci de la terre e la pestilence cessad 
en israel 
dauid li reis fud de grant haage e quant l um le cuuerid 
eschalfer ne poeit pur co cil de sa maisun pristrent en cunseil 
que il querreient une dameisele ki fust deuant le rei si l 
seruist si ieust el lit le rei pur lui eschalfer quistrent la 
dameisele par tute la terre de israel e truuerent abisag de 
sunam une encrement bele pulcele si la firent uenir pur le 
rei seruir e la meschine od le rei dormeit e fud od lui s il 
serueit mais li reis ne la cunut pas par charnel aprecement 
adonias le fiz se esleuad e sei meime eshalchad 
si dist que il regnereit si se fist faire curres e prist 
maidnee de cheualiers e cinquante humes ki errassent deuant 
lui 
e sis peres li reis ne l reprist nule feiz nen enquist 
purquei si l feist cil adonias fud mult bels huem e fud li 
secundz des fiz le rei apres absalon e ioab le fiz saruie 
e abiathar li prestres se teneient od lui e furent de sun cunseil 
mais sadoc li prestres e banaias le fiz ioiade e nathan 
li prophetes e semei e cereti e pheleti e li plus fort de la 
maidnee le rei ne furent pas de sun cunseil adonias fist un 
grant sacrefise de multuns e de gras ueels apres la roche de 
zoeleth ki pres esteit de la funtaine rogel si enuiad a pasteiment 
tuz ses freres les fiz le rei e ces de iuda mais nathan 
le prophete e banaiam e les bons uassals de la curt e salomun 
sun frere n i apelad pas 
nathan li prophetes uint a bethsabee la mere salomun 
si li dist   as tu oid que adonias le fiz agit se fait rei e 
nostre sires li reis n en set mot pur co entent mun cunseil 
e guaris tei e tun fiz salomun ua al rei si li di 
sire sire tu me feis pramesse e serement que salomun mis 
fiz serreit reis apres tei e cument est dunc que adonias 
regne e rei se fait e io suruendrai a ces paroles si s asumerai  
bethsabee uint en la chambre deuant le rei mais li reis 
fud forment de grant haage e abisag de sunam 
le serueit e bethsabee s abaissad e le rei dauid aurad 
  que uols tu  fist li reis a bethsabee e ele respundi   bel sire 
tu me iuras par deu nostre seignur que salomun tis fiz 
regnereit apres tei e serreit en ta chaere cume reis e cume tis 
eirs e adonias regne ore si que mot ne sez or ad fait tuer 
bues e gras multuns e tient grant curt e apeléd i ad tuz tes 
fiz e abiathar le pruueire e ioab ki est maistre cunestable de 
ta cheualerie mais tun serf salomun n i*apelad pas mais 
chiers sires tuz ces de israel guardent a tei que tu lur 
mustres ta uolentet ki tei plaised a regner apres tei e quant 
tu serras del siecle aléd beaus sire reis si cunreid n en prens 
io e salomun tes fiz serrums chaitifs e descunseillez  si cume la 
dame parlad al rei nathan li prophetes i uint e l um le 
nunciad al rei que il ert uenuz si uint deuant le rei si aurad 
a terre le rei puis si li dist   sire sire as tu cumandéd 
que adonias regne e siesced en tun trone cume reis 
apres tun decet il ad fait a cest iur de ui cunuiuie e 
pasteiment grant si ad sumuns tes fiz e les princes de 
la cheualerie e abiathar le pruueire e al mangier li dient 
baldement salf seit li reis salf seit li reis adonias 
e mei tun serf e sadoc le pruueire e banaiam le fiz ioiada 
e salomun tun fiz n i enuierent pas est co par ta uolentet 
e par tun cumandement e mustréd ne l as a mei tun 
fedeil ki deiued seer en tun trone e regner apres tei  respundi 
li reis   apelez mei bethsabee  e cume ele uint deuant 
le rei li reis erranment li dist   si ueirement cume deu uit 
ki deliuréd m ad de tutes anguisses si cume io te iurai 
par nostre seignur ki est deu de israel que salomun tis fiz 
regnereit e que il serreit sur mun trone apres mei si l frai 
a cest iur de ui  e bethsabee enclinad al rei uers terre si 
l aurad si dist   tuz dis uiued mes sires li reis  lores 
cumandad li reis que l um apelast sadoc le pruueire e nathan 
le prophete e banaiam le fiz ioiade e cume il furent uenuz 
li reis lur cumandad   pernez ma gent od uus si faites salomun 
mun fiz munter sur ma mule si l menez en gyon si 
l enuined li prestres sadoc a rei sur israel si sunerez une 
busine e direz uiued e salf seit li reis salemun e od lui 
alez e uenez e il serrad en mun sied e il regnerad pur mei 
e io li cumanderai que il seit ducs e maistres sur israel e sur 
iudam  respundi banaias le fiz ioiade al rei   amen tut 
issi uoil que mis sires li reis parolge tut issi cume deu 
ad esté oue tei mun seignur si seit il od salomun e plus halt 
face sun regne e sun trone que le tuen  
sadoc li prestres e nathan li prophete e banaias le 
fiz ioiade e cereti e pheleti asistrent salomun sur la mule 
le rei si l menerent en gyon e sadoc prist un corn 
a ulie del tabernacle e enuinst a rei salomun e sunerent la 
busine e tuit li poples diseit   uiue e salf seit li reis 
salomun  tuit li poples le sewid od chanz e od estrumenz e a 
grant leece si que tute la terre rebundi de lur cri adonias 
e tuit cil que il out enuiéd oirent la noise e li cunuiuies fud 
ia fait e ioab cum il oid le sun de la busine enquist dunt 
leuast li tumultz par la cited e cume il fud en ces paroles 
ionathas le fiz abiathar le pruueire i uint e adonias li 
dist   ore en uien auant kar bons uassals es e bone nuuele 
nus portes  respundi ionathan   ne sunt pas bones les 
nuueles kar nostre sires li reis ad fait rei sun fiz salomun 
si enueiad od li sadoc le pruueire e nathan le prophete 
e banaiam le fiz ioiade e cereti e pheleti si l asistrent 
sur la mule le rei e sadoc l enuinst e nathan le prophete 
a rei en gyon e d iloc sunt repairéd tut haitéd e tute 
la cited resuned de ioie e c est li suns que auez oid e salomun 
siet ia al sied real e les humes le rei sunt uenuz deuant 
le rei dauid si li unt dit   deu acreissed le num salemun 
sur le tuen e magnefied sun trone sur le tuen e li reis dauid 
aurad a sun lit si dist   beneit seit nostre sires 
li deu de israel ki otreiéd m ad que io uei que mes fiz siet 
en mun sied  de ces nuueles tuit furent esfreez si s en leuerent 
tuit ki adonias i out mandez e chascuns tinct sun 
chemin adonias meime pur la crieme del rei salomun entrad 
el tabernacle nostre seignur si se tinct a une des 
corneres de l altel la nuuele uint al rei salomun que adonias 
fud al tabernacle e uoleit que li reis salomun li iurast que il 
ne l ocireit pas respundi salomun   se il uolt pruzdum estre 
neis un peil ne li charrad a terre par mal del chief e s il ne 
uolt tut i murrad  dunc le mandad li reis que il en 
uenist del tabernacle e il uint deuant le rei si l aurad puis 
out cungied si s en turnad 
li iurs aprechad que li reis dauid dut murir pur co 
fist ses cumandemenz a salomun sun fiz si li dist   io passerai 
le pas u tuit passent mais ore te haite e guarde que 
seies pruzdum e guarde les cumandemenz nostre seignur e co que 
tu saueras que li plarrad si cume il est escrit en la lei 
moysi que tu entendes quanque tu fras e partut u tun sen 
aturneras e que nostre sires cunfermt ses paroles que il ad 
de mei parléd il me ad dit que si mes fiz me siwent al bien 
que fait ai e tiengent sei en lealtet e en uerited de tut lur 
quer nen iert iur que de mun lignage ne siece alcuns al sied 
real de israel e tu sez bien que fait me ad ioab le fiz 
saruie cume ocist dous princes de israel abner le fiz ner 
e amasa le fiz iether ki il ocist felenessement pur 
co tu li fras sulun tun sen co que il ad deseruid que il ne 
murged en pais e que il ne cumpered ses males oures mais 
as fiz berzellai de galaad rendras grace e bien e manierunt 
tuz dis a tun deis kar hunur e sucurs e humanitet me 
firent quant io m en fui pur tun frere absalon e ci est 
semei le fiz iera fiz gemini de baurim ki me maldist mult 
malaitement quant io m en turnai mais pur co que encuntre 
mei uint al passer del flum e io li iurai que ne l ocireie pas 
guarde que il n eschapt pas que il ne cumpere sa malice 
saiues huem es e bien saueras que tu li fras si que en enfern 
descende par occisiun  
li bons reis dauid murut e enseueliz fud en la cited 
dauid quarante anz regnad set anz regnad en ebron e trente 
treis en ierusalem e salomon sis fiz regnad apres lui e 
sist en sun sied e sun regne fud mult aferméd e esforciéd 
adonias le fiz agit uint deuant bethsabee la mere lu 
rei salomun e la dame enquist erranment se il uenist par 
bien e en pais cil respundi que oil puis si dist 
  parler uoldreie un poi a tei si te ploust  cele respundi 
  di co que te plaist dame  fist adonias   bien sez que 
miens fud li regnes e tuit cil de israel ourent purposéd que 
io serreie reis mais li regnes est de mei translatedz si l ad 
mis freres kar si l uolt deu e ore te musterai une meie 
requeste si te plaist ne me fai escundit  respundi la dame 
  di co que tu uols io requier que tu faces mun message 
al rei kar a tei ne purrad rien escundire que il me duinst a 
femme abisag de sunam  respundi bethsabee   bien parlerai 
pur tei al rei  pur co bethsabee uint deuant le rei e 
li reis leuad encuntre li si l aurad puis si se asist e l um 
asist une chaere a l oes la dame a destre del rei e ele s asist 
e al rei parlad si dist   de un poi de afaire te uienc requerre 
e preer si l me otrei  respundi li reis   requer bele mere 
co que te plaist ne dreit nen est que io te face escundit  
respundi la dame   dune a tun frere adonie a femme abisag 
de sunam  respundi li reis   purquei requers que io 
li duinse abisag de sunam mais requier que io li duinse 
mun regne il est mis freres e einznez de mei e ad a sun 
cunseil abiathar le pruueire e ioab le fiz saruie  dunc 
iurad li reis si dist   cel mal uienge sur mei u que a lui uendrad 
si ceste requeste ne li turt a mort e ore si ueirement 
cume deu uit ki m ad asis e aferméd al sied real mun pere 
dauid e ki fait m ad sulunc sa pramesse ui cest iur iert 
adonias ocis  e cumandad chalt pas a banaie le fiz ioiade 
que il le oceist e il si fist li reis reparlad a abiathar 
le pruueire si li dist   ua t en a ta terre en anatoth e bien 
saches que deseruid as la mort mais a cest iur n i murras pur co 
que tu portas l arche nostre seignur deuant mun pere dauid e fus 
parchunier de ses trauailz  dunc en ietad li reis salomun abiathar 
que il ne fust mais pruueire nostre seignur que la parole nostre 
seignur fust acumplie que il out parlee encuntre la maidnee 
hely en sylo li reis salomon oid que ioab se teneit od 
adonias e nient od lui e ioab le sout si s enfuit 
al tabernacle si se tint a la corniere de l altel la nuuele 
uint al rei de co que ioab fud al tabernacle fuiz e se teneit 
a la corniere de l altel pur co i enueiad li reis banaiam le 
fiz ioiade e cumandad que il le oceist e banaias uint al 
tabernacle la u ioab fud si li dist   li reis cumandet que tu 
en isses  respundi ioab   io n en istrai mais ici murrai  
banaias mustrad al rei le respuns ioab e li reis fist sun 
cumandement que il le oceist e que il le enseuelist pur le pecchet 
ioab oster de lui e de la maidnee sun pere dauid e si 
dist   nostre sires lui rended sun pecchiet sur le chief kar 
dous prudumes ocist ki mielz ualurent de lui abner le fiz 
ner ki cunestables ert de la cheualerie de israel e amasam 
le fiz iether le prince de l ost de iuda si que mis peres mot 
ne sout pur co li pechiez seit sur lui e sur son lignage 
parmanablement mais dauid e sun lignage e sa maidnee e sun trone 
seit en la pais nostre seignur tut diz  a tant s en turnad 
banaias le fiz ioiade si l ocist si fud enseueliz 
a sa reseantise al desert e li reis fist banaiam le fiz ioiade 
pur lui maistre cunestable de sa ost e sadoc pruueire pur abiathar 
li reis mandad semei si uint deuant lui e il li dist 
  hostels te fai en ierusalem si i suriurne e guarde que tu 
n en isses ne cha ne la el iur que tu en istras e le duit de cedron 
passeras bien le sace que tu i murras e tun 
pecchiet te uendrad sur le chief  respundi semei   bien diz 
bel sire si cume l as cumandéd tut issi l frai  semei demeurad 
en ierusalem mulz iurs 
apres treis anz auint que li serf semei s enfuirent a 
achis le fiz maacha le rei de geth e semei le sout si i 
alad e remenad ses serfs la nuuele uint al rei salomun que 
semei fud aléd en geth e fud repairez pur co le mandad li 
reis si li dist   dun ne te iurai par nostre seignur que 
al iur que tu istereies de ierusalen que tu i murreies e tu 
respundis que bien le grantas e purquei dunc n as guardéd 
mun cumandement tu sez bien tut le mal que tu feis a mun 
pere dauid e ore t ad rendud deu ta malice sur le chief e 
mun regne e li trones dauid iert estables deuant deu 
parmanablement  dunc cumandad li reis a banaia le fiz ioiade 
que il le oceist e il si fist 
li reis salomun fud afermez en sun regne si se aliad 
par amur e par priuetet a pharaun le rei de egypte e prist sa 
fille si la menad a la cited dauid decike il out parfait 
sun palais e le temple nostre seignur e clos le mur enuirun 
ierusalem mais encore faiseit li poples ses sacrefises as munz 
kar li temples ne fud pas faiz iesque a cel iur e li 
reis salomun amad nostre seignur e sewid les cumandemenz 
sun pere dauid fors atant que il fist ses sacrefises as munz 
e timiame i fist ardeir cume encens la u faire ne l dut 
a une faiz alad en gabaon pur faire sacrefise kar co fud a 
idunc li plus halz lieus a faire sacrefises mil oueilles offrid 
li reis sur l autel ki fud en gabaon bele fud la feste e bele 
la oblatiun 
nostre sires aparut par sunge a salomun la nuit si li 
dist   requier co que tu uols que io te duinse  respundi 
salomun   tu feis grant merci a mun pere dauid si cume il 
te seruid en lealtet e en uerited e en iustise e co de quer 
e en co li feis grant grace e grant merci que fiz li dunas ki 
sieced en sun trone si cume est a cest iur de ui e fait m as 
regner pur lui mais io sui uadlez e petiz e n entent pas co 
que m est afaire e sui enmi tun pople ki tu as eslit ki 
l um ne pot anumbrer pur multitudine kar en i ad pur 
co bel sires si te plaist tu me durras sen que bien e dreiturelment 
sache tun pople iugier e guuerner e sache entendre 
e le mal e le bien kar ki pot tut cest pople dreiturelment 
guarder e iugier  ceste requeste plout mult a nostre 
seignur kar regnable fud si respundi a salomun   pur co 
que tu as co requis e ne requeis lunge uie ne richeise ne la 
mort de tes enemis mais sens as demandé pur dreiture faire 
io l te durrai e richeise e glorie si que nuls des reis ki deuant 
tei ait estéd ne ki apres tei regne ne te resembled e si tu 
fais ma uolentet e mes cumandemenz si cume tis peres les 
fist lunge uie te durrai  cume li reis s esueillad entendid 
que co fud en sunge e cume il fud uenudz en ierusalem 
al tabernacle en alad e estut deuant l arche nostre seignur 
e fist ses oblatiuns e ses sacrefises e cunuiuie riche a tuz 
les suens 
dous dameiseles menestrales uindrent deuant le rei salomun 
e l une de celes le mist sifeitement a raisun   sire sire 
io e ceste meschine auum mes en une maisun io si oi enfant 
e ele si out tierz iur apres e nuls ne fud od nus 
mais nus dui e ses fiz est morz kar ele en dormant le 
aochad e puis que ele le aperchut tut priueement leuad e 
sun fiz mort delet mei culchad e le mien en emblees prist 
si l enportad le matin truuai delet mei l enfant mort mais 
de plus pres al iur l esguardai e bien m aperchui que il ne fud 
pas miens  dunc respundi l altre dameisele   n est mie si 
cume tu diz mais tes fiz est morz e li miens est 
uifs  respundi l altre   tu menz li tuns est morz e 
li miens uit  e en ceste maniere s entredalierent deuant le rei 
lores parlad li reis si dist   ceste dit mes fiz uit e li 
tuns est morz e ceste altre respunt nun est si mais morz 
est li tuns e li miens est uifs pur co deliurement une 
espee aportez e l enfant parmi partez e l une part a l une e l 
altre part a l altre dunez  cume co uit la mere la clamiue 
que l um l enfant dut detrenchier tut le quer li fud chalt pas 
esmeud en tendrur uers sun fiz si dist al rei   sire merci 
pur deu a ceste meie cumpaigne l enfant dunez mais 
que ne l ociez  respundi l altre   ne io ne l aie ne tu mais 
entre nus seit partiz  respundi li reis   dune dune a la 
clamiue l enfant kar ele est pur ueir sa mere e li enfes est 
ses fiz  tuz ces de israel oirent le iugement que fait out li 
reis s il crienstrent pur co que il uirent que la sapience nostre 
seignur fud en li pur iugemenz faire 
e li reis salomun regnad sur tute israel 
ces furent princes en la curt le rei salomun azarias 
le fiz sadoc le pruueire helyorep e abia le fiz sisa furent 
maistre escriuain de la curt iosaphat le fiz achilud maistre 
iustise banaias le fiz ioiada maistre cunestable sur l ost 
sadoc e abiathar pruueires azarias le fiz nathan sur 
la priuee maidnee zabud le fiz nathan prestre e priuez e 
ami lu rei asiasar seneschal de la maisun lu rei adoniram 
fud maistres de l eschekier e de receiure les treuz e duze 
maistre preuoz furent asis sur tute la terre pur truuer la uitaille 
e le cunrei a la maisun le rei chascuns el meis e co furent 
lur nums benur fud maistres el munt de effraim 
bendachar en macces e en salebin e en bethsames e en helon 
e en benthanan beneseth en araboth sue fud la terre de 
socco e tute la terre de epher benabenanadab sue fud 
neptad si out dortefad la fille salomun a femme bena 
le fiz achilud guardout tenech e mageda e tute bethsam ki 
est enpres sarcena desuz iezrael e de bethsad iesque 
abelmeula encuntre zelmaan bengaber en ramath galaad si 
out la cited de anothiair le fiz manasse en galaad cist 
esteit maistres par tut le regne de argob ki est en basan 
sur sexante citez ki grandes erent e closes de mur a portes 
e a serrures e a fermetez aimadab le fiz addo maistres 
fud en manaim achimaas en neptalim e il out a femme 
basemath la fille salomun baana le fiz susi guardeit maser 
e inbalod iosephat le fiz farue maistres fud en ysachar 
semei le fiz hela en beniamin gab li fiz suri en galaad 
e en la terre seon le rei des amorriens e og le rei de 
basan e sur tute la terre iuda e israel pur la multitudine 
de els ne pourent estre numbrez ne plus que li grauiers de 
mer en ioie e a leesce se deduistrent en lur terre e en lur citez 
li reis salomun fud sires sur tuz les realmes des le flum 
de la terre de philistiim iesque en egypte ki tuit li porterent 
duns e presenz e rendirent treud si l seruirent cume segnur 
tuz les iurs de sa uie a sun pestrin furent chascun iur asis 
nuef cens muis de flur delieement buletee e dis e uit cenz muis 
de farine e de altre baillie e a sa quesine furent asis chascun 
iur dis bues gras de guarde e uint ki ueneient de la cumune 
pasture e cent multuns estre la ueneisun de cers e de 
cheuerols e de bufles e de oisels damesches e uolille e de 
peissuns e ses presenz e li reis teneit tute la terre 
ultre l ewe delet tapsa ki esteit marche de sun regne de cele 
part tut teneit iesque gazam e tuz les reis de cele terre 
recunurent lur regnes de lui e pais out de tutes parz e ces de 
iuda e de israel ourent ferme pais des dan iesque bersabee 
tuz les iurs salomun quarante milie cheuals out en 
estable li reis ki traheient ses curres e duze milie a sele e 
li duze prince ki tute la terre guardouent e truuerent l asise 
en la maisun le rei a tuz ces cheuals truuerent furre e prouende 
u que fust li reis 
nostre sires dunad a salomun grant sen e grant cuintise 
e passad de sen tuz les saiues de orient e de egypte 
e plus fud sage que huem ki uesquist plus fud sage que 
ethan e que heman e que calcal e darda ki furent fiz maal 
e cil furent li plus saiue ki fussent entre les hebreus a 
cel cuntemple la renumee salomon uint a tutes les genz ki 
entur lui furent e il fist liures treis milie de respiz e de 
sages diz de tutes arbres parlad e desputad e les natures 
mustrad des le cedre ki tant creist halt iesque a l ysope ki 
creist par terre e bas e des bestes e des oisels e des peissuns 
desputad e nule nature ne fud dunt il ne suust ne dunt il 
ne parlast e doctrine sulunc lur proprietez apertement n enseignast 
e deu li dunad tele grace que il neis encuntre 
deables tel chose truuad ki mestier out a la saluetet e a la 
guarisun de genz e uns charmes truuad par unt il soleit 
asuagier les mals unes cuniureisuns truuad par unt 
l um pout deable del cors de hume ieter e si destreindre que 
il n i poust returner kar un hume ui ia ki out num eleazar 
e fud iudeus cist deuant l empereur uespasien e ses fiz e 
les cunestables de sa ost e deuant mei e multes genz guarisseit 
ces ki esteient pursis de deable e traueilliez si guarisseit en 
ceste baillie un anel out e desuz le seel fud une racine ki 
salomun out ensiegné a prendre cel anel meteit as narines 
celi ki par deable fud traueilléd e fist si les deables par les 
narines eissir mais a l hume estout chalt pas chair apres 
cuniurad le deable par uns charmes que salomon out fait 
que il n i returnast ne el cors de cel hume mais n entrast 
de tutes terres ueneient genz pur oir le sens le rei salomun 
li reis yram de tyr out estéd amis lu rei dauid pur 
co quant il sout que li reis salomon regnad el lieu sun pere 
dauid ses messages i enueiad pur le rei ueer e esioir e saluer 
e li reis salomon li remandad ces paroles   bien sez que mis 
peres out en uolentet de leuer e furnir un temple a l oes nostre 
seignur mais faire ne l pout pur les granz guerres ki li surdeient 
de plusurs parz iesque nostre sires li mist tuz ses enemis 
desuz ses piez mais ore m ad deu pais dunee de tutes parz 
pur co sui acuragiez de edifier un temple a l oes nostre seignur 
si cume il le anunciad a mun pere dauid si li dist 
tis fiz ki apres tei regnerad mun temple me edifierad 
fai pur co a tes humes abatre cedres al bois de 
liban e mes humes i serrunt od les tuens e io del mien lur 
durrai e tut a ta uolentet soldeirai kar ma gent ne seuent 
pas tant de charpenterie cume seuent ces de sydonie  
cume yram oid le mandement le rei salomun forment se 
esleeschad e nostre seignur benesquid de co que il out dunéd 
al rei dauid sage fiz 
derechief li reis yram ses messages al rei salomun enueiad 
e ces paroles lui mandad   oi ai quanque tu me mandas 
e tut frai tun plaisir de cedres e saps mes humes les 
abaterunt al bois de liban e a l ewe les merrunt e en nefs 
les chargerunt e par mer les cunduirunt e la u te plairrad od 
tut ariuerunt e tu le mairen receueras e si te plaist uitaille 
dun busuin ai m en enueieras  li reis yram truuad al rei 
salomun mairen de cedre e de sap tut a sa uolentet e li 
reis salomun dunad par an al rei yram sis cenz milie muis 
de furment e sis cenz de olie e nostre sires dunad sapience 
a salomun si cume pramis li out e ferme pais fud entre le 
rei yram e le rei salomun 
li reis dauid a sun uiuant out or e argent e pierres 
pretiuses e mairen gentil e marbre e araim e fer aunéd 
e a faire le temple nostre seignur l out tut destinéd e dunad 
a sun fiz salomun les mesures del temple e des porches e des 
chambres entur e des aitres e de tut cel grant apareil e mustrad 
le ordenement e les destinctiuns des pruueires e 
des diacnes e des ordenez e dunad le peis de la merueilluse 
uaissele que de or que de argent e des chandelabres e des 
luminaries e des tables e des phieles e des encensiers e des 
altres ustilz e des aurnemenz que sis fiz salomun fist puis el 
temple e sur co que il out aturnéd a l edefiement del temple 
e as apurtenances treis milie talenz i laissad de l or de ophir 
e set milie talenz de argent talent est num de peis e treis 
manieres i ad sulunc le usage de diuerses genz li un apelent 
le peis de cinquante liures un talent e li rumain le peis de 
treis uinz liures e duze e li altre le peis de sis uinz liures 
apelent un talent e tel en solt estre le uariement e li reis 
dauid fist al pople amonestement que lur main i meissent bonement 
e li prince e li barnages del pais dunerent al temple 
faire cinc milie talenz de or e mil solz e dis milie talenz de 
argent e de araim dis e uit e de fer cent milie e la u pierre 
preciuse fud truuee al tresor del temple fud grantee 
li reis salomun fist eslire par la terre de israel trente 
milie humes si s enueiad al bois de liban que il i fussent od 
les humes le rei yram de tyr ki le mairen i abatirent e dolerent 
e aturnerent as afaires le rei salomun e uolt pur co li 
reis que ses humes fussent od les charpentiers le rei yram pur 
duner les moldes e les mesures del mairein que cil abatirent 
e apresterent par lur enseignement de ces trente milie tel 
fud l asise e la stablie que les dis milie a remuiers dussent 
al bois le meis entier ester e apres dous meis as hostels 
suriurner e derechief le quart meis al bois returner adoniram 
out la cure de ordener quels de ces dussent al bois aler e li 
quel tant dementiers as ostels demurer de l altre part 
li reis out setante milie serianz porturs e quatre uinz milie ki 
de pierre furent taillurs cez ne furent pas del lignage de 
israel mais de altres genz furent a els uenud e circumcisiun 
e lur lei ourent receud e estre ices i out treis milie e treis 
cenz ki maistres furent sur l oure e sur les oueriers li reis 
cumandad que l um preist pierres grandes de gentil grein e de 
bone quarriere e que tuz fussent taillie a esquire e a squarie 
pur metre al fundement del temple e li maschun salomun e 
li machun yram les taillerent e parerent iuinstrent e acuplerent 
de primes as munz e puis les firent uenir en ierusalem 
e ces de bible retruuerent piere e mairen pur le temple edifier 
apres quatre cenz e quatre uinz anz puis que li fiz israel 
furent eissud de egypte al quart an de sun regne le rei 
salomun cumencad en mai tost apres pasche a edefier le 
temple nostre seignur le fundement fist de pierres grosses 
e de dur grain si l fist faire led e large que bien sustenist le 
charge el munt de moria ki en ierusalem ert le 
fundement ietad e le temple leuad el lieu que fud a sun 
pere dauid par deu demunstréd e il l out a cel oes guardéd 
de quatre parz leuad les maiseres de marbre blanc bien 
furent poliz ces pierres e tant pres iuintes e tant serreement 
que mielz sembla que si s oust nature furmez que 
engin humain par ferrement e si uuerad el temple si l parfurnid 
que colp de martel ne de cuignee ne d altre ferrement 
n i fud oid del blanc marbre de l ille de paron fud cist 
marbres e sis peres dauid l en fist aporter pur le temple 
edefier seisante alnes out li temples de lung e uint de let 
li premiers estages out trente alnes de halt e li secunz estages 
en out altretant e li tierz en out trente alnes auant si que li 
temples out del pie en amunt cent e uint alnes de halt 
fenestres i fist plus larges dedenz que defors si cume li 
murs muntad e ces treis estages par treble entrauure deuisad 
si que l entrauure le temple trauersad e chascuns des trefs 
parmi le mur passad si que les trefs del premier estage set 
piez uindrent defors le mur e issi firent tut entur sur les 
chiefs des trefs ki furent defors furent faiz une alures e de 
set alnes de let uns planchiers que aseurs fust li alers 
e li uenirs que l um poust entur tres bien aler apuier a aheise 
e ester al sumet del secund estage parmi les murs passerent 
li tref e refurent fait alures e li planchiers out sis alnes de 
let tut issi furent culchiéd li tref del suuerein estage al sum 
e sur les chiefs defors furent fait alures dunt li paliz 
out cinc alnes de halt e li planchiers out altretant 
dedenz el coste del sud en l angle deuers orient fud 
l entree apres terre a une uiz par unt l um muntad a l estage 
meien e d iluc al suuerain e en la uiz out fenestres a plented 
pur le iur receiure e la clartet el pauement fud de primes 
li marbres culchiéd e desure tables de sap serreement iuintes 
e bien asis puis tut cel espuer fud cuuerz e adubez de 
plate d or ki ert tres fin e esmerez les pareiz furent cuuerz 
de tables de cedre dedenz partut si que pierre n i aparut e 
as columpnes rundes d espur ki furent as murs iustees furent 
les tables iuintes e afermees e de tutes parz i out entailles de 
cherubins e de palmes e mult fud l entaille auenante halt 
leuee e aparisante si acemeement fud li espuers de quatre 
parz aturnez des le pauement aual iesque as trefs e desuz 
les trefs fud fait uns ciels de cedre e une entablure e plates 
d or furent clouchifiéd e tuz les pareiz e quanque dedenz 
esteit luisante plate d or cuureit desur ces trefs meimes el 
secund estage fud fait uns planchiers e desuz les altres amunt 
uns ciels e sur ces trefs meimes el tierz estage uns altres 
planchiers e suz les trefs ki plus halt esteient fud fait de 
borz uns altres ciels e sur ces trefs fud fait uns planchiers 
de cedre en lieu de framure e fud plate la framure ki esteit 
sur le tierz estage kar del pais tel fud l usage el secund 
estage e al suuerain de quatre parz delet le mur furent 
clos pareis d espuer en l un ne en l altre nen out rien ki cuuert 
ne fust de or tres fin 
cume le temple fud si leuéd e dedenz d espuer e de or 
si adubéd del trauers fist un entreclos de tables de cedre e 
uint alnes muntad e le temple deuisad si cume uus ueez que 
ces mustiers en la nef e al presbiterie sunt partiz si que de 
cele parei iesque a l entree del temple ki fud deuers le hest 
out quarante alnes e deuers le west en out uint alnes e tute 
cele parei esteit cuuerte de or a riches oures e a riches purtraitures 
cele partie deuers le west fud cume li chancels 
del temple e li sacraries kar laenz fud herbergié l arche 
nostre seignur e li saintuaries e en l entree furent dous us 
petiz mais n i out fors une entree e les poz furent dolez a 
cinc costez les us furent d oliuier e pourent ensemble clore 
e ensemble uurir desur les us mult riche entaille de 
cherubin e de palme leuee fud l oure e mult aperte e trestute 
d or cuuerte file deuant ces us fud uns draps de seie tenduz e 
a cherubins e de seie ruge e bleue e purpre e de fil blanc de 
lin teissuz el cors del temple deuant pres de ces us fud 
fait de pierre uns altels puis fud de cedre e d or sur le cedre 
adubez co fud li altels u l um soleit le timiame ki plus fud 
riche aquencens ardre e offrir e li fums en soleit amunt 
leuer e al chancel la u fud l arche e li seintuaries entrer enmi 
le chancel apres la parei fud asise l arche nostre 
seignur e dous cherubins ki de oliuier furent faiz e dis alnes 
ourent de halt furent delet l arche asis e uers cele partie del 
temple ki del chancel fud forclosé turnerent lur uis e chascune 
de lur eles out cinc alnes de lung e il les dous de 
lur eles si que l une tuchad l altre par en sum l arche estendirent 
e iesque sur la parei del sud e del nord les altres dous 
espandirent e tut lur cors neis les eles de or furent cuuertes e 
adubees estre ces i out dous altres menurs cherubins 
moyses les out fait al desert e furent de or masseiz e nient 
d or cuuert a l entree del temple furent poz de oliuier 
quarrez dous us de sap pendirent defors e dous dedenz a 
la parei tut res a res de cherubins e de palmes out desure 
riche entaillé e bien escheuié puis fud cuuerte d or tut a 
riule e a sqarie un porche fud fait deuant le temple uers 
le est al frunt cent e uint alnes out des le pied en amunt 
tant de lungur cume li temples out de let si que uint alnes 
out de lung e dis de let tut fud d or cuuert e par engin 
uuréd e trente chambres a estage fist de treis parz le 
temple entur e seisante alnes ourent de haltur laenz ourent 
li pruueire lur atur 
entur le temple de quatre parz fud uns murs de treis 
estruiz de aiselers ki bien furent poliz e asis e afermez e sur 
le mur fud uns paliz de cedre bien iuinz e acuplez cist 
enclos fud apelez li aitres as pruueires mais plus 
fud large la place al frunt deuant que il ne fust de nul altre 
part kar la fud asis li altels de araim e les merueillus uaissels 
dunt nus parlerums apres de treis altres murs fud li temples 
auirunez e apres chescun deuers le temple ert uns apentiz 
cume encloistres sur columpnes leuez e entre ces murs furent 
larges places cume de balie e li pauimenz fud richement de 
marbre aturnez e l um muntad de l un en l autre tut par 
degrez en ces treis beles places la gent quant bel e suelf 
fud li tens urerent e quant uint tempeste e pluie en cel 
encloistre pur abri aueir entrerent portes larges e haltes furent 
faites de quatre parz des murs e quatre cenz alnes out de 
halz li uns e cist murs itant muntad que uels fud al fundement 
u li temples leuad la furent les portes de fin or la 
furent les columpnes ki le apentiz suztindrent dubles e asis 
mult ordeneement e tutes les bases furent de fin argent 
nostre sires fist une reuelatiun al rei salomun tant cume il 
edifiad le temple si li dist   ceste maisun que tu fais 
si tu bien guardes mes cumandementz io la frai ferme e 
estable e les paroles que ai parléd a tun pere dauid e 
maindrai enmi les fiz israel e ne guerpirai pas mun pople  
pur co salomun plus acurageement el temple uurad si l asumad 
li reis salomun tramist ses messages al rei yram 
e preiad que un menestrel bon li enueiast ki en seust e maistres 
en fust de orfauerie e de purtraiture e de engrauure e de 
altres enginz e li reis yram enueiad al rei salomun un 
menestrel merueillus ki bien sout uurer de or e de argent e 
de altres metals e de marbre e d espuer e de seie e d entaille 
e de quanque mestiers en fud cist menestrels out num 
yram fiz fud a une uedue del lignage neptalim le fiz iacob 
le fiz ysaac mais sis peres fud de tyr cume uenuz fud al 
rei salomun dous columpnes fist de araim e l une e l autre 
out dis e uit alnes de lung e duze de groisse enuirun e dous 
capitrals getad de areim li uns out d espeisse cinc al nes e 
altretant li altres ces capitrals furent sur les columpnes asis 
e riche oure i out desure de malegranates de lilies e de laceiz 
aual le capitral tut entur surstrent dous ordres de malegranates 
si n i out dous cenz e desure out dous ordres enuirun 
de uns enlacemenz de set pleiz fud li uns e li altre 
laceiz e fud uurez li chapitrals a lilies ki quatre alnes leuerent 
e tute l oure enluminerent andui li chapitral furent si aturnez 
e sur ces dous furent dous altres a la quantitet des columpnes 
e encuntre le laceiz leuez ces columpnes fist li reis aseer 
dedenz le porche ki fud dreit a l entree del temple 
l une asist a destre l autre a senestre cele a destre 
iachim apelad e cele a senestre booz numad puis getad yram 
un grant uaissel tut rund que l um apelad mer de araim dis 
alnes out del trauers amunt del l un ur iesque a l altre ur e 
trente alnes out al purceindre entur cinc alnes out de halt 
li uaissels e dous ordres out entur de purtraiture e d estories 
que yram i getad e li uaissels deuers les fuz estrechad 
kar li uns ordres nen out fors dis alnes entur de l oure dum 
il le auirunad cist meimes maistres tresietad duze bues ki 
durent cel uaissel porter dunt li treis turnerent lur chiefs uers 
orient e les treis uers le sud e les treis uers le west e les 
altres uers le nord e les cues tutes ensemble une part turnerent 
e esturent si e cel uaissel quatre deiz d espeisse 
out amunt a l ur li uaissels e li urs si cume fuille de lilie 
desclise fud defors alques recurbez porterent granz fud li uaissels e 
mult i pout entrer ueire dous milie mesures que li hebreu 
soleient bath apeler puis fist dis basses e chascune out quatre 
alnes de lungur e quatre de laur e treis de haltur e furent 
iuinteices de quatre u de cinc tables de araim crueses 
furent tutes les bases e entre ces iuinctures ki furent es quatre 
angles furent fait une rueles e unes furmes a cumpas si i 
furent taillez cherubins e palmes e liuns e bues de quatre parz 
les basses e desus e si proprement que neis les liens si cume 
il fussent liez ne furent en l entaille ubliez halt leuerent 
ces imagenes e mielz semblad que sur les basses fussent asis 
que si fussent entailliez sur quatre roes e aissels de 
araim fud chascune basse asise chascune des roes out de 
ealt alne e demie e desuz les bases s asemblerent enmi 
teles furent ces roes cume les roes de curres e fud tut li 
aturs de araim ietez aissels i out e raiz e iantes e muiels 
el sumet de la basse ert cume une ruele fait a cumpas alne 
e demie out de laise en trauers la fud assis uns uaissels 
e sur chascun des chiefs des aissels leuad une sumiere pur 
le uaissel amunt suzpuier la buche del uaissel alques recurbat 
enz e ne s espandid pas fors e un alne out de laise al 
sum e quatre el milleu e une e demie as unz sur 
teles dis basses furent dis uaissels posez e d un entaille e a une 
furme furent mollez quarante des mesures que li hebreu apelent 
bath teneit chascuns des dis uaissels ces dis basses od tuz ces 
dis uaissels fist li reis aseer en le aitre ki plus fud prucein al 
temple co fud li aitres as pruueires les cinc a destre e les cinc 
a senestre pur lauer les sacrefises que l um deueit offrir a nostre 
seignur e cel uaissel ki fud de mer de araim apeléd refist metre 
en cel meime aitre a destre del temple al coste del sud e en 
l angle de l orient co fud li laueurs u li pruueire soleient 
lauer quant durent el temple celebrer e un altel fist de 
araim uint alnes out de lung e uint de let e dis de halt e 
fud en meime cel aitre asis 
hyram refist uaissele de meinte baillie poz e chanes e 
pichers e furent tuit de orchal si s getad en la champaigne 
del flum iurdan e en terre argilusse entre soccho e 
sarchan e li reis salomun les mist el seruise del temple 
e tant en i out que l um ne sout le peis de la uaissele e un 
altel fist el temple de fin or e dis tables d or pur metre sure 
les pains que l um apelad les pains de propositiun e les cinc 
furent asis de l une part del temple e les cinc de altre part 
si refist dis chandelabres de or e les cinc asist de une part 
e cinc de altre part encuntre le chancel si furent uurez richement 
a flurs de lilie e fist desure uaissels de or u l um meteit 
le ulie e pinchures de or e chaenes e crocs e phieles e mortiers 
e encensiers tut de fin or al quart an de sun regne li 
reis salomun cumencha le temple nostre seignur e set anz 
entiers mist al faire e set meis e en cel setme meis fud 
dediez li temples e tute la uaissele e cil merueillus apareil 
en l uitme meis fud aprestez si que li reis salomun fist porter 
el temple l or e l argent e la uaissele que sis peres dauid out 
saintefiéd e tut fist metre es tresors de la maisun nostre seignur 
tuit li prince e li barnages e li antif hume e li poples 
de israel s asemblerent e uindrent al rei salomun el setme 
meis en ierusalem pur estre a cele feste quant l um dout 
remuer l arche nostre seignur de syon e le tabernacle que 
moyses out fait el desert e la uaissele e le saintuarie 
li pruueire uindrent auant e pristrent l arche nostre seignur 
si l emporterent enz el temple e le tabernacle e le saintuarie 
e la uaissele tut remuerent li pruueire e li altre ordenet 
e li reis e tuit li poples de israel en alerent od tut deuant l arche 
e firent lur sacrefises de bues e de altres bestes si que l um 
ne sout le numbre ne le pris li pruueire porterent l arche 
nostre seignur sur dous petiz fuz ki a cel oes furent aturnez 
e tut furent d or adubez si l asistrent enz al chancel del temple 
que l um apelad desuz les eles as cherubins 
si que li cherubin estendirent lur eles par en sum l arche e 
ces dous petiz fuz sur quei l um portout l arche ces 
petiz fuz furent plus lungs que l arche e bien parurent les 
chiefs a ces ki furent en cel chancel mais nient a ces ki 
esteient defors en l arche nen out el fors les tables de pierre 
que moyses i out mis quant il fud ia en oreb u nostre sire 
out escrite la lei e la uerge aaron e un pot d or u il en i 
out de la manne dunt deus sustint sun pople quarante anz 
cume li pruueire furent eissud del saintuarie une nieule leuad 
par cel temple si que li pruueire ne pourent ester ne le seruise 
faire pur la nieule e pur l oscurted kar nostre sires out 
la maisun emplie de sa glorie 
li reis salomun parlad uers nostre seignur si dist   tu 
deis bel sire que tu mandereies en la nieule e ore ai fait 
temple a tun oes u tu purras si tes plaisirs est 
habiter en sied estable parmanablement  puis se turnad li 
reis al pople si lur dunad sa beneicun e redist   beneit seit 
nostre sires le deu de israel ki par mei ad acumplid co que 
il parlad a mun pere dauid quant il li dist des l ure 
que menai les fiz israel hors de egypte nule cited n eslis de 
tutes ces de israel u l um edefiast temple a mun ues e u fust 
reclamez mis nums mais dauid eslis que il mun pople guardast 
e guuernast e mis peres dauid uolt edefier temple 
en l onurance nostre seignur e nostre sires li dist bien 
fais de co que tu as en purposement de faire a mun ues edefiement 
mais tu ne l fras pas enz le frad tes fiz ki tu engendreras 
ore ad sa parole cunfermee kar io sui el lieu mun 
pere dauid e sui asis al set real e asummé ai le temple e 
fait i ai uenir l arche de l aliance nostre seignur que il fist od 
noz ancestres quant de terre de egypte s en furent eissud  e 
li reis estut deuant un altel deuant le pople si estendid ses 
mains uers le ciel si dist   sire sire deu de israel nuls 
n est ki te semble al ciel desus ne en la terre desuz ki guardes 
ferme cunuenance e fais merci a tes serfs ki tienent tes 
cumandemenz de tut lur quer tu as par buche parlé 
e par mains e en oure asuméd si cume il pert a cest iur pur 
co sire guarde fermement la parole e la bele pramesse que 
fait as a mun pere dauid que tuz iurs alcuns de sun lignage 
tendrad e serrad al sied real de israel se cil de lui 
naistrunt te seruent de quer e parfitement si cume il le fist 
en sun uiuant e cument purrad nuls quider que deu ueirement 
habited en terre si neis li cels ne l puet cumprendre 
cument dunc cumprendrad le ceste maisun que fait ai en l onurance 
de sun num mais bels sires entend a l ureisun de 
tun serf e oi le ymne e la preiere que io te faz que tes 
oilz seient e nuit e iur sur ceste maisun dunt tu as dit que 
tis nums i ert reclamez oi del ciel u est la tue maisun ma 
preiere e quanque requerrad li poples de israel ici e quant 
tu l aueras oid propice lur seies e fai merci si huem 
peched uers sun prusme e trespast sun serrement e il uienge 
merci requerre deuant cest le tuen altel ai en de lui pitie e 
salf e guaris le dreiturier e le culuert e le felun 
met a mort e a desfacun si tes poples turne a fuie deuant ses 
enemis pur sun pecchiet e puis ait de sun pecchiet pesance e ueire 
repentance e uienge tei requerre a cest le tun temple oi les 
si te plaist del ciel e pardune le pecchiet e remeine les en 
la terre que a lur ancestres dunas si li ciels est clos que 
il ne pluue pur lur pecchie e il te uiengent requerre en cest liu 
e seient ueir repentant oi lur requeste bonement del ciel 
e pardune lur pecchiet e si lur enseigne la ueie de perfectiun e 
de bien e pluie enueié en la terre que dunné lur as en possessiun 
si famine uient en la terre u corrumpuz seit li airs 
e pestilence descunfise e destruie les blez e lur enemis 
asiegent les citez e seient traueillez de mesauentures e de 
enfermetez e il uuillent cunuistre e pardun requerre de lur mesfaiz 
e uers tei en cest temple leuer lur mains tu s il 
te plaist les orras e sulunc lur oures tu lur rendras si 
alcuns ki nen est pas del lignage de israel uienge chaenz ta 
merci depreier oi sa requeste del ciel bonement que li poples 
de tutes terres aprenged tei e tun num duter si cum fait li 
poples de israel e bien esperment que ci est tis nums reclamez 
si tis poples se met en champ encuntre ses enemis la u tu 
cume sires les enueieras il te aurrunt encuntre ceste cited ki 
tu as esleuee encuntre cest temple que ai leuéd en l onurance 
de tei e tu orras lur ureisun e par tei aurunt saluatiun se 
il pecchent enuers tei kar n est huem ki ne pecchet e tu 
par curuz les liures a male ueue a lur enemis ki s meingent 
en chaitiuier u luinz u pres e il la facent lur penitence 
e lur penace e cunuissent lur pecchiet e lur iniquited e de 
tut lur quer se prengent a deu e requiergent ta merci encuntre 
ceste terre que tu lur as dunee e encuntre cest le tun 
temple tu orras par ta merci lur requeste del ciel e fras lur 
iugement e propice lur serras e grace lur durras enuers ces ki 
en chaitiuier les tendrunt cist poples est tis poples e tis 
heritages kar tu l manas de egypte hors de seruage e de anguisse 
e de chaitiueisun e de tutes genz le as seuréd a tun 
seruise e a tun oes si cume tu l deis a tun serf moysen 
quant hors de egypte cunduist noz anceisurs pur co lur 
preieres entendez e lur requestes asumez  
cume li reis out acumpli sa ureisun en ceste baillie de 
la u il fud deuant l altel nostre seignur se esdrescad kar 
agenuillez se fud a terre e ambesdous les mains out tendues 
uers le ciel puis en estant dunad beneicun a tuz ces 
de israel a halte uoiz si dist   beneit seit nostre sires ki ad 
dunéd pais e repos a sun pople sulunc sa pramesse n est 
giens adire de tuz les biens dum il parlad a sun serf moysen 
nostre sires deu seit od nus si cume il fud od noz ancestres 
e enclint noz curages a sun seruise que nus parfitement guardum 
sa lei e sun cumandement e cestes meimes paroles 
seient remenbrees nuit e iur deuant deu que sa grace me face 
e a sun pople de israel a tuz iurs si que li poples de 
tutes terres sache que il suls est deu e en ciel e en terre  
lores li reis endreit sei e li poples firent granz sacrefises e 
oblatiuns a nostre seignur uint e dous milie bues offrirent 
e cent e uint milie berbiz e dedierent le temple le temple li reis e la 
gent del pais a cel iur seintefiad e dediad li reis la 
meitet de l aitre ki ert deuant le temple e fist iloc les 
sacrefises de plusurs baillies sur le grant altel dunt nus auum parléd 
deuant kar li altre altels de araim que moyses out fait 
ert petiz a tanz granz sacrefises e a teles oblatiuns grant 
fud la feste que li reis tint e tuit li barnages de israel des 
l entree de emath iesque a la riuiere de egypte de primes 
set iurs pur le dediement e puis altres set iurs pur la feste 
salceie ki cumence al quinzime iur de cel meis e al uitme 
iur apres cungead li reis cel merueillus pople e il benesquirent 
nostre seignur e puis returnad chascuns al suen tut haitéd 
e ioius sur tuz les biens que nostre sires out fait a sun 
serf dauid e a sun pople de israel 
li reis salomun fist faire a sun oes un palais cent alnes 
out de lung cinquante de laise e trente de halt columpnes de cedre 
quarante cinc riches e haltes fist doler e de 
lunc cele maisun a treis ordres leuer en chescun ordre en 
out quinze desposez e pannes desure ki furent taillez a esquarie 
e ueles furent de tutes parz e un porche i fist a columpnes 
cinquante piez out de lung e trente de let e un altre porche 
i fist deuant celui richement a columpnes e a chapitrals asis 
une riche maisun refist u fud li siez reals e furent les pareiz 
tuz cuuerz de cedre des le pauement iesque al sumet e 
une altre chambre u l um faiseit les iugemenz ert en cel enclos 
uuree tut en cele baillie 
un palais refist a l oes la reine ki fud fille pharaun de 
tel oure cum fud cil palais e ert li siez reals e par tutes 
ces oures furent faites les maiseres de riche piere e grosse 
ki taillié esteient a rieule e a certes mesures e serréd e soldéd 
furent dedenz e defors des le pauement iesque 
amunt de ces pareiz e dedenz partut iesque a cel aitre ki 
plus fud larges e plus amples que ne fust nul des altres 
les fundemenz furent faiz partut de riches pierres de dis piez 
u de uit e les pierres ki desure furent culchiéd a tel mesure 
furent tailliez e poliz e li aitres ki plus fud larges fud runz 
e clos de treis ordres de pierre grosse e d un paliz de cedre 
desur cel mur ki l auirunad tut entur 
treze anz mist li reis a faire sun palais od tutes les 
apurtenances e puis que il out fait le temple deu e sun 
demeine paleis e quanque il out desiréd a faire nostre seignur 
li aparut altre feiz si cume il out fait en gabaon si 
li dist   oi ai ta preiere e la requeste que tu me feis seintefiéd 
ai ceste meisun que faite m as que mis nums i seit reclamez 
e mes oilz e mis quers i serrunt tuz iurs e si tu me serfs 
cume fist tis peres en simplicited de sun quer e en equitet 
e tienges ma lei e mes cumandemenz io frai le sied real 
de israel parmanable a tei e as tuens sulunc co que pramis 
l ai a tun pere dauid mais si tu e li tuns lignages se tresturned 
de mei e de ma lei e de mes cumandemenz e cumenzst 
a cultiuer deus auuiltres e aurer io osterai israel de la terre 
que duneé li ai e cest temple que ai seintefiéd deieterai e 
israel iert a tutes genz a respit dun il em purrunt fableier 
e cist temples lur iert en essamplei que tuit icil ki i passerunt 
forment se esbairunt e pur merueille en sublerunt 
e dirrunt purquei ad li halt sires co fait a sa terre e a sa 
demeine maisun respundrunt li altre pur co que il deguerpirent 
deu nostre seignur ki menda lur ancestres hors de egypte e unt seruid 
e auréd deus auuiltres pur co les ad deu si destruiz e desertez  
li reis yram de tyr truuad al rei salomun mairen de 
cedre e de sap e de cipres e or granment a faire les oures 
del temple e de sun demeine paleis par co li reis salomun 
al uintime an puis que il out le temple fait e sun 
paleis dunad al rei yram uint chastels en la terre de galilee 
e li reis yram uint ueer sa terre e ces chastels mais nient 
ne li plourent einz dist   cument sunt teles les citez e 
les chastels que mis amis m ad dunéd  pur co apelad cele 
terre chabul kar nient ne li plout li reis yram enueiad 
al rei salomun cent e uint talenz de or 
pharao li reis de egypte uint a ost a gazer si la prist 
tuchad le feu si l arst e ocist les chananeus ki mestrent en 
la cited e dunad le en mariage od sa fille ki fud muiller le 
rei salomun puis reedefiad li reis salomun gazer e betheron 
e balat e palmiram ki ert al desert e tutes les uiles ki 
li apendeient e ne furent pas clos de mur guarnid e fermad 
e les citez u l um guardout ses curres e u suriurnouent li cheualier 
e quanque li plout a faire en ierusalem e al liban e 
par tute sa terre tut fist a sa uolentet e tut 
cel merueillus pople ki remes fud des amorriens e des cheteiens 
e des pheresiens e des eueiens e des iebusiens ki remes 
furent en la terre pur co que li fiz israel ne s pourent cunquerre 
tuz les fist tributaries si que il li firent seruise e rendirent 
treud mais des fiz israel n en fist nul serf mais 
cumbateur furent li un e li altre furent ses menestrels princes 
e ducs e maistres sur ses curres e sur ses cheuals des chananeus 
e des philistiens fist li reis serfs si que il cultiuerent 
les terres a l ues ces de israel sur tuz les afaires lu rei salomun 
furent asis cinc cenz cinquante maistre preuoz a qui 
li poples obeid e cil sur les afaires le rei firent lur cumandement 
la fille lu rei pharaun uint en sun paleis que li reis li 
out fait e li reis edefiad dunc mello treis feiz par an fist 
li reis ses sacrefises e ses ablatiuns sur l autel que il out edefiéd 
a nostre seignur e thimiame i ardeit en l onurance nostre 
seignur li reis fist aturner nauirie en asiongaber ki pres 
est de haiham el riuage de la ruge mer en terre de ydumee 
e li reis yram enueiad ses humes ki eschipres furent 
bon e mult sourent de mer en cel nauirie od les seruanz lu 
rei salomun si n alerent en ofir u sunt li munt de or si 
en pristrent quatre cenz e uint talenz de or si s amenerent al 
rei salomun 
la reine de saba oid la merueilluse fame del sens 
salomun pur co uint en ierusalem le rei tempter e sun sens 
espruuer par ses dutances e ses demandes e par ses questiuns 
en la cited entrad od forment grant cumpaignie od riche herneis 
e od riches aturs a cameilz ki porterent especes e or 
senz numbre e pierres presiuses e uint deuant lu rei e parlad 
e demandad quanque li plout e a tut li respundid li 
reis e solst ses demandes e ses questiuns e neis une ne fud 
de tutes ses paroles que li reis nen entendist e dunt bien nen 
respundist cume la reine uit la grant sapience salomun e 
sun merueillus paleis e le grant cunrei e la uitaille de sa maisun 
e les riches sales a ses humes e le ordenement e 
l afaitement de ses menestrels e lur atur de uesture e ses buteilliers 
e les sacrefises que l um faiseit enz el temple nostre seignur 
tut le quer li faillid de si grant choses penser e ne 
se pout asez esmerueiller e dist al rei   ueire est la renumee 
que oi de tei en ma terre de tun grant sens e tun bel parler 
e ne crei pas co qu en oi iesque ci uenisse e espermentasse e 
enqueisse e de tei meime le oisse or l ai oid e espermentéd 
que la meited ne m en fud mustréd greignure asez est ta sapience 
e tes oures que la nuuele qu en n ai oie bonuréd sunt 
cil ki te deiuent seruir ki tun sens poent aprendre e oir 
beneit seit nostre sires ki t ad en amur receud e sun pople 
de israel quant tel rei lur ad dunéd pur iustise tenir e 
dreiture faire par sa terre  lores dunad la reine de saba al 
rei salomun cent e uint talenz de or e especes granment e 
pierres preciuses e unches puis tantes especes n i furent portez 
cume la reine i portad e al rei en dunad e li reis dunad 
mult riches duns e reals a la reine de saba quanqu ele uolt 
e quanque ele demandad e ele puis a sun pais returnad 
en la nauirie le rei yram ki de ofir le or enportout 
uint mairen de tyn a large plente de ophir meime e pierres 
preciuses de cel gentil mairen as pareiz del temple e 
a sun paleis fist li reis faire uns esforcemenz e fist en faire 
harpes e lyres e altres estrumenz e puis n i fud portéd ne 
ueud si gentil mairen ki fust de tyn sis cenz e seisante sis 
talenz pesout l or que l um portout par an al rei salomun estre 
co que cil porterent ki des treuz esteient receuur e li marchant 
e cez ki les escuz uendeient e les reis de arabie e li duc 
de la terre li enueierent li reis salomun fist faire dous cenz 
escuz de fin or sis cenz sicles out en l escud e refist faire 
dous cenz lances d or e fist faire treis cenz escuz de altre 
baillie e cez refurent de or fin e esmeréd e furent de tel 
furme cume la lune quant demi est pleine e en chascun out 
treis milie e set cenz cinquante unces de or e fist tut metre 
en sun paleis 
li reis se fist faire un trone de iuurie merueillus 
si l fist tut de fin or cuurir sis degrez i out des aual en 
amunt runz fud li siedz deriere a cumpas uuerez e par cez 
degrez bien halt de terre leuez dous braz de dous parz 
sustindrent le sied e delet cez braz dous leuns furent posez 
e dous leuncels esturent sur chascun degret tele uure ne 
fu mais faite en nul regnet tute la uaissele dum l um serueit 
a sun cunuiuie e a ses deis e tute la uaissele del paleis 
que l um apelout le bois de liban tute fud de or a 
sun tens ne fud de nul pris argent kar sa nauirie alad 
od la nauirie le rei yram en tharse en treis anz une feiz 
e de la enportout or e argent e denz de elefanz e singes e pouns 
li reis salomun fud eshalciéd sur tuz les reis de terre 
en saueir e en riches manentises e tute terre le desirad a 
uedeir pur oir de sun saueir e duns li firent e presenz de 
uaissele de or e de argent e de guarnemenz e de armes e d especes 
e de cheuals e de muls par an e li reis assemblad curres e cheualiers 
si n out quarante milie cheuals en estable e curres 
duze milie e multz cheualiers e furent partie od le rei partie 
as citez guarder e fist li reis que tel abundance out de 
argent en ierusalem cume de pierres e de cedre en i out 
tant cum des sicomors ki creissent en la champaigne l um 
li menout cheuals de egypte e de choa kar li marchant la 
les achatouent si s emmenouent achatouent le curre sis cenz 
unces de argent e le chauel cent cinqante e si l uendeient cil 
de ethee e de syrie 
li reis salomun enamad femmes estranges e de altre pais 
la fille pharaun le rei de egypte e femmes de moab e de 
amon e de ydumee e de sidonie e de ethee de cez genz 
dunt deu out cumandé a cez de israel que od eles ne oussent 
cunuersement charnel ne cumpaignie kar pur ueir si il i 
ussent cumpaignie lur quers del seruise deu sustrarreient e 
a deable e ydles seruir les atrarreient a teles femmes estranges 
e de altre lei se prist salomun encuntre deu si s amad de 
grant maniere si n out femmes cume reines set cenz 
e suinnantes treis cenz si tresturnerent e puruertirent sun quer 
en sa uieillesce que il sewid ydles e deus auuiltres e n amad 
pas nostre seignur parfitement si cume le out fait ses peres 
dauid mais cultiuout astart la deuesse de sydonie e chamos 
le deu de moab e moloth le ydle de cez de amon 
salomun fist co que ne plout pas a nostre seignur e ne l sewid 
pas si cume out fait sis peres dauid 
salomun edifiad un temple a chamos le ydle de moab 
en un munt encuntre ierusalem e a moloth le ydle de amon 
e issil fist a tutes ses femmes ki de altre lei esteient e eles 
i offreient encens e firent sacrefises a lur deus pur co nostre 
sires s en curuchad a salomun de co qu il l out relenquid 
maimement quant il se fud a li aparud une feiz e altre e 
cumandéd li out que il ne se preist a deus auuiltres e sur co 
ne out guardéd le cumandement nostre seignur 
nostre sires enueiad un sun prophete a salomun mandad 
lui que il sun regne trenchereit e deuisereit e a un serf 
salomun le durreit mais ne l freit pas en ses iurs pur 
le amur sun pere dauid ki de quer le seruid mais al tens 
sun fiz le freit e pres tut le realme li toldreit fors un lignage 
k il li larreit e co li larreit pur amur dauid e la cited de 
ierusalem que il out a sun seruise esleué nostre sire suscitad 
un aduersaire a salemun adad de ydumee ki fud del 
lignage real e fud en edom il auint si quant dauid fud en 
ydumee e ioab ki esteit maistre cunestables de sa cheualerie 
ocieit tuz lez madles de ydumee par set meis que il i fud 
iesque il out mort tuz les madles del pais lores s enfuid 
adad en egypte de ydumee od alquanz des hummes sun 
pere e adad ert emfes petiz cist adad od sa cumpaignie 
uint en madian e de la uint en pharan iloc reprist 
cumpaignie od cez de pharan e uint en egypte al rei pharaun 
pharaun le receut unureement terre li dunad pur la maindre 
reseantise e maisun e de uitaille li asist liureisun e truuad 
tel grace uers le rei que la suer sa reine li dunad a muiller 
si n out enfant de cele un uadlet ki fud apelé genebath 
e la reine le fist nurrir el paleis od les fiz le 
rei cume cist adad oid la nuuele que morz fud dauid 
e ioab ki maistre cunestables ert de la cheualerie uint deuant 
le rei e cunge demandad de returner en sa terre respundi 
li reis pharaun   que te falt ci entur mei purquei te estuce 
uers ta terre aler e partir de mei  respundi adad   sire 
rien ne me falt  suuent requereit le rei en ceste baillie mais 
ne pout cungie aueir iesque cel ure que salomun se fud forfait 
uers nostre seignur lores out cungie e uint en ydumee 
un altre aduersaire li suscitad nostre seignur gozam le fiz 
helyadam ki fuid s en fud de sun seignur adadezer le rei 
de soba e genz asembla e fud prince de larruns e de malfeisantes 
genz quant dauid les guerriout e cez en alerent 
en damasche e la mestrent e firent lur seignur rei en damasche 
e il puis tuz les iurs salomun fud aduersaire a cez de israel 
kar il regnad en syrie 
ieroboam le fiz nabath ki ert eufrateus de sareba e 
fiz fud de une uedue serua par num e fud huem lu rei salomun 
cist recumencad a reueler encuntre sun seignur 
li maltalenz leuad entre salomun e ieroboam de co que li 
murs de une des citez le rei fud chaud e li reis cumandad 
as ducs e as princes de la terre que il le releuassent e ieroboam 
ne deignad faire le cumandement le rei kar muntez 
fud en baldet e en ferte par co que li reis le out fait pur sa 
prueise maistre receuur de tuz les treuz ki aleuerent del 
lignage ioseph a l oes lu rei ieroboam s en eissid de ierusalem 
kar medlez se fud enuers lu rei e ahias de sylo 
uns prophetes nostre seignur ki de un mantel nuef ert afublez 
l encuntrad e furent il dui sul e sul al champ lores prist 
ahia sun mantel nuef dum il ert afublez si l detrenchad en 
duze pieces e dist puis a ieroboam   pren a tun oes ces 
dis pieces co dit nostre sire io trencherai e deseuerai le 
regne salomun e durrai tei les dis parties e les dis lignees 
mais une lignee larrai a ses heirs pur mun serf dauid e pur 
la cited de ierusalem que ai eslue de tuz les lignages de israel 
e co li frai pur co que guerpid me ad e ad auréd 
astarten la deuesse de sydonie e chamos le deu de moab 
e moloth le deu as fiz amon e n ad pas tenud mes ueies 
e mes cumandemenz pur faire iustise e dreiture en terre si 
cume fist sis peres dauid nepurquant ne toldrai pas a lui 
le regne einz le sufferai tut sun uiuant pur l amur dauid 
men serf ki guardad mes cumandemenz e sewid ma uolentet 
a sun fiz toldrai le regne e durrai tei les dis parties si que 
li n en remaindrad mais uns lignages e co li remaindrad pur 
dauid que de sun lignage luise clartet e luminarie en ierusalem 
la cited que ai esleue que mis nums i seit reclamez e 
unurez e te receuerai a mun seruise e regneras sur quanque 
tis quers desired e rei serras sur israel e si tu oz de quer 
mes cumandemenz e faiz dreiture en terre e ma uolentet 
od tei serrai e edifierai a tun oes maisun de lealtet si 
cume fis a dauid e israel te liuerai e le lignage dauid trauaillerai 
mais co n iert pas a tuz iurs  ieroboam s enorguillid 
de cez paroles nostre seignur e parlad en al pople que rei le 
feissent e od lur seignur lige mais ne se tenissent salomun 
le sout e ocire le uolt e ieroboam pur co s enfuid a susac 
le rei de egypte e fud la iesque a la mort salomun 
li reis salomun regnad en ierusalem quarante anz sur tut 
israel puis murut e fud enseueliz en la cited sun pere dauid 
e ses fiz roboam regnad pur lui 
roboam uint en une cited sichem par num la fud 
asembléd tut israel ke iloc le feissent rei e ieroboam le 
fiz nabath sout ia la nuuele de la mort le rei salumun e fud 
de egypte returnez kar il fud mandez e ert en sichem od 
cez de israel 
ieroboam e tut li barnages de israel uindrent a roboam 
le fiz salomun si l mistrent a raisun en ceste baillie   tis 
peres nus tint mult dur e en grant destresce de seruise nus 
deprienst mais relasche nus un poi e nus te seruirums cume 
a seignur  tel fud l asise le rei salomun que tuz iurs fussent 
od lui en ierusalem de cez de israel uint e quatre milie e 
feissent lur estage le meis entier e puis alassent li un e 
uenissent li altre de altre part sa uitaille de par tute la terre lur 
fist mener la u il fust a suriurn si en furent mult traueillez 
roboam respundi al pople   or uus en alez e al 
tierz iur reuendrez e ma uolentet orrez  cum li poples s en 
fud partiz li reis prist cunseil des sages humes e des antifs 
ki ourent estéd del cunseil salomun tant cume il uesquid quel 
respuns il freit al pople e il li distrent   sire s il te plaist 
ore oir lur requeste e alches a lur uolentet obeir a tuz iurs 
les purras a tun seruise tenir  mais li reis ne deignad lur cunseil 
oir einz parlad as iuefnes humes e as bachelers ki od 
lui furent nurriz si lur dist   qu en loez quels respuns frai 
al pople de co que requis m ad  respundirent li bacheler 
  bien lur funt a dire cez paroles se il te plaist li plus tres 
petiz de mes deiz plus est gros que mis peres nen ust le 
dos e pur co si mis peres uus mist iu dur e pesant as cols io 
endreit mei i aiusterai e plus pesant le uus frai mis peres 
uus batid de uerges deliees mais io uus baterai de grandimes 
balains ki serunt durs e espinus  
ieroboam e tut li poples uindrent al tierz iur deuant le 
rei roboam e il lur fist dur respuns e guerpid le cunseil as 
sages humes e as senez e tint sei al cunseil as bachelers 
si lur dist   mis peres uus mist iu es cols dur e pesant e io 
endreit mei i aiusterai e plus dur e plus pesant le uus frai 
mis peres uus batid de uerges menues e iu uus baterai de 
gros balains ki mult ierent durs e espinus  e ne uolt pas 
li reis assentir a la uolentet del pople kar deu l out si aparailléd 
pur furnir sa parole que il parlad par ahiam le 
prophete de sylo uers ieroboam le fiz nabat 
cume li poples entendit que li reis oir ne l uolt erranment li 
respundid   que 
nus apurtient dauid e quel heritage auum el fiz ysai alum 
nus ent e deu le ueie que co que nus partum de dauid e 
de ses heirs est par le forfait e la defalte de ses heirs  lores 
s en partirent de roboam les dis lignees de israel si que il ne 
regnad mais sur les dous iuda e beniamin li reis enueiad 
al pople pur amaisnement faire aduram ki maistres ert 
des treuz e il le lapiderent chalt pas a tant muntad li reis 
hastiuement sur un curre si s enfuid en ierusalem 
tuit cil de israel sourent que uenuz fud ieroboam si se 
assemblerent si l firent rei sur tut israel si que nuls ne se 
tint od le heir le rei dauid fors cil de iuda e beniamin 
roboam uint en ierusalem e asembla tuz ces de iuda e 
ces de beniamin cent e quatre uinz milie de bonime cumbaturs 
pur enuair e bataille tenir encuntre cez de israel e cunquerre 
tut le regne a sun oes ki ert li dreiz heirs salomun 
mais nostre sire fist sa reuelatiun a un prudhumme semeta 
par num si li dist   ua si parole al rei roboam e a cez de 
iuda e de beniamin e a l altre pople si lur di ne uus 
asemblez pas en bataille encuntre uoz freres cez de israel 
mais chascuns de uus returnt a sun recet e a sa mansiun 
kar co que fait est fait est par ma dispositiun  li prophetes 
tut issi al pople parlad e li poples l en creid si returnad 
ieroboam edefiad e esforcad sichem ki ert el munt de 
effraim e la mest d iloc s en turnad e phanuel edefiad 
li reis ieroboam se purpensad e cremeit que li regnes 
repairast as heirs dauid si li poples de israel en alast pur 
sacrefises faire a nostre seignur en ierusalem u regnad roboam 
le fiz salomun e qu il le ocireient e a roboam del tut se 
prendreient pur co prist en cunseil de faire dous temples 
en sa terre e il si fist l un en la cited de betel e l altre 
pres de dan e dous ueels d or refist e en cez dous temples 
les asist puis mandad la gent de la terre si lur dist   ne uus 
estut mais a ierusalem uenir pur oblatiun faire ne pur sacrefier 
ueez ci les deus ki de egypte uus menerent  li poples 
i asentid e les ydles aurerent en ceste baillie se forfirent 
uers nostre seignur kar en trauers le guerpirent e les ueels 
aurerent si s seruirent li reis ieroboam fist pruueires 
de basse gent ki n esteient pas del lignage leui e co fud encuntre 
la lei deu e sun cumandement e establid une feste 
a faire a l uitme meis le quinzime iur del meis si cume il 
le firent en ierusalem e en dan e en bethel fist ses altels 
pur sacrefier as ueels que il out furmez de ses pruueires 
fist se asise cum il deueient en la mahumerie seruir e 
il meime le iur de la feste uint a l altel pur encens offrir 
esteuus uns prudum de iuda ki uint de part nostre 
seignur en betel e truuad le rei ieroboam tut en estant e cel 
altel auuiltre encensant e li prudum chalt pas se 
escriad e encuntre cel altel parlad si dist   co dit nostre 
sires uns enfes naistrad del lignage dauid si aurad num 
iosias cil cez fals pruueires sur cest altel sacrefierad e le 
ossement de la gent i arderad e par cez enseignes que ia 
uerrez nostre sires sun dit auerrad cist altel erranment se 
deuiserad e la cendre ki amunt est par sei aual charrad  
cume li reis oid cez paroles sa main tendid uers l umme deu 
e cumandad que il fust pris mais la main li endormid chalt 
pas si que il ne la pout retraire e li altels sudeement 
se deuisad e la cendre qui ert en sum aual se esculurgad si 
cume li prudum le out dit de part nostre seignur lores 
requist li reis le prudume que il deu depreiast que guarisun 
e santet de la main li dunast e li prudum l en oid deu 
requist e il sante li rendid li reis preiad cel humme deu 
que il remeist e od lui se dignast par tel cuuent que mult le 
unurreit e bels duns li durreit li bons huem respundi   mais 
que tu me dunasses la meitet de quanque ad en ta maisun 
od tei ne irreie ne pain ne mangereie ne ewe ne beuereie 
kar si l m ad cumandéd nostre sire que io ni bousse ne maniasse 
ne que par la ueie que io uinc ne returnasse  a tant li prudum 
d iloc s en turnad e deuers iuda par altre chemin s en alad 
uns prophetes de grant edet mest en betel e ses fiz 
uindrent a lui e cunterent cumfaitement li hoem deu 
out en bethel uueréd e cume il out al rei parléd respundi 
cil   e quel chemin tint a sun returner e sauereiez 
le me uus mustrer  ses fiz li distrent quel part cil en alad 
pur co chalt pas cumandad que l um meist sa sele tost fud 
mise e cil muntad e ateinst l umme deu si i parlad desuz 
un arbre e il le truuad   es tu co  fist se il   li huem deu 
ki uenis de iuda  cil respundi   co sui io  respundi li 
fals prophetes li fel uieillarz   uien od mei a mun ostel kar 
od me te digneras  respundi li altres   ne puis pas 
returner ne od tei uenir ne en ceste cuntree ne beiure ne mangier 
kar nostre sires le defendi que io n i beusse ne maniasse e 
que par le chemin que io uinc ne returnasse  cil respundi 
  e io sui prophetes si cume tu e uns angeles parlad a mei de 
part nostre seignur e cumandad que a mun ostel te menasse 
e un bel digner te aturnasse  en ceste maniere le dechut e 
a sun hostel le menad e a mangier li dunad cume il seeient 
a mangier deu fist une reuelatiun al felun ueillard e 
il erranment dist cez paroles a sun oste de part nostre seignur 
  co dit nostre sires pur co que tu nen as obeid a mun cumandement 
que io cumandai que ici ne maniasses ne beusses 
tis cors n iert pas enseueliz en la sepulture de tes ancestres  
cume il ourent mangié li huem deu muntad si s en alad 
mais un leun al chemin le truuad si l ocist mais del cors 
nient ne deuurad e li adnes al prudume estut 
delet le cors e li leuns apres e nient ne l tuchad ne del cors 
puis tant ne quant ne blesmad cheminanz i passerent e uirent 
le cors iesir a terre e le leun ester delet e uindrent si l nuncierent 
en la cited u li uieil prophete mest od qui il si fud 
dignéd cume li fel uieillard oid la nuuele   co est li bons 
huem  fist se il   a ki deu parlad e out fait sun cumandement 
mort le ad li leuns kar a deu ne fud pas obedient  
dunc cumandad que l um sa sele meist e l um si fist puis 
muntad e par cel chemin tant errad iesque le cors e le adne 
e le leun tuz ensemble truuad e li leuns ne le cors ne le 
adne ne adesad cil uieillard prist le cors de l humme 
deu si l enportad iesque en bethel si l enseuelid en sun 
demeine sepulchre e mult le plainst e cumandad a ses fiz que 
il a sa mort fust enseueliz en meime le sepulchre u li bons 
huem fud enseueliz e bien diseit que tut issi auendreit cum 
li bons huem out parlé encuntre le altel de bethel e encuntre 
les mahumeries de la cuntree de samarie cest cumandement 
fist li fel uieillard a ses fiz par cele ententiun que le ossement 
de lui oust guaranteisun par le ossement del prudumme od qui 
il fust enseueliz al iur que deu sa manace furnireit par iosias 
ki les fals pruueires sur meime le altel ardereit e puis le altel 
maldist abatereit 
puis uint li fel ueillard al rei ieroboam si li 
dist   purquei es marriz e trublez pur la parole d un musard 
ki folement ad uers tei e uers tun altel parléd e sa folie ad 
ia encuntréd  lores li cumancad li reis a cunter co que 
auint de sa main e de sun altel mais li fel uieillard se 
esforcout a despruuer la uerited e afermout que endormie li fud 
la main pur co que des sacrefises trop portad e puis quant 
de trauail cessad sa nature se esuigurad e chalt pas la santet 
recuuerad tut ensement falses pruuances auant menad pur 
mustrer que la force deu nient n i uuerad quant li altels purfendi 
e deuisad li fols reis l en creid e de sun mesfait nen s en 
repentid e fist pruueires a ses ydles seruir de trestuz les plus 
bas del pople e del frapin kar qui unches uolsissent estre 
pruueires as ydles par un tor e set multuns tut curant serreient 
receud en ceste baillie pecchad ieroboam e sa maidnee 
e pur co fud desertee e esracé de terre 
en cel cuntemple amaledid abia li fiz ieroboam pur 
co cumandad ieroboam a la reine que ele de sa uesture se 
desguisast e ki ele fust mult bien celast e al prophete aia en 
sylo alast ki out reueléd par nostre seignur a ieroboam que 
il regnereit sur israel e cumandad que un bel present de 
pain e de miel li portast e que de l enfant auendreit demandast 
la reine le fist tut issi e uint en l ostel ahie en sylo 
mais aia ne ueeit gute de uiellesce e nostre sire li descuurid 
le affaire e cumandad que unes paroles li deist qu il 
li mandad cume la reine entrad e nul semblant ne l uolt faire 
ki ele fust li bons huem oid cume ele alad si li dist   uien 
auant uien auant dame femme ieroboam purquei 
te ceiles e ne uolz cunuistre que tu es la femme ieroboam io 
te port mult dur message de part nostre seignur returne e 
di a tun seignur ieroboam co li dist nostre sires pur co 
que io de mun pople te leuai e sur tut mun pople de israel 
eshalchai e lu regne dauid parti e deuisai e a tei le dunai 
e tu nen as fait mun cumandement e mun plaisir sicume le 
fist dauid mais malement as uueréd e pis que nuls altres ki 
deuant tei ait estéd e as fait ydles e simulachres a tun 
oes pur mei curucier e attarier e mei as geté ariere dos pur co des 
ore enueierai mals e anguisses e trauailz sur tei e sur ta maignee 
e tut destruirai iesque al chien e l enclos e le desclos e le tres 
petit e le grant e io esneierai e fors ieterai quanque remandrad 
del lignage ieroboam cume l um solt faire fiens de cez ki 
apurtienent a ieroboam ki en cited murrad chien le deuurrad 
e ki defors en champ murrad oisels le manierunt kar co 
dit nostre seignur e pur co tu ki es femme ieroboam lieue 
sus si t en ua e si tost cume tu entreras en la cited li emfes 
murrad e tuit israel le plaindrad si l enseuelirad e 
cist suls enfes iert enseueliz en sepulchre de tute la maidnee 
ieroboam kar nostre sires ad oud de li merci e deu 
eslirrad un ki regnerad sur israel ki destruirad la maisnee ieroboam 
a tel iur cume ore e a tel cuntemple e nostre sires 
ferrad israel e croller le frad sicume fait li rosels par cele 
riuiere si l esrascerad de ceste bone terre que a lur ancestres 
dunad e ultre mer les uentelerad pur co que il unt fait uergiers 
al seruise de deable pur nostre seignur curucier 
e liuerad israel a mort e a destructiun pur le pecchiet ieroboam ki 
ad fait pecchier israel  a tant s en turnad la dame e uint en 
la citet de thersa e tant tost cume ele mist le pie en sa 
maisun li enfes murut e fud enseueliz e fud mult plainz 
sulunc la parole nostre seignur 
li reis roboam regnad en ierusalem e guarnid e fermad 
citez en iuda il edifiad bethleem e tham e thecue e bethsur 
e socco e odollam e geth e maresa e zirph e 
uram e lachis e azecha e faraa e aiolon e hebron citez 
ki esteient en iuda e en beniamin tres bien guarnis puis 
que bien les out closes de mur maidnee i mist e cunestables 
e uitaille e guarisun e uelie e de uin e chascune des citez 
fist tres bien de armes guarnir e fud reis poestifs sur iudam 
e beniamin li pruueire e li ordenét ki esteient par 
tute israel guerpirent lur terres e lur possessiuns e uindrent en 
iuda e a ierusalem pur deu meime seruir kar ieroboam les 
out deietéd que mais entur lui ne feissent lur mestier 
e li altre prudumme par tute la terre de israel ki deu amerent 
parfitement uindrent a ierusalem pur faire lur sacrefise e lur 
oblatiuns e esforcierent lu regne de iuda e cunfermerent le regne 
roboam bien treis anz treis anz se tindrent as bones 
ueies e as bones uures dauid e a sun fiz salomun 
roboam prist a femme maalath la fille ierimoth le fiz 
dauid e abial la fille heliab le fiz esai de que il out enfanz 
e somoriam e zoom e reprist maacham la fille absalon 
de qui il out enfanz abia ethai ezrza e salomith 
e li rei amad maacha la fille absalon sur tutes ses femmes 
e tutes ses suinnantes dis e uit femmes out e seisante 
suinnantes e enfanz engendrad uint e uit fiz e seisantes filles 
e li reis establid que abia le fiz maacha fust ducs e maistres 
sur tuz ses freres si l pensad a faire rei kar plus ert sage 
e plus pruz que tuit si frere par tut le regne cume roboam 
uit que il fud aferméd en sun regne nostre seignur 
guerpid e sa lei e sa gent sewirent lur rei cez de iuda 
mespristrent mult uers nostre seignur e plus le attarierent que 
fait nen ourent lur ancestres altels leuerent e ydles en l onurance 
a deable e uergiers planterent pur tuz les munz e desuz 
les arbres bien fuilliés malement uuererent enuers nostre 
seignur kar malueise gent furent a cel cuntemple en terre e 
firent tutes les uilanies e les ordeez que les mescreantes 
genz soleient hanter qui nostre sires esracad hors de la 
terre a la uenue de cez de israel 
el quint an lu rei roboam uint sesac li reis de egypte 
en ierusalem pur co que cil de ierusalem forfaiz se furent 
enuers nostre seignur e uint i od mil e dous cenz curres e 
seisante milie cheualiers e od gelde senz numbre si ert de 
plusurs terres prist les citez par la terre e puis uint en ierusalem 
semeias uns prophetes uint deuant lu rei roboam 
e les princes de iuda ki fuiz furent en ierusalem 
e esturent od le rei si lur dist   co dit nostre sires uus m 
auez guerpid e io uus guerpirai e larrai en la main lu rei sesac  
e li reis e li prince en ourent grant pour si distrent   nostre 
sires est dreituriers e humilierent sei deuant nostre seignur 
e deu reuelad e mustrad sa uolentet a semia si li dist 
  pur co que li reis e li prince se sunt humiliez deuant mei 
n es destruirai pas aore alches de aie lur frai kar par sesac 
lu rei de egypte del tut nes destruirai mais seruise frunt 
a sesac que il sachent quel ualt mielz a seruir a mei u a 
sesac  lores s en partid sesac de ierusalem par la uolentet 
nostre seignur mais il enportad les riches tresors del temple 
e del palais lu rei e les escuz de or que li reis salomun fist 
faire mais li reis roboam fist faire en lur lieu escuz de araim 
e liurad les a cez ki maistres furent sur les escuiers 
ki guardoent le porche del paleis quant li reis i esteit quant 
li reis entrout el temple nostre seignur l um les portout deuant 
lui e puis les portad l um la u l um soleit les armes en 
estui guarder pur co que li reis roboam e li suen se humilierent 
deuant nostre seignur alches le apaerent de sun maltalent 
si que il n es uolt del tut destruire kar bones oures 
truuad en partie en iuda e li reis roboam se cunfortad e 
regnad en ierusalem quarante un an out quant il cumenchad 
a regner e dis e set anz regnad en ierusalem sa mere out 
num naama de aman malement uuerad uers nostre seignur 
e n aturnad pas sun quer uers deu guerre e bataille 
fud tuz iurz entre le rei roboam e lu rei ieroboam e roboam 
murut e fud enseueliz od ses ancestres en la cited dauid 
e sis fiz abia regnad pur lui 
al dis e uitme an que out regnéd ieroboam li fiz 
nabath regnad abia sur iudam e treis anz regnad en ierusalem 
sa mere out num maacha e fud fille absalon e sewid 
les males traces sun pere e ne fud pas sis quers parfiz deuant 
nostre seignur sicume fud le dauid mais pur l amur dauid 
dunad deu tuz iurz alcune estencele de sun lignage en ierusalem 
pur co que dauid seruid nostre seignur a gred e ne 
trespassad pas sun cumandement fors en tant cume il mesprist 
uers urie maltalent e guerre fud tuz iurs entre 
le rei abiam e lu rei ieroboam 
li reis abia uint a une feiz en bataille od quarante milie 
cumbaturs encuntre le rei ieroboam ki out en ses eschieles 
quatre uinz milie uaillanz cumpaignus e li reis abia estut 
sur le munt de semeron ki est en terre de effraim e dist 
  oi ceste parole tu ieroboam e tuit cil de israel dun nel 
sauez bien que deu dunad le regne de israel a dauid que 
il e li suen i regnassent parmanablement e ieroboam un 
serf salomun se esbrucad e felenessement reuelad encuntre 
sun seignur e malueise gent e les fiz belial se asemblerent 
entur lui e ourent la plus halte main enuers roboam le fiz 
salomun kar roboam fud mult pourus des paroles que li prophetes 
semeia li out dit e ne li pout encuntrester e ore 
dites que uus puez cuntrester al regne nostre seignur que il 
tient as mains des heirs dauid e auez grant multitudine de 
genz e ueels de or que ieroboam uus ad fait que uus les tiengez 
pur deus e deietéd auez les pruueires e les altres ordenez 
ki sunt del lignage aaron e fait auez a uostre oes e a seruise 
a deable pruueires encuntre deu e encuntre lei si que qui qu il 
seit bon e malueis erranment par un tor e set multuns 
receiue ordenement e seit prestres e seruant a deable mais li 
ueirs deu ki uus auez deguerpid est nostre deu e pruueires del 
lignage aaron e li leuite sulunc lur ordre e la lei seruent od 
nus nostre seignur e funt lur sacrefises le matin 
e le uespre chascun iur e offrent le gentil thimiame e assient 
les pains de prospiciun sur la table nostre seignur od nus 
est li riches chandelabres de or e les luminaries que l um alume 
al uespre tuz dis nus guardums le cumandement deu ki uus 
auez relinquid pur co deu est ducs de nostre ost e li dreiturier 
pruueire sunt od nus ki ia sunerunt les busines encuntre 
uus pur co uus fiz israel ne uus cumbatez pas encuntre le 
deu a uoz ancestres kar il ne uus ad mestier  
tant dementres cume li reis abia parlout ieroboam mist 
aguait deriere se ost si que deuant co que mot en sust enclost 
se ost cume co aperchut li reis abia e cil de iuda que la 
bataille lur fud deuant e deriere la merci deu requistrent e 
li pruueire sunerent les busines e dunerent un cri merueillus 
e nostre sire al cri que il firent espoentad ieroboam e les 
suens si s enfuirent e li reis abia e iuda les pursewirent 
e deu les liuerad as mains lu rei abia a descunfiture e a mort 
e cunquante milie en ocist que naffrad e deu humiliad forment 
en cel tens cez de israel e eshalchad cez de iuda pur 
co que il ourent esperance en nostre seignur li reis abia 
fist l enchalz sur ieroboam ki se fuieit e prist la cited de 
bethel e cez que il i truuad e iesena e effrem treis citez si 
que ieroboam ne li pout unches puis cuntrester cum abia 
fud en sun regne afermez femmes prist quatorze si 
engendrad uint e dous fiz e seze filles puis le ferid nostre 
sires pur sun pecchiet si en murut si fud enseueliz en 
la cited dauid e ses fiz asa regnad pur lui e en ses iurs 
out dis anz pais par sa terre cist sa fist co que a deu 
plout les altels a deable tut esmiad e les ydles tut depeschad 
e les uergiers u l um a deable sacrefiout tut detrenchad e 
cumandad a cez de iuda que il la uolentet deu enqueissent 
e sa lei e ses cumandemenz tenissent e par tutes les citez 
abatid les mahumeries e regnad en bone pais plusurs citez 
en iuda edefiad kar deu de tutes parz pais li dunad pur 
co dist a cez de iuda   edifiums cez citez si s encloums de 
murs e de bones turs e metums i portes e serrures quant 
deu pur co que nus le seruums pais nus ad dunéd de tutes 
parz  e il le firent tut issi senz enpeechement li reis ieroboam 
murut quant uint e dous anz out regnéd e ses fiz 
nadab regnad pur lui 
li reis asa out en sa ost de cez de iuda treis cenz milie 
cumbaturs a escuz e a lances e de beniamin ki a 
escuz se cumbatirent e de archiers en out dous milie e 
treis uinz e dis milie e tuit cil furent bonime champiun 
zara li reis de ethiope uint a bataille sur le rei asa 
e out en se ost dis feiz cent milie cumbatanz e treis cenz 
curres e uint iesque maresa e li reis asa uint encuntre lui 
e ordenad ses eschieles el ual de saphata ki est pres 
de maresa e la aie deu requist si dist   sire sire poestifs 
ki uostre sauatiun poz faire tut alsi a poi cume a multz or 
nus guaris kar en la fiance que auums en tei uenums encuntre 
cest merueillus pople e encuntre lur rei sire sire ne 
te deit pas huem cuntrester mais tu deis les orguillus abatre 
e defuler  nostre sire oid la preiere lu rei asa e espoentad 
forment cez de ethiope si turnerent a fuie asa les enchalcad 
e fierement les descunfist e ocist par la force nostre seignur 
puis cil de iuda pristrent si n emporterent les herneis e les 
riches aueirs de lur enemis pristrent tutes les citez par entur 
geraram e forment grant preie enmenerent e almaille enmenerent 
senz numbre e chameilz e reuindrent en ierusalem 
azarias le fiz obid par le saint esperit uint encuntre 
le rei asa si li dist   or me oi sire reis e tu iuda e tu 
beniamin deu est od uus kar uus auez od lui estéd si 
uus deu querez uus le truuerez e si uus le guerpissez il 
guerpirad uus cil de israel serrunt grant tens senz deu uerai 
e senz pruueire e senz maistre e senz lei e quant il returnerunt 
en lur grant anguisse e nostre seignur querrunt il le 
truuerunt en cel tens nen auerad pais ne cil ki uait ne cil 
ki uient  co dient li hebreu que alcune feiz auint que par 
cinquante dous anz oisel ne uolad ne beste passad par 
ierusalem   en cel tens  fist li prophetes   serrunt en pour 
tuit cil ki abitent en la terre kar une gent se cumbaterad 
encuntre altre e une cited encuntre altre kar deu les trublerad 
tuz en tute anguisse e uus pur co ki deu seruez cunfortez 
uus en bien kar pleniers de uoz ueures iert li luiers  cume 
asa out oid ces paroles haitez en fud e ostad les ydles par 
tute la terre de beniamin e de iuda e des citez que il cunquist 
de effraim e fist dedier e renuueler un altel deuant le 
porche del temple nostre seignur e il assemblad cez 
de iuda e de beniamin e plusurs de effraim e manasse kar 
plusurs uindrent a lui pur co que il uirent que deu fud od 
lui cume il uindrent en ierusalem el tierz meis del quinzime 
an del regne asa offrirent lur sacrefises de la preie que il 
ourent cunquis sur lur enemis set cenz boes e set milie multuns 
e li reis entrad pur faire ferme aliance entre deu e 
la gent si cume il faire le solt si dist   si nuls est ki ne 
uoilled querre nostre seignur e seruir granz u petiz huem u 
femme seit ocis  a cel iur iurerent a nostre seignur que il 
le seruireient e furent ioius e haitez tuz cez de iuda e 
maldistrent cez ki deu guerpireient e iurerent que a deu se tendreient 
e de quer le seruireient 
li reis asa sa mere meime maacham remuad e tut en 
ostad del seruise e del sacrefise de un ydle que claméd ert 
priap que ele cultiuout e fist abatre le uergier u l um 
li soleit sacrefier e fist esfundrer la caue u l um le enurout 
e tut dist depescier e esmier cel uilain simulacre kar co ert 
ydle de pecchie e de lecherie e puis le fist ieter aual en la 
riuiere mais ne l fist pas si par tut u l um soleit es munz a 
deable seruir pruzdum fud asa kar sun quer out turnéd 
deuers deu e co que sis peres out uuéd al seruise nostre 
seignur en or e en argent e en el tut fist uenir al temple 
e guerre nule ne li surst deuant le trentime an de sun regne 
el trentisme an puis que il out regnéd baasa li reis de 
israel uint a ost en iuda e clost de mur rama si que nuls 
ne pout del regne asa aseurement ne entrer ne eissir pur 
co li reis asa prist tut l or e l argent que fud remés el temple 
e al tresor del paleis si l enueiad a benadab lu rei de syrie 
ki mest en damasche e cez paroles li mandad   mis peres e 
li tuen furent mult ami e fud entre els bone pais e ferme 
aliance e requier que issi seit entre mei e tei e pur co te 
ai enueiéd cest or e cest argent que tu la triwe rendes ki 
est entre tei e le rei de israel e partir le faces de ma terre  
benadab l en oid bonement e en israel enueiad de sa cheualerie 
e cil pristrent les burgs e les citez aion e dan e belmain 
e tutes les uiles de neptalim ki furent closes de mur 
cume co sout li reis baasa de l edefiement que il fist a rama 
cessad e de iloc en thersa s en turnad lores assemblad 
asa tuz cez de iuda e uint a rama si emportad la pierre 
e le mairen dunt li reis baasa uolt edefier si n esforcad li reis 
asa gabaa e maspha 
en cel cumtemple uint anam le prophete al rei asa si 
li dist   pur co que as oud fiance al rei de syrie e 
nient en nostre seignur li oz de syrie te est eschapez e 
dun ne furent de asez plus cil de ethiope e de libie e plus 
ourent curres e plus cheualerie e plus gelde que nostre sire 
tut te liurad as mains quant en lui ous esperance e deuers 
lui ous aturnéd le quer les oilz deu esguardent sur tute 
terre e il dune uigur a cez ki de quer parfit le siewent 
folement le as fait e pur co guerre te surderad des ore  lores 
se curucad li reis asa uers le prophete e cumandad que il 
fust pris e en liens mis e nostre sire s en desdeignad forment 
si ocist plusurs del pople li reis asa en sa uieillesce 
enmaladid e de poagre forment fud anguissez mais neis en la 
grant enfermetet ne uolt nostre seignur requerre mais as 
miries se tint e en els out fiance e del mal murut e fud enseueliz 
od ses ancestres en la cited dauid e sis fiz 
iosaphad regnad pur lui nadab le fiz ieroboam regnad sur israel el secund an 
asa le rei de iuda e dous anz regnad malement uuerad 
uers nostre seignur e sewid les males traces sun pere e le 
pecchiet par unt il fist pecchier cez de israel 
e baasa le fiz aia ki ert del lignage ysachar li alad a mal 
e aguait si l ocist a gebeton ki est une cited as philistiens 
kar li reis nadab e tuit cil de israel furent asiegé a gebeton 
e la le ocist baasa e regnad pur lui sur israel e ocist e 
destruist tut le lignage ieroboam si que un pied n en remest 
si cume nostre sire le out dit deuant par aia de sylo pur 
le pecchiet ieroboam que il meime pecchad e fist pecchier 
cez de israel al tierz an que out regnéd asa li reis de 
iuda regnad baasa li fiz aia sur tute israel e uint e 
quatre anz regnad malement uers nostre seignur uuerad 
e sewid les males traces ieroboam ki pecchier fist cez 
de israel e tuz iurs fud guerre entre baasa e asa lu rei de iuda 
nostre sire fist une reuelatiun a iheu le fiz annam e 
al rei baasa mandad cez paroles par lui   io t ai leuéd del 
puldrer e rei te ai fait sur israel e tu as sewid les malueises 
traces ieroboam e as fait pecchier cez de israel pur mei atarier 
e io pur co abaterai e destruirai tuz tes heirs e tut le tuen 
lignage e tuz cez de ta maidnee si cume l ai fait de ieroboam 
le fiz nabath cez de tun lignage ki en cited murrunt chiens 
les deuurrerunt e ki defors murrunt oisels les mangerunt  iheu 
mustrad la parole nostre seignur e li reis forment s en curuchad 
si l ocist li reis baasa murut e fud enseueliz en la cited de 
tersa e regnad pur lui ses fiz hela el uint e sisme 
an le rei asa de iuda regnad hela le fiz baasa sur israel e 
dous anz regnad mais uns de ses humes zamri par 
num ki esteit uns de ses cunestables reuelad encuntre lui 
si l ocist la u il fud eniurez en la maisun arsa le prefect de 
thersa el uint et setme an lu rei asa le ocist e regnad sur 
israel e puis ocist tut le lignage basa tuz ses priuez e tuz 
ses amis sicume uostre sire le out dit deuant par le prophete 
iheu le ost de israel fud lores asiegé entur une cited gebeton 
ki ert as philistiens cume cil de l ost oirent la nuuele 
que ocis fud li reis chalt pas firent rei ambri ki aidunc 
ert maistre cunestables de l ost e d iloc murent e uindrent 
e asegierent la cited de thersa cume zamri aparchud que 
il la cited prendreient el paleis entrad e le fu i tuchad e tut 
le esbrasad si murut quant set iurs out regnéd kar malement 
out uueréd uers nostre seignur e out sewid les 
males traces ieroboam ki fist pecchier cez de israel a 
cel cuntemple grant partie de cez de israel se tindrent a thebni 
le fiz ginet si l uoldrent rei faire mais cil ki se teneient a 
ambri ourent la plus halte main e tebni murut e ambri 
regnad sur israel a l ure que asa li reis de iuda out 
regnéd trent un an regnad ambri e duze ans regnad sur 
israel set anz regnad en thersa cist ambri achatad le 
munt de samarie de somer ki le munt fud e une cited i 
edifiad e somer l apelad malement uuerad ambri uers nostre 
seignur asez nualz que nuls ki deuant lui regnast 
e sewid tutes les malueises traces ieroboam ki peccher fist cez 
de israel 
cinc anz regnad ambri en la cited que il edifiad puis 
murut e fud enseueliz en samarie e sis fiz acab regnad pur 
lui cist acab en sammarie uint e dous anz regnad 
e pis que nuls ki deuant lui oust estéd deuers nostre seignur 
uuerad e ne li suffistrent pas ces mals a faire que out fait 
ieroboam le fiz nabath mais femme prist iezabel la fille 
metabaal le rei de sydonie e seruid e aurad baal e un 
temple leuad a l unurance baal en samarie e altel i leuad 
e un uergier pur sacrefier a deable plantad e nualz le fist que 
nuls altres des reis ki deuant lui ourent estéd en cel tens 
ahiel de bethel edefiad e reluad ierico abiram sun einznet 
fiz murut quant il la cumencad e segub li puisnez quant il 
de portes la fermad sulunc la parole nostre seignur que il 
out parlee par iosue le fiz nun 
helyes li prophetes e thesba ki est en galaad parlad 
al rei achab si li dist   si ueirement cume deu uit deuant 
qui io estois rusee ne pluie ne charrad en terre si par ma parole 
nun  lores fist deu al prophete une reuelatiun si li 
dist   ua t en d ici uers orient si te tapis a la riuiere de 
charit ki est encuntre iordan la suriurne e beif de la riuiere 
e io rai cumandéd a corps que la uitaille te truissent e guarisun  
helyes fist le cumandement nostre seignur uint 
e suriurnad a la riuiere de charith e corps ueneient tut dis 
le matin e le uespre si li portouent pain e charn e il le receueit 
e de la riuiere beueit puis auint que la riuiere sechad 
kar giens de pluie ne uint en terre dunc reparlad nostre sire 
a helye le prophete si li dist   lieue si t en ua en sarepte 
ki est en sydonie si i suriurne la ai cumandéd a une uedue 
que el te truisse uitaille sustenement  li prophetes 
leuad e cele part en alad e cume il uint a la porte de la 
cited la uedue truuad ki boisettes i cuillid helyes l apelad 
si li dist   dune mei de l ewe si beuerai  cume la femme 
fud esmué pur l ewe helyes criad apres si li dist   aporte 
mei un poi seuels une buchie de pain  cele respundi   si 
ueirement cume deu uit io nen ai si une puinnie nun de 
farine en un uaissel e un sul petitet de olie en un altre uaissel 
e uei mei ci pur dous boisettes cuillir dunt io aturne tantel 
de uiande a mei e mun fiz que nus le manium e puis si 
murrum  dunc redist helyes   mar aueras pour mais ua 
si l fai cume dit l as e fai a mun oes tut premierement un 
turtellet de cele farine si l me porte e puis fras a tun oes e 
a l oes tun fiz kar co dit nostre sires la farine ne defaldrad 
ne l olie ne aualerad iesque deu enueit pluie en terre  
la uedue s en turnad e fist si cume helyes la ruuad si maniad 
helye e ele e sa maidnee e lur farine ne faillid ne le 
olie ne descrut sulunc co que nostre sire le out dit 
par sun prophete 
puis amaladid le fiz a cele uedue e fud l enfermeted 
forment grande si murut lores dist la uedue a helye   sire 
sire de quei te sui mesfait es tu pur co uenuz a mun 
ostel que mes iniquitez seient ore remenbrees e pur ocire mun 
fiz  respundi helyes   ca baille tun fiz  e ele si fist e 
li bons huem prist le mort si l portad en la chambre la u 
il maneit e sur sun lut le mist si criad merci a nostre seignur 
e dist   sire sire deu neis ceste uedue od qui sicume 
si io ai la sustenance as trauaillié e mort li as sun 
fiz  e 
li pruzdum se culchad treis feiz sur le cors e requist nostre 
seignur que l aneme renueiast al cors nostre sire l en oid e 
l aneme el cors enueiad e helyes l enfant tut haitéd a sa 
mere liurad dunc dist la mere   ore le sai finement que 
tu es huem deu e que en ta buche est la ueraie parole nostre 
seignur  
el tierz an parlad deu a helyes si li dist   ua si te 
mustre al rei achab si enueierai des ore pluie en terre  
helies se esmut pur uenir deuant le rei achab e la famine 
fud merueilluse en samarie pur co apelad li reis achab abdiam 
ki fud senechals de sa maisun e cist abdias cremeit 
mult nostre seignur kar quant iezabel fist ocire les prophetes 
nostre seignur cist abdias en prist cent e fist mustier 
cinquante en une caue e cinquante en altre e truuad lur la 
uitaille e sutenement a cest sun seneschal cumandad achab 
que il alast par tutes les funtaines e les uals de la terre 
pur cerchier si herbe i poust truuer a ses cheuals e a 
ses muls que il ne murussent del tut en tut si se partirent 
li reis e li seneschals pur auiruner e esquerre tut le pais li 
reis tint sun chemin une part e li seneschals altre part e 
auint si que helyas uint encuntre le seneschal e il tant tost 
cume il cunut helye chaid adent deuant lui si li dist 
  es tu co mis sires helye  respundi helyes   co sui io 
ueirement e or en ua a tun seignur e di que io sui uenuz  
respundi abdias   sire qu ai mesfait uers tei que a mort me 
liures a mun seignur lu rei si ueirement cume deu uit nule 
terre n est u mes sires ne te ait fait querre e tuz realmes ad 
requis e cuniurez que tu ne li seies celez e ore me dis 
ua e di a tun seignur que helyes est uenuz e returnez e puis 
que ierc de tei partiz li seinz esperiz te rauirad e en 
tel lieu te porterad u truuer ne te sauerai e io ta uenue al 
rei nuncierai e puis quant il ne te truuerad senz cuntredit me 
ocirad io tis serfs des m enfance ai crieme oud de nostre 
seignur dun ne l as oid dire cume io me cuntinc quant la 
reine iezabel ocist les prophetes nostre seignur cum io cent 
en pris e tapir les fis les cinquante en une caue e cinquante 
en altre e la les sustinc de pain e de uitaille e ore 
me dis ua e di a tun seignur que uenuz est helyes que 
il me ocied quant il ne te truuerad  respundi helyes   si 
ueirement cume nostre sires deu uit deuant ki io sui 
a cest iur de ui uendrai deuant lui  lores s en turnad abdias 
e uint encuntre le rei e nunciad lui de la uenue le prophete 
helye e li reis uint encuntre helye e tant tost cume 
il le uit   es tu co  fist se il   ki trubles israel  respundi 
helyes   ne l ai pas trubléd mais tu e ta maidnee l auez 
trubléd ki guerpid auez les cumandemenz nostre seignur e 
sewi e seruid a baalim mais ne purquant ore fai assembler 
tut israel el munt de carmele e quatre cenz cinquante des 
prophetes baal e les prophetes ki as bois seruent deable e se 
dignent al deis la reine iezabel  li reis achab enueiad par 
tute israel e pur cez prophetes e al munt de carmele les 
assemblad dunc parlad helyes a tut le pople si lur dist 
  cume lunges sifaitement closcerez e fermement ne uus tendrez 
ne cha ne la si nostre sires est deu e uus le seruez e si 
baal est deu a lui uus tenez  mais li poples a cez paroles 
ne respundi mot encore redist helyes   io sui suls 
remés des prophetes nostre seignur e baal en ad des prophetes 
quatre cenz cinquante e quatre cenz en i ad ki funt 
lur mestier as bois dous boes nus dunez e tuit cil prophete 
eslisent e retiengient le un e facent cel boef tut en 
pieces colper e puis busche sur lur altel demenie ruer e sur la busche 
les pieches de cel lur buef ordeneement poser mais n i metent 
pas fu ki la busche puissed adeser e io endreit mei 
de altre part frai altretel lores requiergient lur deus que 
lur busche par sei facent alumer e io requerrai mun ueir deu 
que il mun sacrefise od tute la busche faced par sei esprendre 
e esbraser e si baal les ot dunc est baals deu e se 
mis sires me ot e fait co que baal ne pout dunc est mis 
sires deu  respundi li poples   helies ad forment bien dit  
atant ruuad helyes as prophetes que il cumenchassent l afaire 
kar il esteient plusur e requeissent lur seignur que endreit del 
fu les oist si que par main de humme ne descendist li fals 
prophete le firent tut issi e requistrent baal des le matin iesque 
midi mais rien ne fist ne rien ne respundi dunc saillirent 
cil fals prophete ultre le altel e helyes les cumenchad 
a rampodner si lur dist   criez plus halt criez kar uostre 
deu par auenture parole a ki que seit u eired u dort par 
auenture criez criez si que uus le esueillez  cil crierent a 
halte uoiz si se trenchierent si cume fud lur usages de cultels 
e riflerent la charn iesque il furent sanglenz mais puis 
que midie fud passee e uenud fud li tens que l um dut le 
sacrefise faire e li fus ne uint sur lur sacrefise helies apelad 
tut le pople e redrescad le altel nostre seignur ki fud tut esgrunéd 
e desertéd e prist duze pierres selunc le numbre des 
fiz iacob a ki deu parlad e israel l apelad e de cez duze 
pierres le altel redrescad el enur nostre seignur e fist 
un fosset enuirun cel altel puis le boef par pieces deuisad 
e sur l altel la busche e les pieces ordeneement aluad tost 
apres cumandad que l um quatre chanes de ewe emplist e sur 
l altel e la busche e le sacrefise le ewe espandist e l um tut issi 
le fist derechief cumandad que l um les chanes de ewe 
emplist e derechief sur la busche e sur le sacrefise le espandist 
e l um si fist tierce feiz cumandad e l um tierce 
feiz le ewe portad e sur la busche uersad tant que li fossez 
ki delet le altel esteit fud plein e surundad 
lores quant ure fud de faire le sacrefise helyes fist 
sa ureisun a nostre seignur en ceste baillie   sire sire ki es 
deu abraham e isaac e israel ui mustre que tu es deu israel 
e que io sui tis serfs e que par tun cumandement ai 
tut co fait oi me sire si te plaist que cist pople sache que 
tu as lur quers turnez derechief a bien  a ces paroles decendid 
li fus e la busche alumad e tut le sacrefise esbrasad e 
neis les pierres esmiad e l ewe ki desuz fud tute desecchad 
cume co uit li poples erranment chai a terre si dist   nostre 
sire ueirement est deu il est ueirement deu pernez me  
fist se helyes   tuz les prophetes baal si que un pie ne remaigne  
e furent chalt pas pris e sur la riuiere de cyson tuit ocis 
dunc dist helyes al rei   or en ua si te didne kar io oi ia 
le sun de grant pluie  e li reis s en turnad e helyes 
muntad le sumet del munt de carmele si se mist par terre e 
sa face entre ses genuilz si urad e dist a sun seruant 
  ua amunt e guarde uers la mer  cil alad e returnad a sun 
dit nient ne uit respundid li prophetes   ore ua set feiz 
e guarde si rien i ueiz  a la setme feiz que cil alad une 
nuette petite uit de la mer leuer e repairad e a sun seignur 
l anunciad respundi helye   ore en ua e di al rei munte 
sur un curre e pren tun chemin que la pluie ne te suprenge  
a poi de ure esteuus li ciels deuint tut obscurs e leuerent 
nues e uentz e chaid une grandime pluie 
li reis achab alad en iezrael e li prophetes helyes 
par la force e la uolentet nostre seignur curut deuant lu rei 
iesque il uint en iezrael 
li reis cunctad tut a iezabel la reine que helyes out 
fait e cume il out mort tuz les prophetes baal pur co iezabel 
tramist un sun message a helye si li mandad   cel mal me 
facent mes deus que uenir deit sur tei si io demain a tel 
ure ne face de tei si cume tu as fait de noz prophetes  
helyes out grant pour de cest mandement si s en alad la u 
talent li prist tant que il uint en bersabee ki est en iuda 
la laissad sun seriant e alad une iurnee en cel desert asist 
sei suz un geneiure e requist de nostre seignur sa mort si 
dist   ne sui pas sire plus uaillanz que mes ancestres que 
io desire a uiure apres lur mort si te plaist receif 
ma aneme  a tant se culchad desuz le umbre de un geneiure 
si s endormid esteuus li angeles nostre seignur uint tuchad 
le si dist   lieue si maniue  e cil reguardad e uit a sun 
chief en pain quit suz brese e ewe en un uaissel helyes se 
esdrescad e but e maniad puis s endormid derechief uint li 
angeles tuchad le prophete si li dist   lieue e maniue kar 
grant ueie te atent  helyes leuad but e maniad e par cele 
uiande quarante iurs e quarante nuiz errad si que il uint al 
munt nostre seignur de oreb e la en une caue suriurnad 
la parlad nostre sire a lui si li dist   helye que fais ci 
e purquei es de la cite partid  helyas respundi   grant marement 
ai oud pur l amur nostre seignur de co que guerpid le 
unt icil de israel sire tes altels unt abatud e tes 
prophetes ocis e io sul sui remés e mal me quierent e mort  
e cil ki parlad a helye respundid   ua fors e uien ester el 
munt deuant nostre seignur esteleuus li sires i passet e 
un terremote merueillus uendrad deuant lui mais ne uendrad 
pas li sires a cel terremote apres le terremote uendrad un 
esturbeillun estrange mais a l esturbeillun ne uendrad pas li 
sires apres l esturbeillun leuerad uns fus mais od le fu ne 
uendrad pas li sires apres le fu uendrad un suef espirement 
de un petit uent lores apres uendrad li sires si parlerad a 
tei  cume co oid helyes de sun afublail cuuerid sun 
uiarie e eissid e estut en l usserie de la caue e la uoiz li 
uint derechief si dist   que fais tu ci helye  respundi 
helye   sire grant marement ai oud pur amur nostre seignur 
de co que li fiz israel unt enfrainte la cuuenance que il ourent 
fermee od lui tes altels unt destruiz e tes prophetes ocis 
e io suls sui remés e neis a mei quierent mal e mort  dunc 
respundi nostre seignur   ua e returne el chemin del desert 
dreit a damasche cume tu la uendras azael enuindras a rei 
sur syrie e iheu le fiz nansi sur israel e helyseu 
le fiz saphat ki est de abelmaula enuindras que il seit 
prophete pur tei kiqunques eschaperad de la spee azael iheu 
l ocirad e ki a iheu escaperad heliseu li prophetes l l ocirad 
e io guarderai a mun oes set milie humes ki uncore unches 
ne curberent le genuil deuant baal e guarderai tutes les buches 
ki ne l unt auréd ne les mains ne li unt baiséd  
helyes mut d iloc e truuad helyseu le fiz saphat arant 
e altres od lui a bien iesque a duze ius de boes e helyes 
mist sun mantel sur helyseu e helyseu cumenchad erranment 
a prophetizer e guerpid ses boes e sewid helye si li 
dist   io en irai e cungie prendrai de mun pere e de ma 
mere e puis te siwerai  helyes respundi   ua t en si returne 
fait ai tant cume mei apurtint  helyseu cume il fud returnez 
boes sacrefiad e a mangier les dunad al pople puis 
mut e uint a helye le prophete si l seruid 
benadab li reis de syrie asemblad ost merueillus e fort 
e fier trente dous reis od cheuals e od curres e od grant apareil 
e uint en israel aseiad samarie e tramist ses messages 
a achab le rei de israel e cez paroles li mandad   tun or 
e tun argent e tes femmes e tes fiz sunt miens  respundi 
li reis de israel   ueirs est sire io sui li tuens e tutes 
mes choses  derechief enueiad benadab ses messages al rei 
achab si li mandad que l endemain i enueiereit ses messages 
e escerchiereient sun paleis e le ostels a tuz ses humes e 
quanque lur plarreit tut prendreient e tut l enmerreient lores 
mandad li reis de israel tuz les antifs hummes de israel si 
lur dist   cunrei en pernez que li reis benadab me uait a mal 
e a aguait il enueiad a mei pur mes femmes e pur mun 
or e pur mun argent e nient ne li escundis ore sur co 
me ad mandéd que altel suffre de uus e de uoz femmes e de 
uoz chatels pur co purueez si granter le uolez  respundirent 
li antif hume de israel e li einznez   de tut co rien 
ne li fras ne nient n i assentiras  a tant respundi li reis de 
israel as messages lu rei benadab   quanque mes sires cumande 
bonement li frai fors ceste chose que faire ne puis en 
nule baillie  li message reuindrent a lur seignur e mustrerent 
le respuns lu rei de israel e li reis benadab egrement 
s en curuchad e ses messages al rei achab enueiad si 
li mandad par desdein que tant out gent en se ost que si 
chascuns ruast plein puin de terre delet les murs de samarie 
plus serreit halt li munz que li murs li reis achab respundi 
a cest message   dites a uostre seignur que ne se deit pas si 
glorifier cil ki encore est armez cum quant apres sa uictorie 
se est desarmez  li reis benadab se seeit a sun cunuiuie od 
les reis ki uenuz furent a sa aie quant il oid cest mandement 
e cumandad erranment que l um la cited auirunast e de 
plus pres l aseiast 
lores uint un prophete nostre seignur al rei achab 
si li dist   co dit nostre sires ceste merueilluse multitudine 
de pople que tu as ueue te liuerai a cest iur de ui que tu 
saches ueirement que io sui sires forz e poestifs  
respundi achab   en quel maniere frad co e par qui  respundid 
li prophetes   par les fiz as princes de ceste cuntree  
respundi achab   e ki cumenderad la medlee  respundi li 
prophetes   tu  a tant fist li reis asembler e anumbrer les 
fiz as princes de la cuntree si i truuad dous cenz e trente 
dous e apres fist anumbrer le pople e truuad i set milie 
cumbatanz benadab beueit e fud ia eniurez en sun paueillun 
od trente dous reis ki furent a sa aie uenuz e li fiz as princes 
de samarie eissirent fors de la citeid uers cel ost e cil 
de l ost le firent saueir tost a lur seignur le rei benadab 
e il cumandad chalt pas   u il uiengent par pais u 
pur bataille uifs les pernez e tut liez les me menez  li 
fiz as princes furent eissud al premier frunt si se cumbatirent 
as guaites de l ost si s descunfistrent e ocistrent cume co uit 
li rei achab ki fud en la citeid tute sa gent fist eissir el 
champ e firent cil un fier asalt sur le ost si l descumfistrent 
e cil de syrie acuillirent a fuie e israel les enchalcad e 
pursewid e li reis meime benadab s enfuid e grant fud la 
descunfiture des syriens dunc uint uns prophetes al 
rei achab si li dist   a ore seies tu heaitiedz e bien puruei 
que tu fras kar li reis de syrie uendrad sur tei en tens  
li reis de syrie fud descumfiz a samarie e returnez fud 
en sa terre e ses hummes le cunforterent del grant damage 
que il i out encuntré si li distrent   les deus israel sunt deus 
de munz pur co nus uenquirent quant nus nus cumbatimes 
as munz mais des ore a la champainne nus cumbatrums e 
tost recreanz les rendrums pur co bel sire cungeie les reis 
ki uindrent a ta aie si returnt chascuns en sun pais e retien 
lur cheualerie e assie cunestables sur tute cele cheualerie e 
restore altant cheualiers cume ocis i furent de ta priuee maignee 
e tanz cheuals e tanz curres cume dunc ous e puis en la champaigne 
nus cumbatrums e uerras que nus les descumfirums  
li reis se tint a cest cunseil e fist le si apres le an mut 
a tute se ost e uint en terre de israel numeement en 
afec e cez de israel se asemblerent e uindrent encuntre lui 
si se alogierent cume co fussent dous petiz fulcs de cheuerels 
mais ces de syrie cuuerirent tute la terre dunc uint 
uns huem deu al rei de israel si li dist   co dit nostre sire 
pur co que cil de syrie un dit que le deu israel est deu 
de munz e nun de uals tute ceste multitudine te liuerai e 
saueras que io sui sires esforcibles e puissanz  set iurs 
s apresterent a la bataille li un e li altre e al setme iur 
fud la bataille e la descunfiture turnad sur cez de syrie e 
cil de israel en ocistrent cent milie de gelde en un iur 
e li altre syrien fuirent en affec e li murs chaid sur els si 
agrauentad e ocist uint e set milliers mais benadab s enfuid 
enz en la citeid e entrad en une chambre ki fud ultre 
une altre chambre e la se tapid la parlerent si priue a lui 
si li distrent   l um dit co que li rei de israel sunt mult 
merciable pur co nus nus uestirums de sacs e uendrums 
deuant lu rei le hart el col si par auenture uolsist merci aueir 
de nus  tut issil firent e deuant lu rei uindrent si li 
distrent   sire sire tis serfs benadab requiert merci  li 
reis achab respundi   si benadab uit encore io l receuerai e 
unurrai cume frere  e li message benadab tant parlerent 
que li reis achab iurad que mal n i auereit lores s en 
turnerent li message e firent uenir lur seignur deuant achab 
de la u il se fud repost li reis achab cume benadab 
li reis de syrie uint deuant lui erranment li ietad la 
main si l leuad desur sun curre si l baisad bonement e dist 
lui que tut fust aseurs que mal n i auereit dunc li dist 
benadab   les citeiz que mis peres prist sur le tun io s te 
rendrai e aies des ore en damasche recet e repair si cume 
mis peres out ia en samarie e io m atriwerai e ferme aliance 
frai od tei  e li reis achab rechut la triwe e benadab s en 
turnad uers sun pais 
entre ces afaites li prophetes micheas par la uolente deu 
parlad a un sun cumpaignun si li dist   fier me sur le chief  
mais cil nel uolt pas ferir pur co li dist li prophetes micheas 
  pur co que tu es inobedient a la uoiz nostre seignur quant 
de mei partiras un leun encuntreras e il te ocirad  e tut 
issi auint puis ruuad li prophetes a un altre humme que il 
le ferist e il si fist si l nafrad el chief lores liad li prophetes 
sun chief e desguiset sei de puldre dunt il entalemaschad sun 
uis si uint deuant le rei si li dist   sire cume io 
fui en la bataille un des cunestables me liurad un prisun 
en guarde e dist mei que se il m eschapout que io en murreie 
u un talent de argent li durreie e li prisuns s en est fuiz 
e uient li cunestables e a ocire me manace  respundi 
li reis   tu meime as dit le dreit iugement que estre en deit  
a tant desliad li prophetes sun chief e ostad la puldre de 
sun uis e li reis le cunut e il redist al rei   co dit nostre 
sires pur co que tu as laisséd aler en bien e en pais 
benadab ki mesdist de nostre seignur e digne fud de mort 
la tue aneme iert pur la sue e li tuens poples iert pur le 
suen pople  a cez paroles se curuchad forment li reis e 
cumandad que micheas fust pris e retenuz e ne tint plait des 
paroles le prophete mais tut forsenez de ire uint en samarie 
naboth de iezrael out une uigne ueisine e mult pres del 
palais lu rei achab e li reis la cuueitad e en ceste 
baillie a naboth parlad   dune mei ta uigne si en frai curtil 
kar pres e a aise me est e io te durrai une altre uigne ki 
plus ualdrad u si mielz te plaist tant de argent cume a co 
munterad  respundi naboth   deu me seit propice que co 
ne face que ne duinse ne despende le heritage a mes ancesurs  
cume cist naboth out si respundud li reis returnad a sun 
palais od grant desdeing de co que il li out la uigne escundite 
e aculchad e iut encuntre lit e mangier ne uolt la reine 
iezabel entrad en la chambre u li reis ert e enquist purquei 
il fust deshaitéd e purquei ne maniast li reis respundid que 
parléd out a naboth de iezrael que sa uigne li laissast pur 
une altre uigne ki plus ualsist u en argent sun pris preist 
e que naboth nel uolt oir ne as deniers prendre ne el eschangier 
respundid la reine iezabel   bien es reis de grant 
afaire e bien guuernes lu realme de israel ore lieue sus si 
maniue e beif haiteement e io bon cunrei en prendrai 
e la uigne que tu desires io la te durrai  dunc fist la reine 
faire un brief de part le rei e a sun seel si l enueiad as 
maistres e as plus antifs humes de la citeid u naboth mist 
si out al brief cumandement que il se assemblassent e feissent 
naboth a un des plus onurez lieus sedeir e feissent dous 
humes auant uenir ki naboth acusassent e sur lui testemoniassent 
que il out mesparléd de deu meime e del rei cil 
le firent tut issi e cuntre lei e a tort iugierent naboth a mort 
e fud naboz hors de la cited ietez e erranment lapidez puis 
cil de la cited manderent a la reine iezabel cume il ourent 
uueréd e que danz naboz fud si ultré cume la reine sout 
que morz fud naboth erranment uint al rei si li dist   lieue 
lieue e ua saisir la uigne naboth de iezrael ki ne la te uolt 
otreier ne par eschange ne pur aueir naboth ne uit pas 
mais il est morz  cume co sout li reis achab chalt pas 
leuad e uers la uigne alad pur la uigne saisir e tenir en sa main 
lores parlad nostre seignur a helye le prophete si li 
dist   ua encuntre le rei achab ki ore en uait pur saisir 
e retenir a sun oes la uigne naboth de iezrael si li di 
co dit nostre sires tu as naboth ocis e ore saisis sa 
uigne a tort pur co a cel lieu que chiens lechierent le sanc 
naboth il lecherunt le tuen  respundi achab   as me tu 
truuéd pur tun enemi  respundi helyes   ol kar tu es 
tut dunez a mal pur co redit nostre sires granz 
mals frai uenir sur tei e destruirai e ocirai tes eirs e tun 
lignage e quanque a tei apent iesque al chien e le halt e le 
bas par tute israel e tut issi le frai de ta maisun sicume 
l ai fait de la ieroboam le fiz nabath e de la maisun baasa 
le fiz aia kar tu as pesmement uueréd pur mei attarier e 
curucier e as fait pecchier e ta reine iezabel mangerunt 
chiens el champ de iezrael e si tu murs en citeid 
chiens te deuurrunt e si defors citeid oisels te mangerunt  
tels reis ne fud nuls cume achab ki si malement uuerast 
uers nostre seignur kar sa reine iezabel le mist en co si 
que il aurad neis les ydles as amorriens qui deu meime 
out destruiz a la uenue de cez de israel en cele terre 
cum li reis achab out oid les paroles nostre seignur 
erranment dessirad de dol ses guarnemez dum il ert afublez 
e uestid se de haire apres sa charn e iunad e forment se 
plainst nostre sire reparlad a helyes le prophete si li dist 
  dune n as tu ueud cume achab se est deuant mei enhumiliez 
e pur co que il se est enhumiliez pur crieme de mei 
ne furnirai pas le mal que io ai uers lui parléd en ses iurs 
mais el tens sun fiz  
iosaphath li fiz asa regnad en iuda e mult s auigurad 
encuntre israel e mist cheualerie en tutes les citez de iuda 
e as citez de effraim que ses peres out cunquis e deu fud 
od lui kar il tint les bones ueies dauid e nen out 
pas esperance en baalim mais a nostre seignur e deu cunfermad 
le regne en sa main e tuit cil de iuda li dunerent 
duns e lur treuz si que ne fud numbre de sa richeise 
cist estrepad les uergiers e destruiz les lieus u l um soleit 
deable cultiuer par tute iuda al tierz an de sun regnet enueiad 
pruueires e sages humes par tute la terre de iuda od 
les liures de la lei pur enseignier a la gent la lei nostre seignur 
e tuz les regnes ki furent enuirum lui ourent de lui pour e 
nen oserent encuntre lui reueler li philistien li firent riches 
duns e rendirent treud e cil de arabie li dunerent par an set 
milie e set cenz multuns e altretanz bues e iosaphath crut 
de grant maniere e mult fud eshalciéd e fist maisuns en iuda 
ki resemblerent turs e clost uiles plusures de mur e mult 
fist par les citiez de iuda ses cunestables asist e sa cheualerie 
ednas fud uns de ses cunestables e treis cenz milie 
cumbaturs out en sa cunestablie iohannan out num uns de ses 
altres cunestables e dous cenz e quatre uinz out en sa 
cunestablie amasias le fiz cetri fud li tierz des cunestables 
e cil out dous milie bonimes uassals en sa cunestablie li 
quarz des cunestables fud helyada e out dous cenz milie serianz 
e a escuz e a arcs en sa cunestablie iosaphath fud li 
quinz cunestables e out en sa cunestablie dous cenz milie e 
quatre uinz de eslitement bone cheualerie tuz cez 
furent al cumandement lu rei iosaphath estre cez que il out 
mis as citez guarder par tute iuda 
li reis iosapha out pais e amur uers achab le rei de 
israel e uint une feiz ueer le rei achab en samarie e li 
reis achab le recut haltement de grant maniere e grant feste 
tint e requist le rei iosapha que il uenist od lui a ost en 
ramo galaath li reis iosaphath bonement li grantad 
mais tant ruuad que il enqueist-553 par les prophetes quele fust 
la uolented nostre seignur lores assemblad li reis achab de 
ses prophetes quatre cenz e enquist se il a prosperitet irreit 
ramo galaath asegier respundirent li prophete   asurement 
i ua kar tu la citiet prendras  lores dist li reis iosapha 
  dun n ad ci nul des prophetes nostre seignur par 
qui nus puissums sun plaisir enquerre e demander  respundi 
achab   un i ad encore remés michee le fiz hiemla mais 
io l haz pur co que tuz iurs me prophetizad mal e nul bien  
respundi iosapha   ne dites ne dites sire reis  dunc mandad 
li reis michee le fiz hiemla li dui rei seeient en lur 
aurnemenz reals delet une des portes de samarie e tuit li 
fals prophete prophetizouent deuant els sedechias le fiz 
channaa se fist cornes de fer si dist   co dit nostre sire 
de cez cornes uenteleras syrie e escurras e tut a nient la metras  
e tuit cil prophete diseient ensement   ua en ramo de galaath 
prosprement i iras e la cited prendras  
li messages ki pur michee alad de ceste baillie a lui 
parlad   tuit li prophete a une uoiz annuncient al rei tute 
prosprete pur co te pri que ta parole ne descort de la lur  
respundi micheas   si ueirement cume deu uit co que deu 
me demusterrad io l dirrai  cume michee uint deuant le rei 
li reis le mist a raisun si li dist   quel ure deuum en ramo 
galaa pur bataille faire aler u nun aler  respundi 
michee   ua i tut a prosperite e deu te liuerad la citiet  
respundi li reis   encore te requier e cuniur que ne me dies 
si ueir nun el num nostre seignur  respundi michee   io ui 
tut israel esparpeilléd par cez munz ensement cume uweilles 
ki pastur nen unt e nostre sire dist icez n unt nient de 
pastur pur co returnt chascuns a sa maisun as 
l oid  dist li reis de israel al rei iosapha   dun nel te 
dis deuant que cist ne me prophetizéd rien si mal nun  encore 
redist michee   oi oi la parole nostre seignur io ui 
nostre seignur seer en sun sied e tute sa maidnee des angeles 
fud entur lui li bon angele a destre e li altre a senestre 
lores dist nostre sires ki deceuerad le rei achab sulunc co 
que il ad deseruid que il alt a ramot galaa e la seit ocis 
e cume uns de ces a senestre en parlast de une baillie e 
altre de altre baillie uns uint auant e estut deuant nostre 
seignur si dist io l deceuerai e en quel maniere dist 
nostre sires le deceueras io irrai e frai tuz ses prophetes mentir 
respundi nostre sire or en ua dunc e si l fai e tu 
le deceueras e esteleuus deu ad duné l esperit 
de mencunge a tuz les prophetes ki ci sunt e nostre sires 
pur ueir ad parléd enuers tei cest mal que annunciéd te ai  
a cez motz se apreschad sedechias li fiz chanaan a michee 
se li empeinst un buffet bon bien escoréd si li dist   cument 
dan maistre si laissad li esperiz deu mei e ad parléd od tei  
respundi michee   ol co uerras tu bien quant tu 
entreras de chambre en altre pur tei muscier pernez 
mei  dist li reis   michee si l liurez a ammon ki est prince 
de ceste cited e a ioas le fiz amalech si lur dites que il 
le metent en chartre e que le nurissent de pain de tribulatiun 
e de ewe de anguisse decique io returne en pais  
respundi micheas   si tu returnes en pais dunc n ad pas deu 
od mei parléd  
li reis de israel e li reis iosapha esmurent e uindrent 
en ramo galaath e li reis achab requist iosaphath que il 
se armast e entrast en la bataille od l atur achab sicume co 
fust achab e li reis achab se desguisad de armure e entrad 
el chanp li reis de sirie out cumand as trente dous princes 
de se ost que il ne se cumbatissent ne uers le grant ne 
uers le petit fors encuntre lu rei de israel sulement cume 
cez princes uirent le curre le rei iosapha suscherent que la 
desur fust li reis de israel pur co firent un assalt merueillus 
sur le rei iosapha e li reis iosaphath a tant se escriad 
e li altre se aperchurent que co nen iert pas li reis 
achab e se retraistrent de l essalt uns de l ost as syriens 
traist un dart e par auenture ferid le rei de israel al polmun 
e naurad le a mort e il cume si se sentid bleciéd cumandad 
erranment a celi ki le curre guiout que il le menast hors 
de l ost e li sancs de la plaie raiout aual cel curre e li reis 
estut sur le curre que l um ne aparceust que il fud naurez 
e murut al uespre e li mareschal deuant co que li soleilz 
escunsast alerent par cel ost e cumanderent que chascuns 
returnast en sa terre e a sa citiet e a sa fermetet e l um 
cunduist-553 le cors iesque en samarie e la fud enseueliz e l um 
lauad sun curre a une riuiere de samarie e chiens lechierent 
sun sanc sulunc la parole nostre seignur e sis fiz ocozias 
regnad pur lui 
li reis iosapha s en turnad de ramoth galaath e uint 
en bone pais en ierusalem mais uns prophetes uint 
encuntre lui hieu par num si li dist   tu as mesfait en co 
que tu feis aie al felun achab e eus priuite e amur od le 
enemi nostre seignur e bien deseruis en co l ire nostre seignur 
mais nepurquant bones unt esté tes ueures en co que 
tu as abatuz les bois u l um soleit a deable sacrefier e tun 
curage aturnas a la uolunted deu  li reis iosapha asist 
par tute sa terre iuges as citiez e cumandad que leal iustise 
tenissent al poure e al riche e que il endoctrinassent la gent 
de la lei nostre seignur que il ne pecchassent mais de 
quer le seruissent e fermement se i tenissent 
cil de moab e li fiz amon e cil de ydumee e cez de 
arabie se assemblerent e uindrent a ost sur le rei iosapha 
e li reis en out forment grant pour e out tute sa fiance en 
nostre seignur e fist faire iunie par tute iuda e fist assembler 
le pople pur deu requierre que merci lur feist e li reis e 
sun pople hummes e femmes granz e petiz tuit requistrent 
la grace nostre seignur e il les en oid uns prophetes fud 
la par qui nostre sires parlad si lur dist   co dit nostre 
sires nen aies pas pour de ceste merueilluse multitudine ki uient 
sur uus ceste bataille n iert pas uostre mais ele iert deu 
ki pur uus se cumbatrad e uerrez le aie nostre seignur uus 
iuda e ierusalem nen aiez pour demain isterez encuntre 
els e nostre sires iert od uus  lores chaid li reis e tuit li 
altre a terre e aurerent nostre seignur e li clergiez fist halt 
seruise e hunurable a la loenge deu l endemain murent e 
errerent par le desert de tecue e li reis cumandad que li 
clergie alast deuant le ost e loassent nostre seignur od chanz 
e a halte uoiz si auint par la force nostre seignur quant 
cil leuerent lur chant que cil de amon e de moab e cil del 
munt de seir se medlerent e leuad li esturs forz e fiers si 
se entreocieient si que sur els ne fud uenuz 
nul de lur enemis 
puis si cume cil de iuda uindrent a la caue ki est 
encuntre le desert par tuz les champs uirent morz gesir e 
naurez si que neis uns ne pout eschaper lores se apruchad 
li reis iosapha a tute se ost e quanqu il uolt en prist que 
des morz que des uifs e tant i out armes e uaissele e or e 
argent e guarnemenz que en treis iurs ne s pourent prendre 
ne de la remuer puis s en returnad iosapha a ierusalem od 
grant leece e il e li suen rendirent grace e loenge a 
nostre seignur li reis iosapha fist nauirie faire pur enueier 
en ofir pur or mais n i paruindrent mie kar depeschiez furent en 
asiongaber e li reis ocozias de israel requist que 
la sue nauirie poust aler od la sue mais li reis iosapha ne 
l en uolt oir lores ne fud nuls reis de edom e iosapha 
regnad en iuda e fist co que deu plout mais tant que il 
suffrid que l um sacrefiad as munz kar encore aidunc li 
poples i sacrefieit e encens i offreit li reis iosapha se tint 
as bones ueies sun pere asa e pais i out entre lui e le rei 
de israel e il esneiad tut le pais des malueises genz ki remés 
i furent al tens sun pere trente cinc anz out iosapha quant 
il cumenchad a regner e azuba out num sa mere e fud fille 
salai e uint e cinc anz regnad en ierusalem puis 
murut e fud enseueliz en la cited dauid e ioram sis fiz 
regnad pur lui ocozias le fiz achab regnad sur israel en 
samarie el dis e setme an iosapha le rei de iuda 
e dous anz regnad e malement uuerad enuers nostre seignur 
e sewid les males traces sun pere e sa mere e les ieroboam 
ki fist pecchier cez de israel a baal seruid si l aurad 
e curucad e attariad nostre seignur sulunc co que fait le 
ourent li altre deuant lui ki malement ourent uueréd 
ces de moab mespristrent uers ces de israel apres la 
mort lu rei acab e li reis ocozias chaid as alures amunt 
de une sue maisun qu il out en samarie si en fud malade e 
mahaignnez pur co cumandat as suens que il en alassent a 
belsebub le deable de acharon pur enquerre se il poust guarir 
de sa enfermetet mais li angeles nostre seignur uint e parlad 
a helye de esbite si li dist   ua encuntre les messages 
le rei de samarie si lur di dunc n est li ueirs deu 
en israel e purquei dunc alez prendre cunseil del deable de 
acharon e pur co que fait l auez co dist nostre sires li 
reis del lit u il gist ne leuerad mais tut i murrad  helyas 
le fist tut issi e li message le rei ocozie returnerent 
e uindrent deuant lui e li reis enquist chalt pas purquei tant 
tost fussent repairéd cil respundirent   uns huem nus 
encuntrad si nus dist returnez errantment a uostre seignur le 
rei si li dites dun n est deu en israel que uus estuced aler 
e cunseil prendre del deable de acharon pur co del lit u 
il s est aculchiéd ne leuerat mais il i murrad  respundi li 
reis   de quel semblant fud e quele uesture out cil ki uus 
encuntrad e si parlad  respundirent cil   co fud uns huem 
hurepez si out un purceint de pels entur les reins  
respundi li reis   co fud helyes  lores enueiad li reis un 
de ses cunestables e od lui cinquante humes ki furent de la 
cunestablie pur le prophete helyas cil en alad e le prophete 
el sumet d un munt truuad si li dist   hume deu li reis 
cumanded que tu en uienges od nus deuant lui  respundi 
helyas   se io sui hume deu dunc descendet feus del ciel e 
arded tei e tes cinquante cumpaignuns  erranment descendi 
li feus del ciel e arst le cunestable e ses cinquante cumpaignuns 
pur co que par gaberie l ourent hume deu apeléd derechief 
i enueiad un altre de ses cunestables e od lui cinquante 
cumpaignuns cil uint al prophete helye si li dist   huem 
deu huem deu li reis cumande que tu uienges a lui pur co 
si te haste si t en uien  respundi li prophetes   si io sui 
hume deu dunc descendet li feus del ciel e deuurt tei e tes 
cinquante cumpaignuns  erranment descendit li feus del ciel 
e arst le cunestable e ses cinquante cumpaignuns tierce feiz 
i enueiad li reis un sun cunestable od cinquante cumpaignuns 
cume cil uint deuant helye mult humlement deuant lui s agenuillat 
si li dist   sire huem deu nen aies pas en despit ma 
anme ne les anmes a ces tes serfs ki od mei sunt li feus 
del ciel ad deuuréd les dous cunestables le rei e lur cumpaignuns 
mais io te pri que merci aies de mei  li angeles 
nostre seignur parlad a helye ruuad lui que il en alast od 
cel cunestable lu rei e que mar en eust pour helyes 
s en leuad e od le cunestable s en alad e uint deuant le rei 
si li dist   co dit nostre sires pur co que enueias tes messages 
pur cunseil demander a belsebub le deable de acharon 
ensement cume deus ne fust pas en israel de qui pous 
cunseil demander pur co del lit u tu es aculchiez ne leueras 
einz i murras  li reis murut sulunc la parole nostre seignur 
que helyes out mustree e ioram sis freres regnat pur lui 
kar fiz nen out ki fust sis eirs e ioram regnad al secund 
an que out regnéd ioram le fiz le rei iosapha de iudee 
le tens auint que nostre sires uolt translater e remuer 
helye le prophete de terre al ciel e li prophete helyes 
e ses desciples helisees uindrent de galgalis li prophete helies 
parlad a helisee si li dist   remain ici kar nostre sires m ad 
enueiét en beel  respundi heliseu   si ueirement cume 
deu uit e tu de tei ne partirai mais od tei remaindrai  
cum il uindrent en beel li fiz as prophetes ki furent en 
beel uindrent a helyseu si li distrent   sez tu que nostre 
sires rauirat tun seignur a cest iur de ui  helysee respundi 
  bien le sai mais mot n en sunez  dunc redist helyes a 
helysee   sie tei ici kar nostre sires m ad enueiéd en 
iericho  respundi li altres   si ueirement cume deus uit e 
tu ne m en partirai de tei  cume il uindrent en iericho li 
fiz as prophetes ki la furent uindrent a helysee si li distrent 
  sez tu que nostre sires rauirat tun seignur a cest iur de ui  
respundi helysee   bien le sai mais mot n en sunez  lores 
li dist hyeles   remain ici kar nostre sires m ad enueiéd 
iesque al flum iurdan  respundi li altres   si ueirement 
cume deu uit e la tue anme ne te guerpirai pas  d iluec 
s en turnerent e ensemble andui alerent e cinquante des fiz 
as prophetes les ourent sewid e ensus se traistrent une part 
e esturent de luin quant uindrent al flum 
mais helyes e helyses esturent sur le flum a tant prist helyes 
sun mantel si l pleiad e ferid en l eue e li flums chalt pas se 
deuisad e retraist a destre e a senestre e il i passerent andui 
cume il furent passéd helyes rapelad helysee si li dist   requier 
mei co que plaist que io te face deuant co que seie rauid de 
tei  respundi helisee   io pri que li esperiz ki est en tei 
seit dunez a mei que io puisse sulunc co que tu as fait 
prophetizer e en miracles e en merueilles uurer  respundi 
helyes   fort chose as requise mais nepurquant si tu ueiz 
quant io ierc rauiz issi iert cume tu requiers si nun n iert 
pas issi  e cume il alerent parlant esteuus uns curres de 
feu ardant e li cheual qui l traieient esteient cume feus 
e departirent l un de l altre e li angele nostre seignur le 
pristrent si l emporterent sus e il muntat en un esturbeillun 
al ciel helyseu le uit si criat   bels peres bels peres tu es 
li curres de israel e guardeins del curre kar tu les as portez 
e bien guardez e guuernez  a tant perdid la ueue de hyele 
le prophete e ses drapels desirad e deuisad en dous parties 
e prist sus le mantel helye que li chaid al munter e 
reuint al flum iurdan e ferid en l eue de cel mantel par entente 
que l eue se deuisast e ueie secche par li abandunast 
mais li flums ne se deuisad pas dunc dist helyseu   u est 
ore le deu helye  e a ces paroles que il out fait mentiun 
de helye derechief ferid del mantel helye al flum e l eue 
se deuisad e helyseu i passad co uirent li fiz as prophetes 
ki furent en iericho e distrent entre sei que li esperiz helye 
fud descendud sur helyseu e uindrent encuntre lui e chairent 
a terre si l aurerent si li distrent   sire sire uei 
ici cinquante humes ki pruz sunt e uaillanz e purrunt aler 
si te plaist tun seignur helye querre si par auenture li seinz 
esperiz puis que il le rauid l ait laisséd en alcun munt u en 
ual  respundi helyseu   n i enueiez pas  mais tant le preierent 
que il le grantad e il enueierent cinquante humes pur 
querre helye le prophete e treis iurs le quistrent mais nient 
ne truuerent e puis a helysee s en returnerent a iericho 
u il lores suiurnout uindrent a lui e il lur dist   nel 
uus dis bien deuant que n i enueissez e que uus ne uus 
trauaillissez  li prudume de iericho uindrent a helyseu le prophete 
si li distrent   mult par fust bons li suriurs a ceste cited si 
cume bien le ueis si pur co nun que pesmes sunt les eues e 
baraignes les terres  respundi helyseu li prophetes   un uaissel 
nuuel me portez e sel m i metez  cume portéd ourent le 
uaissel od le sel li prophetes alad la as surses des eues e 
del sel i ruad si dist   co dit nostre sires guaries 
ai ces eues n ierent mais baraignes ne morteles e tut issi 
auint cume li prophetes le dist 
puis en alad helyseu uers beel e cume il alad par 
cel chemin petiz enfanz eissirent hors de la cited si l gaberent 
si li distrent   or en uien dan calf or en uien  e li prophetes 
les maldist erranment el num nostre seignur a tant 
eissirent dous urs de la lande e deuurerent e tut depecerent 
quarante dous des enfanz helyseu s en turnad d iloc al munt 
de carmele e de la s en repairad en samarie 
ioram le fiz acab regnad sur israel en samarie el dis 
e uitime an iosaphat lu rei de iudee unze ans regnat e 
malement uuerad enuers nostre seignur mais nient sicume 
sis peres e sa mere kar il ostad les ydles e les simulacres 
baal que ses peres out fait mais nepurquant il sewid les 
traces e le pecchet ieroboam le fiz nabal ki fist pechier 
ces de israel 
resa li reis de moab out mult pecunie e rendeit cume 
treud par an al rei de israel cent milie aignels e cent milie 
multuns od tutes les tuisuns mais cume morz fud li 
reis achab ne uolt mais tenir al rei de israel ne triwe ne 
aliance pur ceo li reis ioram asemblat sa ost tuz cez de 
israel e mandad e preiad iosaphat le rei de iuda que il 
en uenist od lui sur ces de moab e li reis iosaphat le 
grantat e treis reis s esmurent sur ces de moab li reis de israel 
e li reis de iuda e li reis de edom si firent un tur par le 
desert de idumee set iurnees si faillid eue en l ost si en 
fist forment grant plainte li reis de israel si dist 
  heilas heilas deu ad assemblez nus treis reis pur nus 
liurer as mains moab  respundi li reis iosaphat   ad ci nul 
prophete nostre seignur par ki nus le depreium  respundi 
uns huem lu rei de israel   helyseus est pres de ci ki fud 
desciple de helye  dunc en alerent li treis rei al prophete helyseu 
e li prophete helyseus dist erranment al rei de israel 
  que as de mei a faire e que quiers ici ua as prophetes 
tun pere e ta mere e d els enquier tun plaisir  respundi li 
reis de israel tut atempreement   di si te plaist purquei 
ad nostre sires assemblez ci nus treis reis pur nus liurer as 
mains moab  respundi helyseus   si ueirement cume 
nostre sire uit deuant ki io sui se ne fust pur le rei iosaphat 
io ne te ueisse ne de tes paroles plait ne tenisse mais 
ore me meine ci un chantur  e cum cil chantout la grace 
deu e sa demustrance fud faite al prophete si lur dist   co 
dit nostre sires   faites parer le chanel de l ewe ki ci soult 
curre e plusurs fosses i faites uenz n i uendrat ne pluie 
e cist chanels iert repleniz de eue e uus en beuerez e li oz 
e uoz bestes  e co li est poi a nostre seignur mais il uus 
liuerad moab as mains e tutes lur citez e lur fermetez 
prendrez e destruirez e tuz les arbres ki fruit portent colperez 
e tutes lur funteines estuperez e tuz lur champs de pierres 
cuuerez  le matin a l ure que l um soleit faire sacrefise 
esteuus eues grandes ki ueneient deuers edom cume de cretines 
si n ourent halte plente ices de l ost cil de moab sourent 
que li treis reis ueneient sur els a ost pur co 
s asemblerent e aparaillerent tuz ces ki defensables esteient 
si se tindrent a lur marches e atendirent lur enemis par 
matin cume li soleilz leuad li rais del soleil ferid enz en l eue 
si parut l eue par le soleil ruge cume sanc e cil de moab 
penserent que l eue fust ensanglentee e ruge de sanc e distrent 
entre sei   les reis ki sur nus ueneient se sunt cumbatud entre 
sei e entreocis se sunt baldement en alum a la preie  si 
esmurent ki einz einz uers l ost pur pelfrer e prendre co que 
il i truuereient cume uenuz furent a l ost cez d israel turnerent 
uers els fierement si descumfistrent e ocistrent e en 
fuie les mistrent e les castels pristent e les citez e les fermetez 
e les bones cultures cuuerirent de pierres e les bones 
funteines estuperent e les arbres ki fruit portouent colperent 
si que sul li mur de terre remestrent en estant e li eslingur 
auirunerent la maistre cited e grant partie en destruistrent 
cume co uit li reis de moab que ses enemis le alouent si 
descumfisant prist od sei set cenz humes les espees ceintes 
pur sei enbatre sur le rei de edom se il en alcune maniere 
poust de ses enemis eschaper mais faire ne l pout pur 
co prist sun einnet fiz ki dut apres lui regner si l sacrefiad 
sur les murs deuant tuz e li treis rei ki co uirent en ourent 
pitiet de cel estrange fait que il faiseit si guerpirent la cited 
e returnerent en lur pais 
une dame ki fud femme a un des prophetes se plainst 
a helyseu le prophete si li dist   tes sers mis mariz est 
morz e bien le seus que pruzdum ert e que il cremeit 
deu e ore uienent ses creanciers e uolent lur serfs faire de 
mes dous fiz  respundi helyseus   ke uols que io te face 
que as en ta maisun  cele respundi   io n i ai rien mais 
un poi de uelie que io guart cume uignement  respondi li 
prophetes   ua enprunte de tuz tes ueisins uaissels uuidz 
e mulz e clo tun us sur tei tu e tes fiz e de cel uelie que 
tu as met en tuz les uaissels que que seit e quant tuz 
serrunt pleins fai en ta uolentet  la femme le fist tut issi 
priueement od ses fiz ses fiz li offrirent les uaissels e ele 
uersout e cume tuit furent plain li uaissel   encore 
en aporte  fist la bone femme a sun fiz cil respundi que n i 
out mais de uuidz kar tuit furent plains la femme uint al 
prophete e tute le uure li mustrad e li prophetes cumandat 
que ele s en alast e uers ses creanciers s en aquitast e del surplus 
sei e ses fiz suztenist-553 e cunreast 
li prophetes helyseu passad a une feiz par sunam 
la mest une prude femme qui l retint al mangier puis suuent 
quant il i passad a cel hostel turnad si s i dignad pur co 
parlad la dame a sun seignur si li dist   ben me sui aperceud 
que cist est mult pruzdum ki par ci passed suuenierement 
pur co aturnum une chambre bele a sun oes e un bel 
lit e une table bele e une sele e altres aturs que a sun uenir 
honestement e a aise i puissed gesir  auint a une feiz que 
li prophetes i uint e iut en cele chambre si apelad giezi 
sun seruant si li dist   apele mei la dame  cil l apelad 
si uint deuant le prophete e il cumandat giezi que 
ces paroles li deist   tu m as seruie suuenierement e ententiuement 
que uols que io te face as tu nul busuin a faire 
que io parolge pur tei al rei u al cunestable de la cheualerie  
cele respundi   io main mult bien e a seurtet entre mes 
amis e od ma cunuissance  respundi li prophetes   e que 
uolt dunc que io li face  respundi giezi   ne l estuet pas 
demander ele n ad nul fiz e ses mariz est ueillard  lores 
cumandad que il l apelast e ele uint iesque a l us e li prophetes 
li dist   en tens e a cest ure se io uif tu iers enceinte 
de un fiz  cele respundi   nu faire bel sire huem deu ne 
me di fors si cume il iert  la parole al prophete auerrat 
kar ele cunchut e en tens a l ure que pramis li out enfantad 
e li emfes crut e esforcad a un iur li emfes alad a sun 
pere en champ as seiurs si alamadid si s en plainst e sis 
peres le fist a l ostel porter si murut mais la mere prist 
l enfant si l culchad sur le lit al prophete e l us puis fermad 
si s en turnad uint a sun seignur si li dist que ele 
uolt le prophete uisiter respundi sis mariz   e purquei 
uols a cest iur de ui aler ia n est pas ui sabat ne tens de 
festeer  cele respundi   a estrus i uoil aler  prist sa 
cheualchure e un seruant si li dist   hore te haste de uenir e 
fai co que te cumanderai  la dame uint al munt de carmele 
al prophete helyseu e cum li prophetes la uit a giezi 
cumandat que encuntre li alast si enqueist si bien 
estust a sun seignur e a li e a sun fiz ele respundi que 
bien mais cum ele uint amunt la u fud li prophetes chalt pas 
le saisid par les piez e giezi uint pur remuer la desur 
sun seignur   tol tol tei  fist li prophetes a giezi   ses quers 
est en grant amertume e deu le m ad celéd e nient nel m ad 
mustréd respundi la dame   sire sire requis io tei de fiz 
aueir dun ne te priai que io ne fusse deceue e gabee 
e traueillee  a tant turnad helyseu uers giezi si li dist 
  pren mun bastun en ta main si t en ua si heom te encuntre 
nient ne l salueras e s il te salued nient ne respunderas 
e cest mien bastun sur la face de l enfant metras  respundi 
la mere a l enfant   si ueirement cume deu uit e tu bel sires 
de tei ne partirai  lores leuad li prophetes si la sewid 
giezi fud deuant alez e out mis le bastun sur l enfant mais 
il n espleitad ne tant ne quant pur co returnad e sun seignur 
encuntrad e que li enfes ne fud pas resuscitéd nunciad 
helyseu uint en la chambre la u li enfes giseit e clost l us sur 
sei e sur l enfant e fist ses ureisuns a nostre seignur puis 
se culchad sur l enfant e sa buche mist sur la sue e ses oilz 
sur les suens e ses mains sur les sues e sun cors sur le suen 
si que li cors del mort enfant eschalfad puis s en leuad e 
par cele chambre sus e ius alad e sur l enfant tant se culchat 
que li oilz uuerid e set feiz baeilad e en ceste maniere li 
prophetes l enfant resuscitad dunc apelad helyseu giezi sun 
seriant si li dist   fai uenir la dame  e ele uint deuant lui 
e li prophetes li dist   pren ci tun fiz  e ele 
erranment li chaid al pie si l aurad a terre puis prist sun 
fiz e li prophetes helyseu s en turnad en galgala 
une famine auint en la terre e li fiz as prophetes 
suriurnerent od helyseu e li prophetes cumandat a un de ses 
seruanz que il meist un grandeime pot al feu e feist un 
pulment a lur oes cil alad pur herbes querre e leuin truuad 
une herbe ki semble uiz saluage si en cuillid tut plain 
sun mantel si repairad e mist le a quire pur faire pulment mais 
de co que il mesprist ne sout nient cume uint al mangier 
e il ourent le pulment asauuréd   sire sire  firent se il   cist 
cunreiz est pesme e mortels  e mais ne pourent guster lores 
cumandat que l um li portast farine e il mist en enz el pot e 
cumandad que l um en aportast entur si en fud osté la male sauur 
e uns huem uint de balsalisa e portad al prophete 
pains de ses primices e altre pains de orge e furment nuuel 
si li presentat e li prophetes cumandad que l um meist deuant 
le pople respundi li seruanz   co que ateindrad a metre 
deuant cent humes manianz  respundi li prophetes 
  met deuant le pople si mangerat co dit nostre sires il 
en mangerunt si remaindrad  li seruanz deuant le pople 
le pain asist e li poples s en dignad si en remest 
naaman li cunestables de la cheualerie al rei de sirie 
esteit huem de grant afaire e mult henurez de sun seignur 
kar nostre sires out fait grant salud par lui en sirie riches 
heom fud e esforcibles al pais mais de liepre esteit 
purpris e uns laruncels furent eissud de syrie e pris ourent 
en terre de israel une pulcele petite e cele esteit chamberiere 
la femme naaman ceste pulcele parlad a sa dame si li dist 
  ha kar fust mis sires od le prophete ki est en samarie 
pur ueir tut en serreit guariz del mal dunt il est trauaillez  
naaman le sout e uint deuant le rei pur lui mustrer cume out 
parlee la pulcele de israel respundi li reis   ua la e io 
mun brief te durrai que al rei de israel pur tei enueierai  
naaman se esmut de sirie a forment riche cunrei portad 
granment argent e sis milie besanz e dis remuers de guarnemenz 
od tut le brief le rei de syrie  si out al brief que 
co seust li reis de israel que li reis de syrie li out enueiéd 
naaman que il le guaresist-553 de sa liepre e de sa enfermetet 
cum li reis de israel out cest brief oid forment s en curechad 
e de curuz sa uesture descirad si dist   cument cheles sui io 
dunc deu que puisse ocire e uiuifier e sicume li reis mande 
hume de liepre guarir or le sachez que il me uait a mal e 
achaisun  cume co sout li prophetes helyseu sun message 
tramist al rei si li mandad   purquei as ta uesture desciree 
uienge uienge a mei naaman e sauerat que il i ad prophete 
en israel  naaman a tant uint a grant apareil od cheuals e 
curres e atendid a la porte de la maisun helyseu e li prophetes 
li enueiad sun message si li dist   ua si baigne set feiz 
el flum iurdan si guarras  cume co oid naaman forment 
s en curechad e chalt pas s en turnad si dist 
  io quidoue que il en eisist e iesque a mei uenist e tuchast 
ma liepre de sa main e a sun deu feist sa ureisun e si rechusse 
guarsiun dun ne ualent mielz abana e pharphar les eues 
de damasche que tutes les eues de israel u io me purrai 
baigner e guarir  tut issi s en turnad od indignatiun mais 
ses humes se acosterent a lui si li distrent   bel pere si li 
prophetes te deist que grant chose e greuuse feisses faire la 
deusses maimement quant il ne dit fors tant baigne 
si guarras  dunc turnad naaman uers le flum e set feiz i 
baignad selunc le cumandement le prophete e guarid erranment 
de la liepre si que tute sa charn fud si bele cume de un enfant 
lores returnad al prophete od tute sa cumpaignie e uint 
deuant lui si li dist   ueirement le sai que nuls altres n est 
deu en nule terre fors cil ki est deu en israel e bel sire 
io te pri receif del mien que que seit  respundi helyseu 
  si ueirement cume deu uit deuant qui io estois n en prendrai 
rien  li pruzdum li uolt force faire de receiure mais ne l uolt pas 
oir idunc dist naaman   seit cume te plaist 
mais io te pri otrei le mei que io en puisse faire porter de 
ceste sainte terre le fais de dous burduns en mun pais kar 
io tis serfs ne ferai mais sacrefise as altre deus si a nostre 
seignur nun cele terre requist pur metre al temple en sun 
pais que sur cele sainte terre poust ester quant il deu uolsist 
aurer e co requierc que nostre sires me parduinst cel 
pecchie s il auient que mis sires entred al temple remon pur 
aurer e il se apuit sur mei si io aur al temple remon 
quant mis sire i aurrad  respundi li prophetes   ua en la 
sainte pais deu  cil out cungied si s en turnad e a aise 
uers sun pais errad giezi li seruanz le prophete helyseu 
se purpensad si dist   mis sires ne uolt giens prendre de 
naaman mais si ueirement cume deu uit apres lui currai e 
que que seit i prendrai  giezi esmut e ateinst naaman 
e cume naaman le uit uenir curant saillid aual de sun curre 
e uint encuntre lui si li dist   ai si bien nun  cil respundi 
que nun   mais mis sires me enueie a tei si te mande que 
ore endreit uindrent a lui dui bacheler del munt de effraim 
e fiz sunt a prophetes e pried que tu lur duinses un talent 
de argent e duble uesture a remuiers  respundi naaman 
  mielz est que tu prenges dous talenz  si l esforchad e mist 
cel aueir en sachels e les guarnemenz que il demandat a dous 
de ses seruanz liurad e porterent tut od giezi cume 
il uint le uespre a l ostel des bachelers cel aueir prist e al 
chemin les mist deuant sun seignur uint giezi e li seinz huem 
enquist dunt il uenist respundi giezi   io tis serfs 
ne fui nule part alez  respundi helyseu   dun ne fud mis 
quers la en present quant naaman returnad de sun curre encuntre 
tei e ore as pris de lui argent e guarnemenz pur 
achater oliuers e uignes e bues e berbiz e serfs e anceles 
mais la liepre naaman purpendrat e aherderat a tei e a tut 
tun lignage finablement  a tant s en eissid giezi e liepre tute 
la face li cuuri 
les fiz as prophetes mistrent le prophete helyseu 
a raisun si distrent   cist lieus u nus manums od tei est 
estreiz pur co si te plaist alum uers le flum iurdan si n 
abatum de cel bois mairem si edifium a espleit hostel 
maindre  respundi helyseu   alez  respundi uns de ces 
  sire sire si te plaist uien od nus tes seruanz  respundi 
helyseu   io i uendrai  e puis od els en alad cume uenuz 
furent sur le flum abatirent mairem a espleit e auint que 
sicum li uns un fust trenchat que li fers de sa cuigniee el 
flum uolad e cil erranment criad si dist   hallas hallas 
bel sire io aueie ceste cuignee enpruntee e ore m est en cel 
eue eschapee  respundi li huem deu   u chaid li fers  
e cil le lieu li mustrad e li pruzdum une branche colpad 
e mist le en l eue cele part esteuus li fers des funz 
leuad e par cele eue amunt flotad e il cumandad a celui ki 
perdu l out que il la preist e cil i mist la main e tut 
issi le fist 
li reis de syrie guerriout ces de israel prist en cunseil 
que il freit les suens la e la enbuschier pur ces de israel 
aguaiter e damagier mais li huem deu le mandat al rei de 
israel si l guarnid que par la ne passast pur les aguaiz 
de ces de syrie pur co i enueiad li reis de israel e purprist 
cel lieu e bien se cuntreguaitad e nient une feiz ne dous que 
sis aduersaries nel damagad icest afaire al rei de syrie 
forment ennuiad e sa gent pur co assemblad e ki co fust ki sun 
cunseil descuurist demandad respundi uns   nul des tuens 
ne l fait mais helyseu le prophetes ki est en israel 
demustred al rei tes secreiz e co que tu paroles en ta 
chambre  respundi li reis   or en alez e u il seit espiez 
si i enueirai e prendre le frai  l um li dist que il fud 
en dotaim a tant i enueiad li reis la force e le mielz de 
sa ost od cheuals e od curres e cil i uindrent de nuiz 
e auirunerent la cited en la iurnee cume li seruanz a l hume 
deu leuad eissit fors e uit tut cel ost entur la cited e a cheuals 
e a curres e returnad e a sun seignur le nunciad si dist 
  halas halas bel sire que ferums  li pruzdum respundi 
  mar en aueras pour plus i ad od nus que od els  e cume 
il out uréd si dist   sire sire auure les oilz de cest mien 
seruant que il ueied co que io uei  e nostre sire li auuerid 
les oilz e uit que tut li munz fud cuuerz de cheuals e de curres 
de feu entur le prophete heliseu e ses enemis furent 
ia apruciéd uers lui dunc fist li prophetes sa ureisun a nostre 
seignur si dist   sire sire auuglez tute ceste gent que il ne 
ueient ne entendent quel part ie s merrai  e nostre sires 
le fist sicume helyseu li out requis e helyseu uint encuntre 
els si lur dist   co n est pas la ueie ne co n est pas la 
cited siwez mei e musterai u li hume est que uus querez  
si s menad dreit en samarie ki sied fud del regne de israel e la 
maistre cited cume il furent entrez li pruzdum refist ses 
ureisuns que nostre sires auuerist lur oilz qu il ueissent u il 
les out menez e nostre sire le fist si e uirent que il furent 
enmi la cited de samarie cume li reis le sout e ueud les out 
parlad al prophete si li dist   dei io ceste gent 
ocire bel pere nu fras  respundi li prophetes   ne s as 
pas pris par force ne par uoz armes que ocire les deusses 
mais faites un bel digner a lur oes aturner e mangerunt e 
beuerunt e puis a lur seignur en irunt  i l um lur mist 
deuant riche aturn de uiande mangerent e beurent e puis ourent 
cungied si n alerent a lur seignur e li larrun de syrie ne 
uindrent pas puis en terre de israel benadab li reis 
de syrie tute se ost asemblad e uint en terre de israel e 
samarie asegga si fud la famine grande en cele cited e tant 
durad li sieges que l um uendi le chief de un adne quatre uinz 
deniers de argent e cinc deniers d argent le sestier de fiente 
de culums pur la fiente user en lieu de sel a une feiz cume 
li reis alad par le mur de cele cited une femme criad uers 
lui si li dist   guaris mei bels sires reis  respundi li reis 
  deu ne te salued ia dunt te puis io bien faire u de mes 
gerniers u de mes celiers que uols que io te face  cele 
respundi   sire mei e ceste femme feimes cuuenant que nus 
mun fiz mangerium a un iur e le suen a l altre e par ceste 
cuuenance meismes mun fiz a quire si l maniames l endemain 
li dis que le suen fiz meissums a quire e ele si l ad muscéd 
si me uait boisant de nostre cuuenance  cum co oid li reis 
ses dras desirad de marrement e de pesance e passad auant 
par cel mur e tuit li poples uit la haire que li reis out uestue 
a sa char dunc dist li reis   cel mal uienge sur nus 
ki sur helyseu uendrad si le chief helyseu le fiz saphat 
li remaint ui sur ses espaldes  e chalt pas enueiad un message 
que le chief helyseu colpast helyseu se seeit en sa maisun 
e maure gent od lui si lur dist   dun ne sauez que 
li reis ioram fiz a homicide ad enueiéd pur mei colper le 
chief pur co alez a cele porte e quant li messages iert entrez 
la porte fermez e une piece le retenez kar li reis tost apres 
uendrad e del cumandement s en repentirad  a ces paroles 
uint cil ki dut a helyseu colper le chief e tost apres li reis 
si dist   ueez le grant mal que nostre sires sueffred en cele 
cited e que atendrai mais de nostre seignur que il me face  
respundi helyseu   ore oi la parole nostre seignur l um 
uendrat a cest ure demain le mui de flur pur dis deniers e 
dous muis de orge pur dis deniers as portes de ceste cited  
respundi un des princes ki fud delet le rei   ne plus que estre 
puet que nostre sires faced pluueir del ciel orge e 
flur ne plus ne puet estre ueir co que tu diz  respundi 
li prophetes   tu le uerras mais ia n en gusteras  
quatre leprus mestrent defors pres de la porte de la 
cited parlerent entre sei si distrent   cumbien demurruns 
ici si ci attendums tuit i murrums e si en la cited 
entrums n i guarrums alum pur ceo iesque a l ost des syriens 
si merci nus funt uiuerum si nun ia si murrums  murent 
uers le uespre e uindrent a l ost de cez de syrie mais n i 
truuerent nul anme kar nostre sires out fait oir par cel ost 
de syrie forment grant noise e tumulte si cume co fust 
de curres e de cheuals e de buisines e de grant ost ki sur els 
uenist pur co si distrent entre sei   li reis de israel ad fait 
uenir le rei de egypte e altres reis sur nus par ses granz pramesses 
e par ses duns  pur co erranment nuitantre turnerent 
a fuie ki einz einz e guerpirent la les tentes e les paueilluns 
e les cheuals e les muls e les adnes e lur herneis e les riches 
cunreiz pur sul guarir la uie cume cil malade uindrent al 
primier chief de l ost entrerent en une loge si i mangerent 
e beurent puis pristrent or e argent e dras si s en 
alerent si l muscierent tut priueement derechief uindrent 
a altre e la le firent ensement lores distrent entre sei   nus 
ne l faisums pas a dreit a cest iur poums nuuele bone nuncier 
si nus co ne mustrums deuant le iur de felenie purrum estre 
chalengiez pur co en alums e al rei le anunciums  uindrent 
as portes de la cited si distrent   alez fumes as loges as syriens 
e n i truuames aneme mais cheuals e adnes tut liez e 
tut tenduz ces paueilluns  li portier le mustrerent al rei 
li reis leuad e as suens en parlad si lur dist   bien sai l engin 
que li syrien nus unt fait il seuent que co dedenz ad 
grant famine pur co sunt tut eissud des loges si se sunt 
enbuschez par ces camps si dient   quant eissud serrunt ces 
de la cited cume a preie tuz uifs les prendrums e en la cited 
enteruns  respundit uns de ces ki fud deuant le rei   cinc 
cheuals ad encore remés en este cited e plus n en ad 
remés entre tute la multitudine de israel sur ces cheuals 
enueium noz messages e espierunt cume li afaires est aléd  
a tant furent dous cheuals auant menez e li reis cumandat 
as suens que il en alassent a l ost e as loges des syriens 
e enqueissent si encore i fussent u se il s en fussent alez 
cil s en turnerent e uindrent apres les syriens iesque al flum 
esteuus tut li chemins cuuerz de dras e de uaissele e de robe 
que li syrien i ourent laisséd e ietéd cum en la fuie furent 
trubléd li message repairerent e l afaire mustrerent al rei 
lores eissid li poples de la cited e uint as herberges de ces 
de syrie e truuerent i de uitaille e de el merueilluse plented 
si que l um uendi le mui de flur dis deniers e dous muis de 
orge altretant sulunc la parole nostre seignur e li reis cumandad 
que cil princes ki le iur deuant out trauerséd as paroles 
le prophete helyseu fust sur le pople as portes a l entrer e el 
eissir que n i leuast medlee mais la grant presse le defulad 
chalt pas en l entree sulunc co que li huem deu li out dit 
deuant que la grant plente uerreit mais ia n en gustereit nu 
fist il kar morz fud erranment 
helyseu parlad a la femme ki fiz il out resuscitéd si li 
dist   ua t en tu e ta maignee en pelerinage la u te plarrad 
kar nostre sires enueierad en terre une famine e durrad set 
anz  la dame fist si e uint e demurat grant tens en terre 
de filistiim apres set anz returnad en terre de israel e uint 
le rei requerre de sa terre e de ses dreiz e de sun 
heritet e cum ele uint a curt li reis parlout a giezi ki 
out estéd seruant le prophete helyseu si li dist   ore cuntez 
les granz merueilles que helyseu tis meistres fist  a l ure 
que giezi cuntad cume helyseu out le mort suscitéd esteuus 
la dame e ses fiz od li ki li prophetes out suscitéd e requist 
le rei de ses dreiz e de sun heritet   sire sire  fist giezi 
  co est la femme e cist est ses fiz de ki io ai cuntéd  
dunc en demandad li reis a la femme e ele cunut que tut 
fud uerited lores li liuerad li reis un sun seriant e cumandad 
que de tut l en saisist e feist aueir les rentes des 
le ure que ele s en fud partie iesque al cel iur 
helyseu uint en damasche e benadab li reis de syrie 
amaladid li reis le sout que il fud uenuz e cumandad a 
asael que il en alast a lui e bel present li portast e enqueist 
de nostre seignur par le prophete si guarir poust de cele sue 
enfermetet asael i alad e riches duns portad e de tutes les richeises 
de damasche le charge de quarante chameilz e uint 
deuant le prophete si l saluat si dist que li reis benadab l out 
a lui enueiéd od riches duns e enquereit si guarir poust de 
cele sue enfermetet respundi helyseu   ua si li di que il 
en guarrat mais nostre sires m ad demustré que il i murrad  
cume co oid asahel trublez en fud si plurad e li huem 
deu tendrement plurad e asahel li dist   purquei plured 
mis sires  respundi helyseu   pur les granz mals que io sai 
que tu fras a ces de irael lur citez guarnies tu les arderas 
e lur bele bacelerie ocirras e neis les petis enfans 
es uentres as femes encaintes deuiseras  respondi asael   ki 
sui ie et de quel afaire ke tel cose face  respondi heliseus 
  nostre sire le m a moustré ke tu seras rois de syrie  
atant s en torna asael e uint a son seignor et dist lui ke li 
prophetes ot dit k il gariroit de s enfermete l endemain asael 
d un lach estrangla le roi 
au quint an ioram le fil achab le roi d israel regna 
ioram li fiux iosaphat le roi de iuda yy ans ot quant il 
comenca a regner e yy ans regna en ierusalem et tint 
les males uoies au roi d israel sicom ot fait la maisnie achab 
ki rois ot esté en israel kar cil rois ioram ki rois fu de 
iuda ot prise a feme une dame ki siui les males traces achab 
cist ioram mesprist molt enuers deu et forfist mais nonporquant 
nostre sires ne uaut pas destruire iudam por son serf 
dauid a cui il ot promis ke aucune estincele a caux de son 
linage toudis donroit a cel tempore cil de edom reuelerent 
encontre le roi ioram et ne uaudrent pas estre sougit a iuda 
mais roi se firent et encontre le roi se tindrent por cou ala 
sor eux li rois ioram od tout ses princes et od toute se cheualerie 
k il ot et nuitantre asailli caux ki uoisin li estoient de 
edom et les desconfi et a la fuie les mist mais n ala pas 
auant et edom se soustraist de sa subiection et de son seruice 
de ci a hui cest ior a cel tempore lobna reuela encontre 
lui si ke faire ne li uaut seruice kar guerpi ot nostre 
seignor le deu a ses ancestres et fist planter uergiers es 
plus haus lius des cites de iuda ses peres iosaphat a sa 
mort ot doné ses filx or et argent e rentes et cites garnies 
et le regne a ioram ki ainsnés estoit mais li fel ocist tous 
ses freres por tout auoir et auquans des princes dou pais 
li prophetes heliseus li porta un brief a une fois de 
par nostre seignor et ce ot ou brief   ce dist li rois li sires 
li dex dauid ton pere   por cou ke tu n as pas siui les bones 
uoies ne les bones oueures ton pere iosafat et aga le bon 
roi de iuda mais siui as les males traces des maluais rois de 
israel et as fait pechier iudam et cils ki furent de la maisnie 
ton pere as ocis ki miux ualoient de tei por ce te ferra et 
flaielera nostre sire de dur flaiel et ton pere et tes filx et 
tes femes et toute ta substance et tu languiras de pesme 
langor dou uentre decique l entraille t en isse cascun ior 
petit a petit dou uentre  nostre sires esmut contre ioram les 
philistiens et cels d arabe ki sont uoisin a cels d ethiope et 
uinrent a ost en terre de iuda si la destruisent et gasterent 
et prisent quanke il trouerent ou pais le roi ses filx et ses 
femes si ke nus n i remest fors ioacha li plus iouenes 
et cil languissoit de grant langor dont il ne pot garir et com 
il fu si penés e trauelliés et com il ot deieté toute s entraille 
de cele pesme enfermete moru et li pules ne li fist 
pas tel seruice ne tel obseque com il ot fait a ses ancestres 
nonporquant en la cite de dauid fu enseuelis mais nient es 
sepulcres roiaux et ses fiux achazias recut le regne et regna 
por lui au dousime an ke ot regné ioram li fiux achab 
le roi d israel regna achab li fiux ioram le roi de iuda 
yy ans ot achab quant il conmenca a regner et un an 
regna en ierusalem sa mere ot nom athalia et fu fille le 
roi de niri tele uie mena com ot fait achab et li suen et 
se forfist uers nostre seignor car sa feme fu dou put lignage 
al maluais roi achab 
a une fois ala en ost od ioram le fil acab en ramoth 
galaad encontre asael le roi de syrie et li syrien 
naurerent forment le roi ioram en un estor por cou s en retorna 
en iesrael si i seiorna por garir ses plaies et achasias li 
fiux ioram le roi de iuda ala en iesrael por ueoir ioram 
le fil achab ki malades ert 
heliseus parla a un des filx as prophetes si li dist 
  prent ce uaissiel d olie en ta main et ua en ramoth galaad 
si i troueras hieu le fil iosaphat le fil nansi ou siege 
si uendras a lui si l aceneras fors de ses compaignons et menras 
en une cambre priueement et li reuerseras cel ole sor le chief 
si li diras ce dist nostre sire ie t ai enoint a roi sor israel 
puis l uis de la cambre ouerras si t enfuiras et mar i 
remandras  li fiux au prophete s esmut et uint en ramoth 
galaad et uint la u li prince de l ost se furent assis cil 
dist   a toi uaudroie parler sire princes  respondi hieu 
  au quel de nos te plaist a parler  cil respondi 
  a toi  atant se leua hieu et od celui en une cambre priueement 
entra et cil erranment l ole sor le chief li uersa si li dist 
  ce dist li sires ki rois est sor israel ie t ai enoint sor le 
peuple d israel et tu destruiras le maison et le linage achab 
ki tes sires fu et uengiés soie de iezabel ki tant a ocis de 
mes sers et de mes prophetes et ie destruirai la maison 
achab neis le chien et ocirrai le halt et le bas et si atornerai 
la maison et le linage achab com la maison ieroboam 
le fil nabat et si com ie ai fait la maison baasa le fil haia 
et chien mangeront iezabel el camp de iesrael et nus n ert 
ki l enseuelisce  atant li messages dou prophete heliseum 
ouri l uis de la cambre si s enfui et hieu issi apres et uint 
a ses compaignons et il li disent   est tout bien ke dist 
cis desues a toi  respondi hieu   bien le conoissiés et ce 
k il a parlé saués  et il disent   non sauom  respondi hieu 
  ce et ce parla et dist tant plus ke nostre sire m a enoint 
a roi sor israel  com il ot ce dit cascuns se hasta et de son 
mantel se desfubla et misent sous ses pies com il li uausissent 
faire siege et sonerent une buisine et disent   hieu regnera 
sor israel  lors fist hieu li fiux iosaphat li fil nansi sa 
coniurison encuntre ioram le rei de israel ioram li reis 
de israel od tut sun esforz out asegiéd ramoth galaath 
sur asael le rei de syrie e fud del siege en iesrael returnez 
pur sei guarir kar il i fud nafrez hieu parlad al pople 
si lur dist   se il uus plaist bien est que nuls de ci ne s en 
turnt ki la nuuele de nostre oure espande en iesrael  
e hieu e sa gent s en alerent uers iesrael e li reis ioram fud 
malade en iesrael e li reis achazias i esteit uenuz pur lui ueer la 
guaite ki esteit amunt de cele tur de iesrael uit uenir hieu 
e sa gent si l dist erranment dunc cumandad li reis ioram 
que uns muntast en un curre e encuntre lui alast e si tut fust 
bien enqueist e demandast cil messages uint encuntre hieu 
si li dist   li reis demandet se tuit li afaires est apaiséd  
respundi hyeu   e que as de pais a demander or t en uien 
si me sieu  dunc dist la guaite   li messages uint a ces 
genz mais il ne returne pas  pur co i fud li secundz messages 
enueiéd e il les ad encuntréd si dist   li reis 
demandet s il i ad pais  respundi hyeu   que apent a tei 
s il i ad pais passe passe si me sieu  dist la guaite 
  li messages a ces genz uint mais il ne returnet nient e 
bien semble que co seit hieu le fiz namsi kar il en uient 
grant alure  li reis ioram cumandat que l um li feist uenir 
un curre e il e achazias li reis de iuda eissirent de la 
cited en lur curres e uindrent encuntre hyeu si l truuerent el 
champ naboth de iesrael cum li reis ioram uit hyeu erranment 
li dist   ai pais  cil respundi chalt pas egrement 
e par rampodne si li dist   mult en i ad encore des males 
uueraignes ta mere iezabel e de ses sorceries  a tant 
turnad ioram le curre altre part si turnad a fuie e dist al 
rei achaziam   aguait i ad e traisun  lores tendit hieu sun 
arc e trait un dart si l ferid entre ces espaldes si que li darz 
li passad parmi le quer e chaid cil enz el curre aual 
hieu cumandat a un sun duc abadacer ke il preist le cors 
si l ietast el champ naboth de iesrael si dist   bien me membred 
a une feiz que io e tu seimes en un curre e fumes od 
sun pere le rei achab que nostre sires li pramist que 
co li freit en cest champ pur le sanc naboth e de ses fiz ki 
fud espandu a tort pur co si l pren si l iet el champ sulunc 
la parole nostre seignur  achazias li reis de iuda turnad 
a fuie cume il co uit e hieu l enchalcat e cumandad que l um 
le oceist-553 e il le nafra el munter de gaber ki est 
apres ieblaam en sun curre u il seeit puis muntad sur un 
destrier si eschapad e uint en mageda si i murut e li suen 
cunduistrent le cors en ierusalem si l enseuelirent od ses ancestres 
en la cited dauid 
a l unzime an ioram le fiz achab puisque hieu l out mort 
e le rei achazie nafréd a mort hieu entrad en iesrael 
cume iezabel le sout que il i uint bien se acesmad e bel 
se guimplad si uit par une fenestre cume hieu s en ueneit 
si li dist   cument si auerat cil bone pais e ferme ki sun 
seignur ad mort  hieu guardat uers la fenestre uit la dame 
si dist   e ceste dame ki est  des serianz dous u treis 
se turnerent uers lui si li distrent dunc cumandad que 
il la enpeinsissent aual de cel solier e il si firent si 
que ele la parei ensanglentad a sun chair e ensanglentees 
furent les ungles as cheuals ki la defulerent cume hieu fud 
al mangier asis de la dame parlad si dist   alez e cele chaitiue 
e maleite ueez e pur co que fille fud de rei si la enseuelisez  
cume ces uindrent la u li cors fud ietéd n en truuerent 
si le chacheuel nun e poi des piez e des mains returnerent 
s en si l nuncierent a lur seignur respundi hieu   esteuus 
la parole nostre seignur acumplie que il parlad par sun serf 
helye le prophete el champ de iesrael chiens mangerunt 
iezabel e la charuigne iezabel girrat cume fiens el champ 
de iesrael si que li trespassant dirrunt   est co la noble dame 
iezabel  a l ure que hieu ocist le lignage le rei achab 
asquanz des princes de iuda truuad e des fiz as freres le rei 
achazie ki l serueient si s ocist 
treiz uinz e dis furent remés en samarie des fiz achab 
pur co enueiad hieu ses letres en samarie as maistres de la 
cited e as einznez e a ces ki les enfanz nurrirent e ces paroles 
lur mandad si tost cume lit auerez mun brief uus ki guardez 
les fiz uostre seignur e auez curres e cheuals e citez e armes 
e fermetez le plus uaillant d els eslisez e celi ki mielz uus 
plarrad des fiz uostre seignur si l aseez al sied real sun 
perre si uus cumbatez pur lui e pur le lignage uostre seignur  
cume co oirent ces de samarie grant pour en ourent 
forment e distrent entre sei   dous reis ne se porent encuntre 
lui tenir e cument dunc purrum uers lui guerre meintenir  
pur co li maistre e li einznét de la cited e cil ki les enfanz 
lu rei guarderent lur messages li tramistrent e manderent que 
humage li freient e a seignur le tendreient e que tut sun 
plaisir siwereient e ke rei entre sei ne eslirreient hieu lur 
escrist derechief e co out al brief   si uus mes humes estes 
e obeir me uulez les chiefs as fiz uostre seignur colpez e en 
israel demain a cest ure a mei uenez  en la cited suriurnerent 
treis uinz des fiz le rei od le mielz de la cited 
cume le brief hieu uint a ces de samarie erranment colperent 
les chiefs as seisante fiz le rei si s mestrent en paniers e 
enueierent les a hieu en iesrael uns messages uint a hieu 
si li dist   aportéd unt tuz les chiefs as fiz le rei  e hieu 
respundi   tuz les metez en dous munz apres la porte iesque 
le matin  en la matinee hieu uint e parlad al pople si lur 
dist   uus estes prudume e dreiturier si io par mei sul ai 
fait cuniureisun e ocis mun seignur ki ad tuz cez ocis dunt 
uus ici ueez les chiefs pur co ueez apertement que nient 
n est ariere de co que nostre sires parlad encuntre acab e 
encuntre les suens e tut est acumpli co que nostre sire parlad 
par sun serf helye  hieu ocist tuz ces ki apurtenant furent 
a achab en iesrael les mielz uaillanz e ses priuez e ses 
pruueires si que nient n en remest hieu s en turnad de iesrael 
si s en alad a samarie cum il uint a unes loges a 
pasturs en cel chemin truuad i les frers achazie le rei de 
iuda si enquist ki il fussent cil respundirent   freres 
sumes achazie si en alum ueer les fiz le rei e la reine  lores 
cumandat hieu que l um les preist tut uifs e l um si fist si 
que quarante dous en ocist que unkes un pie n en remest 
puisque de la s en turnad ionadab le fiz rechab encuntrad 
e beneicun li dunad si dist   sui io si bien de tei cume 
tu es de mei  respundi onadab   oil se issi est  fist 
hieu   cha baille ta main  e il si fist e hieu le leuad iesque 
en sun curre u il seeit si li dist   uien od mei e uei quel 
amur ai uers deu e que ai fait pur deu  puis en alerent 
ensemble en samarie e hieu ocist tuz cez ki remés i furent 
del lignage achab sulunc la parole nostre seignur que il out 
dite par sun prophete helye 
hieu fist asembler tut le pople si lur dist   li reis 
achab cultiuad poi baal mais io l uoil cultiuer plus pur co 
faites uenir tuz les prophetes baal e tuz ses pruueires e tuz 
icels ki pur seignur le tienent tuz uiengent a mei si que uns 
piez ne remaigne kar un grant sacrefise uoil faire a baal 
e si alcuns est que uenir n i uuille il en murrad  mais 
hieu le faiseit par engein kar destruire uolt e deserter ces 
ki soleient baal cultiuer hieu cumandat que l um un iur 
seintefiast e festiualment guardast en l onurance baal e ses 
messages par tut israel enueiad e tuz ces ki baal amerent 
mandad si uindrent tuit si que un pie ne remest ki ne 
uenist a cele feste entrerent tuit el temple baal si que 
plein fud cil temples de tutes parz lores cumandad hieu a 
ces ki guarderent les uestemenz que l um liuerast uestemenz a 
tuz les serfs baal e il si firent e hieu e ionadab le fiz 
rechab entrerent el temple baal si cumandad hieu as pruueires 
baal que il ententiuement purueissent que nuls ne fust 
od els des seruanz nostre seignur a tant firent lur sacrefises 
e lur oblatiuns e hieu out mis defors en aguait quatre uinz 
humes si lur dist que si nuls eschapast de tuz ces ki furent 
el temple baal que il serreient ocis pur ces ki s en partissent 
uifs cum fait fud cil grant sacrefises hieu cumandad as 
cunestables e a la cheualerie que el temple baal 
entrassent e tuz ensemble les cultiuurs baal tuassent e il si firent 
si emporterent l ydle e la statue baal hors de sun temple si 
l arstrent e tut le temple destruistrent si en firent lungaignes 
el despit baal en ceste maniere ietad hieu baal hors de 
israel mais nepurquant ne se sustraist pas del pecchiet ieroboam 
le fiz nabath ki pechier fist israel e ne laissad pas les 
ueels d or ki esteient en bethel e en dan 
nostre sires parlad a hieu si li dist   pur co que tu 
as dreit fait e co que me plout encuntre le lignage achab 
tes fiz iesque a la quarte generatiun tendrunt le regne de israel  
hieu apres ne guardat pas de quer la lei nostre seignur 
en cel tens les oures a ces de israel turnerent a ennui a 
nostre seignur pur co suffrid nostre sires que asael 
les guerriout si s ocieit par tute cele terre de israel des le 
flum en l orient tute la terre de galaad e gad e ruben 
e manasse des arroer ki est en l est de araron e galaad e 
basan hieu regnad sur israel uint e uit anz puis murut 
e l um l enseuelid en samarie e sis fiz ioas regnad pur lui 
atalie fud mere achazie le rei de iuda e cume 
ses fiz li reis achazie fud morz puisque hieu l oud nafréd 
erranment se esleuad e tut le lignage le rei ioram de iuda 
ocist e desbaretad mais iosabath la fille le rei ioram e suer 
achazie emblad ioas le fiz lu rei achazie de la u 
l um ocieit les fiz lu rei si l tint e guardad priueement e en 
celee od sa nurice al temple sis anz e iosabeth ki out l enfant 
embléd fud femme ioiada ki lores fud euesches e atalie 
regnad e fud dame e poestiue el realme el setme an li 
euesches ioiada mandad les cunestables e les cheualiers e ces 
ki esteient de lignage leui par tutes les citez de iuda 
si s menad el temple mustrad lur les fiz le rei si irent 
aliance entre sei e cuniureisun encuntre athalie e li euesches 
dunad puis le cunseil que lur fust a faire si dist   la tierce 
partie de uus ki deuez al temple samedi uenir e dunc entrer 
el seruise de tute la semaine guarderez le paleis que la reine 
athalie ne puisse ost asembler pur sei defendre encuntre le 
rei e la tierce partie seit a la porte seir e la tierce partie 
deriere le habitacle as escuiers a ki apendeit le cors le rei 
guarder e les dous parties de uus ki auez seruid el temple 
la semaine deuant serrez dedenz al temple tut armé e 
guarderez le cors le rei e si alcuns en ist erranment seit 
ocis e serrez od le rei a l entrer e a l eissir  les cunestables 
le firent tut issi cume ioiada l out cumandé quant uint al 
iur e ces ki ourent la semaine deuant seruit e ces ki durent 
cele semaine ki dunc entrout el temple seruir uindrent a ioiada 
e il armes lur liura que li reis dauid out sur ses enemis 
cunquis e al temple les out mis e il esturent tut armé 
a destre del temple iesque a la senestre de l altel e la u li 
reis fud ioiada menad l enfant auant si li asist curune sur 
le chief e le liure de la lei li mist al puin si l enuinstrent 
a rei a grant leesce si distrent   seins e salfs seit li 
reis  la reine athalie oid la noise del pople ki acureit pur co si 
entrad el temple e uit le rei ester a l estal real si cume 
ert usages e les chanturs e les busines entur lui e tut le 
pople de la terre esleescant e busines sunant e cume co 
out ueud sa uesture chalt pas desirad e criad   cuniureisun 
i ad fait encuntre mei e aguait  dunc cumandat ioiada as 
cunestables de l ost que fors del temple la menassent si l oceissent 
kar ne uolt pas que enz el temple li forfeiseent e si 
alcuns la uolsist sieure que erranment fust ocis 
a tant la saisirent cil si l empeinstrent aual par la ueie de l entree 
as cheuals apres le palais e la l ocistrent 
ioiada fist ferme aliance entre nostre seignur e lu rei e 
entre le pople e le rei que li poples fust li demeines poples 
nostre seignur puis entrad li poples de la terre el 
temple baal e destruistrent les altels e les ymagenes esmierent 
uassalment e nathan le pruueire baal ocistrent 
deuant l autel li euesches asist ses guardes el temple e il meime 
e le cunestable de l ost e cereti e pheleti e li poples 
de la terre menerent le rei del temple e uindrent le chemin 
de la porte as escuiers iesque al palais si asistrent le rei al 
sied real e tuit li poples de la terre se esleescat e la cited 
s aseurad set anz out ioas quant il cumencad a regner 
e quarante anz regnad en ierusalem sebia out nun sa mere 
e fud de bersabee bien se cuntint deuers deu ioas 
tuz les iurs qu il mest el cunseil ioiada mais nepurquant ne 
destruist pas les uergiers as munz u li poples suleit 
sacrefier kar encore sacrefiout li poples as munz encuntre lei 
e offrid i encens dous femmes prist ioas dunt il engendrad 
fiz e filles plusurs 
li reis ioas out uolentet de faire adrecier les ruines 
del temple nostre seignur pur co dist as pruueires e as diacnes 
que il alassent par les citez de iuda e par tut israel pur aueir 
cuillir a refaire e redrecier co que mestier fud el temple mais 
li leuite le firent lentement li reis cumandad que li pruueire 
receussent tut le aueir que li trespassant offereient el temple 
pur furnir lur uudz e pur receiure absolutiuns si l retenissent 
li pruueire sulunc lur ordre si refeissent e amendassent les 
ruines del temple quant mestier en fust mais encore quant 
li reis ioas out uint e treis anz regnéd ne fud pas li temples 
adreciéd e atalie la felenesse reine e li suen ourent mult 
destruit le temple nostre seignur e des riches aurnemenz 
del temple aueient honuréd la mahumerie baalim lores mandad 
li reis le euesche ioiadam e les pruueires si lur dist 
  purquei ne uolez les ruines del temple nostre seignur refaire 
e amender pur co ne pernez mais ne receuez cel aueir 
sulunc nostre ordenement mais tut le metez a edifiement  
aidunc fud ueéd as pruueires a receiure l aueir del pople 
e faire les oures del temple mais li euesches par le rei fist 
faire une huche e un pertus desure si l asist delet l autel a 
destre si cume l um entrad el temple e li pruueire ki guarderent 
cel entree meteient en cel pertus tut l aueir que l um 
offreit al temple e l um preechad par tute iuda e ierusalem 
que chascuns feist uenir al temple cele asise que moyses out 
fait a tut le pople al desert li prince e li poples en fud 
mult haitéd e acurageement i uindrent e cele huche bien tost emplirent 
quant il uirent que mult grant aueir fud en la 
huche asembléd li euesches e li maistres escriuains ki halz 
huem fud perneient cel aueir si l liuerouent par numbre a 
ces ki maistres furent sur les machuns e sur les taillurs e sur 
les charpentiers e sur les altres oueriers que il les uueriers 
en soldeassent e piere e mairen en achatassent e bien le temple 
aturnassent e de cest aueir ne firent pas faire la uaissele 
ki cuueneit al temple les channes les crocs les encensiers 
les busines ne nient d altre uaissele d or ne d argent ki al seruise 
apendeit mais tut dunerent a l uure e as uueriers a 
ces ki maistres furent sur l oure tut senz acunte fud le aueir 
liurés et il le despendirent sor loiaute mais cele 
offrande ke l en faisoit par mesprison et par lor forfait fu 
toute de l autre offrande seuree et as poures fu toute donee 
li euesques ioiada fu hom de grant aage et murut quant il 
ot yy et trois ans uescu si l enseuelirent od les rois en la 
cite dauid por ce ke grant bien ot fait en israel puiske 
mort fu ioiada li prince de iuda uinrent deuant le roi si 
l aorerent comme deu et il le sofri bonement et uolentiers 
et nostre sire se coreca forment par le seruice ke li suen li 
firent li rois ioas lor consenti k il guerpirent le temple nostre 
seignor et seruirent as ydles et as diables si pecierent forment 
encontre nostre seignor et nostre sire lor dist par les 
prophetes et comanda k il retornaissent mais il ne s degnierent 
oir li sains esperis entra en zacharie le prophete le fil 
ioiade si parla au pueple si dist   ce dist nostre sire   por 
coi trespasses le comandement nostre seignor dont ia preus 
ne uos sordra et aues deu guerpi por cou k il uous deguerpisce  
por ces paroles li pueple par le conmandement le roi 
lapiderent zacharie ens en la terre dou temple nostre seignor 
dont ne membra pas le roi ioas des grans biens ke 
ioiada li ot fais ki fu peres zacharie apres l an asael li 
rois de syrie uint a ost encontre geth si l asailli si la prist 
lors s atorna por uenir sor ierusalem si ocisent les princes 
de la terre si enuoierent la proie en damasce et ia soit 
ice ke poi i eust de cels de syrie nostre sire lor liura cels 
de iuda et une infinite del pueple a desfaiture et a desfacon 
por lor pechie li rois ioas a la ueue asael le roi de syrie 
prist les riches aornemens dou temple que li rois iosaphat et 
ioram et achazie orent fait et mis et ce ke il meismes i ot 
fait et offert et tout l argent k il out troué ou tresor dou 
temple et ou tresor de sa maison si l enuoia a asael le roi 
de syrie por cou ke il s en partist et il si fist et li rois 
ioas langui de grant enfermete et de grant angoisse et dui de 
ses homes portraitierent sa mort ioacaz li fiux samath et iosabath 
li fiux somer si l ocisent et l enseuelirent en la cite 
dauid mais non mie en sepulture roial ses filx amasie 
regna por lui 
au uint e troisisme an ioas le fil achazie le roi de iuda 
regna ioachas li fiux hieu sor israel en samarie 
yy ans et malement ouura uers nostre seignor et siui 
les males traces ieroboam le fil nabath ki pecier fist israel 
et nient ne s amenda por cou se coreca nostre sire et liura 
a ocision et a mal cels d israel et la maison asael le roi de 
syrie et benedab son fil apres mais ioacha requist la 
merchi nostre seignor et il en ot pitie et nostre sire uit 
toutes les angoisses et les afflictions de cels d israel quar tous 
les ot defoulés li rois de sirie et quant lui plot dona lor 
salueor et deliura les dou roi de sirie et seiornerent en pais en 
lor terre com il orent fait deuant mais nonporquant ne se 
soustraisent pas des males oueures ieroboam ki fist pechier 
ces d israel car le bois de samarie u l en soloit au diable 
sacrefiier ne fu pas destruit al roi ioachar ne remest dou 
pueple fors yy cheualiers et yy charrez et yy mile de geude 
s es ot acoillis li roi de syrie et ocis et sicom la poudre 
desous ses pies mis puis moru li rois ioachas et en samarie 
fu enseuelis et ioas ses fiux regna por lui au trente troisisme 
an ioas le roi de iuda regna ioas li filz ioacas 
sor israel en samarie et regna yy ans et malement se 
contint uers nostre seignor et ne se soustraist pas dou pechie 
ieroboam le fill nabath ki fist pechier cels d israel 
amasias li rois de iuda ot yy ans quant il conmenca 
a regner en ierusalem sa mere ot non ioiaden et fu 
de ierusalem cist fist ce ki plot a nostre seignor mais nel 
fist pas de parfit cuer puiske il uit ke fermement fu enracinés 
ou regne cels ocist ki orent mort son pere mais n ocist 
pas lor fiux selonc cou k il fu conmandé en la loi moysi par 
nostre seignor ki dist   li pere ne morront pas por les fiux 
ne li fil por les peres mais cascuns morra por soi et por son 
pechie demaine  li rois amasias asembla cels de iuda 
si en fist conestables sor miliers et sor centaines en iuda 
et en bethleem et en beniamin si fist anombrer cels 
ki furent de yy ans en auant et yy mile i troua 
de bachelerie ki bien porent aler a escu en ost e a lance 
puis luia yy mile combateors en ierusalem ki uenissent o lui 
en ost mais de nostre sire uint a lui un prophete si li 
dist   ne mener pas od toi cels d israel se tu quides auoir 
uictorie par la forche de t ost dont te fera nostre sire desconfire 
a tes anemis car en deu est a caus cui il ueut aidier et 
uictore doner et ceus cui il ueut en fuies doner  respondi 
li rois   et ke ert donc ke i ai doné a caux d israel  
respondi li hom deu   nostre sires a asses si t en porra doner asses  
lors congea cels d israel et il s en ralerent en lor contree 
forment corecié li rois amasias od sa gent baudement 
ala auant et uint el ual des salines et desconfist les fiux seyr 
yy mile en ocist et yy mile en prist se s fist mener 
a une faloise et la les fist aual saillir et tout creuerent al cheir 
et prist une noble cite d arabe petram par non si la fist apeler 
iechecel mais l ost d israel que li rois ot congee s espandi 
par la terre de iuda des samarie dusqu en betheron et trois 
mile homes en ocist et prist forment grant proie si l enmena 
amasias puisk il ot desconfi ydumee lor dex prist si en fist 
ses dex de lor mahomes se s aora por cou se coreca nostre 
sires uers lui si li tramist un suen prophete por enquerre 
ke ce deust ke ses dex et ses ydles uaut aorer ki ne pooient 
lor gent de lui deffendre ne deliurer comme li prophetes 
parla ices paroles nostre seignor au roi li rois respondi si 
dist   n ies pas mes conseilliers tais toi tost ke ie ne 
t ocie  li prophetes s en parti et bien dist ke nostre sires 
l ocirroit por cou ke ne uoloit uenir a amendement 
amasias li rois de iuda emprist un conseil mauuais 
il manda a ioas le fil ioachas le roi d israel k il le uenist 
ueoir et ioas respondi as messages   li cardons ki est ou 
liban enuoia au cedre son message dou liban et demanda 
sa fille a l ues son fil estesuous les bestes dou liban ki passerent 
et le defoulerent nostre sire pense k il a edom desconfit 
por ce li est li cuers enflés de glore et d orguel mais tous 
cois se tienge et en pais porcoi s entremet de son damage 
et de la destruction cels de iuda  amasias li rois de iuda 
ne tint plait des paroles le roi ioas car dex le uaut liurer a 
mal por les ydles de edom k il aoroit et ioas li rois d israel 
uint encontre lui et amasias li rois de iuda fu en bethames 
ki est en iuda et la desconfiture torna sor cels de 
iuda si fuirent li rois de iuda et li suen as loges u 
fu li harnois et ioas li rois d israel prist amasias le roi de 
iuda et bethsames si l mena en ierusalem et abati les 
murs des le porte d effraim dusqu a la porte de l angle yy 
aunes et tout l or et l argent ke ou temple trouua tout emporta 
et quanke fu troué ou tresor dou palais tout prist si 
s en torna et les ostages od lui dusqu en samarie mena 
heliseus li prophetes enmaladi de cele enfermete dont 
il morut et li rois ioas d israel le uint ueoir et plora deuant 
lui si dist   biaus pere tu as esté comme charres en israel 
et com cil ki guarde et gouerne israel  lors dist heliseus 
  aporte un arc et saietes  com aportees les ot erranment li 
dist   met ta main sor l arc  et il si fist et heliseus mist sa 
main sor la main au roi si redist   oueure la fenestre  heliseus 
li dist   oueoure cele deuers orient  com ouerte fu la 
la fenestre heliseus li dist k il une saiete trasist et il si fist 
  ce est la saiete del salu nostre seignor fist li prophetes 
  et ce est la saiete del salu nostre signor encontre les siriens 
et tu desconfiras sirie et affech tant ke la destruies  dont 
redist   prent saietes  et com prises les ot derechief li dist 
  fier fier la terre d un dart  et com fait l ot en pais estut 
et li prophetes se coreca et dist   se tu eusses feru la terre 
yy fois u yy u yy tu desconfesisses sirie decique tout 
fust destruite mais seulement trois fois les siriens desconfiras  
li prophetes heliseus moru et on l enseueli meisme en 
cel an uindrent larron en la terre d israel une gent durent 
un cors enseuelir et com il uirent ces larrons soruenir le 
cors ruerent ou sepucre heliseum le prophete et tornerent 
en fuies erranment com cil cors ot toucié les ossemens 
heliseum li cors tantost reuesqui et estut haitiés sor 
ces pies asael li rois de sirie trauella forment cels 
d israel mais nostre sire ot merchi d aus par la couuenance 
ke fait ot a abraham et a ysaac et a iacob por cou n es 
uaut pas destruire ne del tout deieter asael li rois de sirie 
morut et benedab ses fiux regna por lui et ioas li filx 
ioahas le roi d israel s esuigora por deu nostre seignor et 
prist les cites et les fortereces sor benadab le fil asael ke 
assael ot conquis sor ioachas son pere en bataille trois fois 
les desconfist et conquist et recouura les cites d israel ioas 
morut et fu enseuelis en samarie od les rois d israel et ieroboam 
regna por lui amasias li fiux ioas le roi de iuda uesqui 
yy ans puiske mors fu amasias li filx ioachas 
le roi de ierusalem et l en fist une coniurison encontre lui 
en ierusalem et il s enfui en lachis si l ocisent et de la 
fu portés sor ceuaux en ierusalem et la fu enseuelis od ses 
ancestres en la cite dauid et cil de iuda firent son fil azarie 
roi si regna por lui en ierusalem 
au quinsime an amazie le fil ioas le roi de iuda regna 
ieroboam li fiux ioas le roi d israel en samarie yy an regna 
et malement uers nostre seignor ouura ne se soustraist 
pas de tous les pechies ieroboam le fil nabath ki fist pechier 
israel cist reuela et conquist les marces des entrees de emath 
dusques en l entree de la gastine selonc la parole nostre seignor 
k il ot dit par son serf ioram le fil amathie le prophete 
ki ert de geth ki est en offir car nostre sires uit 
l affliction d israel et la grant amertume ke destruit et 
desbareté furent li grant et li bas et ke nus ne fu ki lor 
aidast et ne uaut pas nostre sires le non ne la ramembrance 
d israel oster mais por ieroboam le fil ioas le uaut sauuer 
cist ieroboam conquist damasce et puis morut et ses filx 
zacharie regna por lui 
au uintesietisme an ieroboam le roi d israel regna 
azarie le filx amasie le roi de iuda et yy ans ot quant 
il conmenca a regner et yy ans regna en ierusalem cist 
azarias fist cou ke deu plot selonc cou ke amazias ses peres 
ot fait mais n esfaca pas les uergiers es mons u l en soloit 
au diable sacrefiier tant com uesqui li prophetes zacharie bien 
se contint enuers nostre seignor li rois des philistiens conmenca 
a guerroier si se combati et abati les murs de geth et de 
iamain et d azote et fist castiaux en azote et en terre de 
philistiens et dex li fu en aide encontre les philistiens et 
encontre cels d arrabe ki mesent en gurbaal et encontre 
cels d amon si ke cil d amon li rendirent treu et ses nons 
fu magnifiiés dusqu en egipte por la uictore de ses anemis 
li rois achazies fist tours leuer en ierusalem sor la porte 
d effraim et au lonc dou mur et neis ou desert fist faire 
tours et fremetes et cisternes por cou ke molt ot auoir et 
pecune et en la campaigne et ou desert et uignes ot es mons 
et en carmele et fu bons gaaigneors et a gaaignerie ententif 
iechiel et maasia et anania furent maistre conestable 
sor la cheualerie et deus mile conestables et yy ot assis 
sor l ost sor yy mile et yy mile et yy combateors ki 
encontre ses anemis deffendirent le cors le roi et li rois ot 
apresté a tote s ost escus et lances et haubers et hiaumes et 
ars et fondés por pierres ruer et engiens de diuerses baillies 
arbalestes et perrieres e mangunels que il fist aseer as turs e 
as angles des murs pur darz lancer e pierres grosses ieter 
mais puisque il se fud aseurez li quers li esleuad a sa 
mort e a sa desfaciun e ne tint plait de nostre seignur e 
entrad el temple nostre seignur e encuntre lei encens uolt 
offrir en un censier a l altel que l um apelad le altel de thimiame 
mais azarias li esuesches e setante pruueires tut pruz e 
uaillanz entrerent apres le rei si li encuntresturent 
e distrent que co ne li apendeit pas a faire mais as pruueires 
ki esteient del lignage aaron e sacrez furent pur cel seruise 
faire a nostre seignur   ore t en is tost del seintuarie e ne 
l aies en despit kar cist afaires ne te reuertirad pas a hunur 
deuant nostre seignur  lores se curechad as pruueires e tint 
l encenser al puin e forment les manecout a tant le ferid 
liepre en son uis deuant les pruueires el temple delet l autel 
cume co uit li euesches azarie e li pruueire chalt pas le 
buterent fors del temple e li reis fud mult espouentez si 
se hastad de eissir kar il senteit ia la ueniance nostre seignur 
mesels fud puis tuziurs iesque a sa mort e mest en unes 
chambres seueralment des genz e ioatha ses fiz gouuernout 
la terre e teneit la curt e le palais li reis azarias murut 
e ne fud pas enseueliz en la sepulture reale kar mesels fud 
e ses fiz ioathan regnad pur lui 
al trente uitme an azarie le rei de iuda regnad zacharie 
le fiz ieroboam sur israel en samarie sis meis e malement 
uuerad uers nostre seignur si cum fait ourent ses ancestres 
ne se sustraist pas des pechiez ieroboam le fiz nabath 
ki pechier fist israel sellum le fiz iabes fist encuntre 
lui cuniureisun si l ocist e regnad pur lui lores fud 
acumplie la parole nostre seignur qu il out dite a hieu que 
ses fiz iesque a la quarte generatiun tendreient le sied real 
de israel e tut issi auint 
sellum le fiz iabes regnad el trente nuefme an zacharie 
le rei de iuda e un meis regnad en samarie e manaen le fiz 
gaddi de thersa uint en samarie e ocist sellum le fiz 
iabes en samarie e regnad pur lui manaen descunfist e 
destruist capsam e tuz ces ki i mestrent e tutes les marches 
de thersa kar il ne l uoldrent pas receiure e tutes celes ki 
enceintes furent ocist e les uentres lur purfendi al trente 
nuefme an azarie le rei de iuda regnad manahen le fiz gaddi sur 
israel en samarie e dis anz regnad e malement uers deu 
uuerad ne se sustraist pas des pechiez ieroboam 
ki fist pechier israel tant cume manaen regnad phul li 
reis des syriens ueneit en thersa e manaen li dunad mil 
talenz de argent que en aie li fust e feist estable sun regne 
e manaen fist se asise e sun taillage sur tuz les riches humes 
de israel cinquante sicles d argent sur chaun pur duner 
al rei de syrie e li reis des syriens returnad en 
thersa plus ne demurad li reis manaen murut e sis fiz 
phaceia regnad pur lui al cinquantime an azarie le rei de 
iuda regnad phaceia li fiz manaen sur israel en samarie 
dous anz e malement uuerad enuers nostre seignur ne 
se sustraist pas des pechiez ieroboam le fiz nabath ki fist 
pechier israel mais phacee li fiz romelie ki fud ses cunestables 
fist cuniureisun encuntre lui si l ocist en samarie en la 
tur del palais delet argob e delet arib e cinquante de ces 
de galaad e pur lui regnad al cinquantime e secund an 
azarie le rei de iuda regnad phacee li fiz romelie sur 
israel en samarie uint anz e malement uuerad uers nostre 
seignur ne se sustraist pas des pechiez ieroboam le fiz nabath 
ki pechier fist israel al tens phacee le rei de israel 
uint teglafalasar li reis de assur e prist aion e abel 
la fortelesce maacha e iaone e cedes e asor e galaad 
e galilee e tute la terre neptalim e remuad les paisanz e 
fist les maindre entre les assyriens osee li fiz hela fist 
cuniureisun e fist aguait a phacee le fiz romelie si l ocist 
e regnad pur lui al uintime an ionathan le fiz le rei ozie al 
secund an phacee le fiz romelie le rei de 
israel regnad ioatham le fiz ozie ki reis ert ia de iuda uint 
e cinc anz out ioatham quant il cumencad a regner e seze anz regnad 
en ierusalem sa mere out num ierusa e fud fille sadoch 
cist fist co que a deu plout sulunc co que sis peres out 
uueréd e il si fist mais ne fist pas estreper les uergiers 
as munz u l um soleit a deable sacrefier encore en sun tens 
fist li poples ses sacrefises e ses oblatiuns as munz cist 
ioatham fist faire la tres halt porte del temple nostre seignur 
en cel cuntemple enueiad nostre sires en iuda rasin 
le rei de syrie pur guerreier e phacee le fiz romelie 
li reis ioatham murut e fud enseueliz en la cited 
dauid e achaz sis fiz regnad pur lui 
al dis e setime an phacee le fiz romelie regnad achaz 
le fiz ioatham le rei de iuda uint anz out quant il cumencad 
a regner e seze anz regnad en ierusalem ne fist 
pas co que a deu pleust si cume out fait sis peres dauid 
mais tint les males ueies as reis de israel e sun fiz sacrad 
a deable al fu selunc co que l um soleit faire as ydles de 
ces mescreantes genz ki deus out destruiz deuant les fiz israel 
statues e ymagenes fist ieter en l onurance baalim e offrid 
encens a deable el ual de gehennon e fist sacrefises e encens 
offrid as munz e partut la u arbre bien fuillie truuad e ki 
umbre delitable getad 
rasin li reis de syrie e phacee le fiz romelie li reis de 
israel uindrent a ierusalem si l asegierent mais ne 
pourent pas prendre le rei a cele feiz mais rasin cunquist 
a cel cuntemple ailam si n ietad les iueus ki mestrent en 
haila e syriens e ces de ydumee uindrent si habiterent 
en aila e nostre sires liurad achaz as mains le rei de 
syrie ki forment grant preie prist de sa terre si l menad en 
damasche si l liurad al rei de israel e il le desbaretad e 
destruist de grant maniere si n ocist phacee le fiz romelie 
de ces de iuda cent e uint milie humes en un iur tuz les 
bons champiuns pur co que guerpi ourent deu nostre seignur 
lores zecrum ki fud uns huem puissanz de effraim 
ocist masiam le fiz lu rei e ezricam ki fud maistre cunestable 
sur sa priuee maignee e helchanam ki fud li plus 
haltz huem del pais apres le rei e li fiz israel pristrent 
sur lur freres ices de iuda dous cenz milie entre femmes e 
uallez e pulceles e altre preie senz numbre si menerent tut en 
samarie a cel ure i out uns prophetes obet par num 
cist alad encuntre l ost ki en ueneit en samarie si lur dist 
  nostre sire ad estéd curuciez enuers iudam pur lur pecchiet 
pur co les ad liurez en uoz mains e uus les auez ocis cruelment 
sique uostre crueltet est muntee iesque al ciel e sur 
tut co de ces de iuda e ierusalem uolez faire serfs e anceles 
dunt nul mestiers nen est mult auez pechiéd uers nostre 
seignur en cest mais oez mun cunseil e remenez ariere ces 
chaitifs uoz freres que auez pris kar la grant ire nostre seignur 
uus est sur les cols dunc esturent li alquant des 
princes de ces de effraim azarias le fiz iohannan e barachias 
le fiz mosollamot e ezechias le fiz sellum e amasia le fiz 
adali encuntre ces ki ueneient de l ost si lur distrent   purquei 
uolez aiuster pecchiet a l altre e acreistre les anciens mesfaiz 
granz est li pecchiez e l ire nostre seignur deu est 
sur israel  a tant ces de l ost rendirent la preie quanque il 
ourent pris deuant les cunestables ki co ourent mandéd e les 
chaitifs uestirent de lur drapels e puisques ourent uestuz e 
chalciez uiande lur dunerent e les uinstrent de uignemenz pur lur 
grant trauail e ces ki ne pourent a pie aler mestrent a cheual 
si s cunduistrent en iericum la cited des palmes a lur freres 
ki la esteient puis returnerent en samarie ces de ydumee 
uindrent lur fiee en iuda si n ocistrent multz de philistien 
s espandirent par les citez de iuda el sud de iuda 
e pristrent bethsames e achilon e gaderoth e soco e thanan 
e zamro e les uilettes ki apendirent e si i mestrent e nostre 
sires humiliad iudam pur le pechiet achaz ki ne uolt requerre 
l aie deu mais en despit out nostre seignur 
li reis achaz tramist ses messages a teglaphalassar le 
rei des assyriens si li mandad ces paroles   io sui tis fiz e 
tis serfs pur co uien si te plaist e si me tense e defend 
del rei de syrie e del rei de israel ki forment me unt guerriéd  
e tut l or e l argent que il pout truuer al temple e en 
ses tresors tut enueiad al rei des asyriens que il bonement feist 
sa requeste li reis des assyriens teglaphalassar 
uint en damasche si la destruist e remuad d iloc ces ki 
i mestrent iesque a cyrenen e ocist rasin e li reis achaz 
le uint ueer en damasche e cume achaz out ueud l altel de 
damasche erranment fist prendre les mesures e les furmes de 
l altel si s enueiad a urie le pruueire e uries fist faire un 
altel tut de cele baillie si cum li reis l out deuiséd si l asummad 
deuant co que li reis achaz de damasche returnast li reis 
uit le altel a sun repair e ueneratiun li fist si i fist ses 
oblaciuns e ses sacrefises e sanc desure uersad e mult le 
onurad e l autel nostre seignur ki ert de araim remuad 
de sun lieu e fist le metre delet l altre autel uers aquilun 
si cumandad a urie que sur le grant autel que il out 
fait offrist sacrefises le matin e le uespre e le sacrefise le rei 
e les sacrefises de tut le pople e dist que de l autel 
nostre seignur freit sa uolentet urias le fist tut issi cum li 
reis l out cumandéd 
li reis achaz fist prendre les riches bases e les riches 
uaissels ki furent desure asis e le merueillus uaissel ki fud 
apeléd mer d araim fist aualer de la u il fud asis sur les bues 
d araim e fist ces uaisels aual aseer al pauement de terre e fist 
remuer iesque al temple un almarie ki esteit el porche del 
temple u l um meteit les oblatiuns numeement que li reis soleient 
faire as sabatz e as iurz festiuals e tute la riche uaissele prist 
del temple si la depeschad e fist clorre les portes del temple 
que l um n i entrast e fist faire altels par tuz les angles de 
ierusalem a deable e par tutes les citez de iuda e forment puruuchad 
a ire nostre seignur puis murut le fel achaz e l um l enseuelid 
en la cited dauid e sis fiz ezechias regnad pur lui 
al duzime an achaz le rei de iuda regnad osee le 
fiz hela en samarie sur israel nuef anz e malement uuerad 
uers nostre seignur mais nient sicume ses ancestres salmanasar 
li reis des asyriens uint en terre de iuda e cunquist 
la terre e humage prist del rei si que il li rendid treud 
puis s aperchut li reis des assiriens que li reis osee de israel 
uolt encuntre lui reueler e que il out ses messages enueez a 
sua le rei de egypte pur requerre que il le deliurast del rei 
des assiriens que ne li esteust cest treud rendre pur 
co uint en terre de israel si asist le rei osee si l prist e 
en prisun le mist e alad par tute cele terre tant que uint a 
samarie e treis anz l asist e al nuefme an le rei osee la 
prist e remuad tuz les paisanz ces de israel de lur terre 
si s fist maindre en ala e en abor apres le fluuie de gozan 
as citez de mede tut issi auint puisque li fiz israel 
ourent pechiéd encuntre nostre seignur ki hors de egypte les 
out menez e del rei pharaun deliurez e il ourent deables e 
ydles aurez si cume firent les genz que nostre sires out hors 
del pais getez e i ourent ymagenes de deable e simulacres 
furmez e uergiers pur deable seruir par tute la terre as munz 
plantez e nostre seignur e ses cumandemenz guerpiz e degetez 
e nostre sires les out chastiez suuenierement e pur co repentir 
ne se uoldrent ne faire adrecement des duze lignages 
remuad les dis de lur heritages e de lur pais ces de iuda 
remestrent en lur terre e ne se guarderent pas de mesfaire 
uers nostre seignur mais sewirent les traces e les folies de 
ces de israel 
li reis des assyriens quant out uuidéd le pais de ces 
de israel altres genz fist uenir pur maindre en cele terre 
partie de babylonie e asquanz de chuta asquanz de haiat 
asquanz de emath e de sepharuaim e liurad lur samarie e 
les altres citez mais il ne crienstrent pas nostre seignur 
pur co enueiad nostre sires sur els liuns ki s deuurent e 
malmenerent la nuuele uint al rei des assyriens si li dist l um 
que pur co que il ne sourent la lei al deu de cele 
terre lur uint sure tele pestilence e tel flael lores cumandad 
li reis que l um i enueiast un pruueire de ces d israel 
e estust od els si lur enseignast la lei al deu de israel li 
prestres uint en samarie e mest puis en bethel si lur enseignad 
nostre seignur a seruir e a cultiuer mais nepurquant 
chascune des genz ki i mestrent foriad e furmad sun deu e 
sun ydle si s mistrent as temples ki furent as munz que cil 
de samarie ki ietez en furent ourent faiz encuntre deu e encuntre 
lei e li altre de israel par tutes lur citez cil de 
babilonie firent lur deu sochot benoth cil de cuten firent 
nergel cil de emath firent asima cil de euee firent nebaaz 
e tharchac cil de sepharuaim arstrent lur fiz en 
l onurance adramelech ki furent li deu de sepharuaim 
e nepurquant il cultiuerent nostre seignur e il se firent pruueires 
as munz de la plus basse gent si s mistrent as mahumeries 
ia seit ico que il nostre seignur cultiuassent a ces ydles 
seruirent que les genz cultiuerent dunt il furent uenuz 
kar il ne crienstrent pas nostre seignur ne ne guarderent pas 
ses cumandemenz ne sa lei ne co qu il out cumandéd as fiz 
iacob numeement que pour n eussent des deus auuiltres 
e que il ne s aurassent e que ne lur sacrefiassent mais de 
deu nostre seignur oussent pour ki de egypte les menad lui 
aurassent e a lui sacrefiassent cez genz ki nuuelement 
furent uenuz el pais criestrent nostre seignur mais pur co ne 
laisserent pas a seruir ydles si cume l orent fait lur ancesur 
al tierz an osee le fiz hela le rei de israel regnad 
ezechias li fiz acaz le rei de iuda uint anz out quant il 
cumenchad a regner e uint e nuef anz regnad en ierusalem 
sa mere out num abisa e fud fille zacharie cist 
ezechias fist co que a deu plout sulunc co que sis peres 
dauid fait le out il remuad les sacrefiemenz des munz e tut 
fist esmier les imagenes e les uergiers abatre e despeschad le 
serpent de araim que moyses fist faire pur co que la gent 
iesque a cel tens li ourent portéd reuerence plus que faire ne 
dussent e fait oblatiuns e bien mustrad li reis que li serpenz 
fud araim e ne mie deu e li bons huem out sa ferme 
esperance al ueir deu de israel e nuls des reis de iuda 
ne fud ki l resemblast ne de cez ki deuant lui furent ne de 
cez ki uindrent apres a nostre seignur se prist e nient n en 
se retraist e fist les cumandemenz que deu cumandad par 
moysen e deu fud od lui e sagement se cuntint en tuz ses 
afaires e nul seruise ne uolt faire al rei des assyriens mais 
les philistiens guerriout e descunfist iesque a gaze e tutes 
les marches 
al quart an le rei ezechie ki ert le setme an osee le 
fiz hela lu rei de israel uint salmanassar li rei des 
assyriens si assist samarie si la prist al nuefme an 
osee le rei de israel e remuad les genz de la terre hors 
de lur terre si s fist maindre sur ala e abor les ewes de 
goza es citez de mede pur co que il ne se uoldrent tenir al 
seruise e as cumandemenz nostre seignur e nient ne uoldrent 
faire de co que moyses out cumandéd en la lei al quatorzime 
an le rei ezechie uint li reis sennacherib en iuda e asist e 
prist les citez lores li tramist ezechias ses messages e requist 
que il de sa terre eissist e tut freit quantque li plarreit et li 
reis des assiriens li demandad treis cenz talenz d argent e 
trente de or e li reis ezechias li dunad tut l argent que l um 
truuad al temple e as tresors reals a cel ure fist li reis ezechias 
depescier les portes del temple e esrascier en ueie les plates de 
or que il i out fait deuant metre si s dunad al rei des assiriens 
li reis des assiriens enueiad tharthan e rapsaris e rapsacen 
de lachis al rei ezechie od grant e esforcible cumpaignie 
a ierusalem cume cil uindrent a ierusalem 
delet le duit de l ewe de la susaine riuiere s esturent e apelerent 
le rei defors lores eissid e uint a els elyachim le 
fiz elchie ki eueskes ert e ioahe li fiz asaph ki esteit 
une iustise le rei e sobna ki esteit maistres escriuains le rei 
e rapsaces parlad a els si lur dist   dites al rei 
ezechie que co dit e manded li granz reis des assiriens 
quels est li esforz e la fiance en qui tu as esperance put 
cel estre tis cunseilz te dune que tu t aprestes pur bataille 
tenir encuntre mei mais en ki as fiance e dunt te uient cist 
hardemenz as tu esperance en cez de egypte ki sunt cume 
bastuns de rosel pesceet sur qui si l um se apuied tost falsed 
e depiesced e entrent les eslices en la charn e percent 
la main tut issil fait li reis pharao a tuz cez ki en lui se 
fient de altre part si tu dis en deu nostre seignur ai 
fiance dun est co cil deu ki altels li reis ezechias ad abatuz 
es munz e ad cumandéd que l um aurt a un altel en ierusalem 
e ore uus durrai dous milie cheuals e guardez si 
tant aiez genz ki s muntent e cument purrez dunc cuntrester 
neis al menur des princes al rei des assiriens e cument 
auez fiance en egypte pur lur curres e pur lur cheuals 
e quidez que ci seie uenuz senz la uolentet uostre seignur 
nu sui kar il me dist ua sur ceste meie terre si la 
destrui  
dunc respundirent heliachim li fiz helchie e sobna e iohae 
a rapsaces   sire sire parole a nus tes serfs a tun language 
demenie syrien e nient el nostre pur le pople ki est sur le 
mur e esculted kar nus tun language tres bien entendums  
respundi rapsaces   cument chieles quidez que mes sires me 
enueiast al rei ezechias sulement e nient al pople ki sur le 
mur siet ki tant iert estreit menéd que li cuuendrad od 
uus mangier sa fiente demenie e le urine beiure ki li 
isterad del cors  en ceste baillie criad rapsaces el language 
de iudeus si dist   co dit mes sires li reis guardez que 
ezechias ne uus deceiue kar il ne uus purrad pas defendre 
uers mei e mar uus frad aueir esperance en uostre deu 
quensesque il deliurt la cited e uus del grant rei des 
assiriens mar en orrez de co uostre rei mais co dit mis 
sires faites od mei plait ki prophitable uus seit rendez 
uus bonement puis esterrez en bone pais e tendrez uos beles 
uignes e uoz bels fiers e uoz bones cisternes e uoz riches manantises 
decique io repaire e uus remue d ici en altre terre ki 
purpost est altretele cume uostre terre bien portante e 
plentiue de uins de blez de olie e de miel e a aise i esterrez nen 
oez pas ezechie ki uus deceit quant il uus dit que uostre deu 
tut uus deliuerad de mei cument chieles pout dunc nuls deus de nule 
terre defendre sun pais e sa gent de mei e de mes ancesurs u est 
li deu de emath e que ad fait e u est li deu de arfat u est 
li deu de sepharuaim u li deu de ana e de aua ne pourent 
pas defendre samarie nuls deus de nules terres ne 
pourent pas defendre lur pais de mei e cument dunc defendreit 
uostre deu ierusalem  li poples tut e nient ne respundi 
kar li reis le out cumandéd que ne sunassent mot 
heliachim li fiz helchie e sobna e iohae s en turnerent 
a tant e uindrent deuant le rei e ourent dessirez de anguisse 
lur guarnemenz si li nuncierent tutes les paroles que out 
parléd danz rapsaces 
cume co oid li reis chalt pas dessirad ses uestemenz 
si se uestid de un sac e entrad el temple nostre seignur si 
enueiad heliachim le eueske e sobnam e les einnez des pruueires 
tuz uestuz de sacs a ysaie le prophete le fiz amos 
si li distrent de part lu rei   ore est uenuz li iurs que nus 
sumes en anguisse e que nostre sires nus chastied e que noz 
enemis nus rampodnent e auilent ensement est de nus cume 
de la dame ki deit enfant aueir e ne puet enfanter pur co 
fai ta ureisun a deu se li pleust a prendre cunrei des paroles 
rapsacis que le rei des assiriens ad enueiéd pur lui mesdire 
e arguer si cume il le ad oid  ysaias respundid as messages 
lu rei   dites al rei que co dit nostre sires nen aies 
guarde des paroles as humes lu rei des assiriens e de co 
que il unt de deu mesparléd une nuuele li frai uenir ki l frad 
returner en sun pais e en sa terre meisme iert ocis  
rapsaces s en partid de ierusalem e laissad le siege e 
truuad lu rei des assiriens a lobnam que il out asegié la 
nuuele uint al rei sennacherib que tharacha li reis de ethiopie 
pur bataille ueneit sur lui pur co se aprestad de aler 
encuntre lui si enueiad sun brief al rei ezechie e 
cumandad que l um li deist cez paroles   guarde que tis deus 
ne te deceiue en qui tu as fiance e ne quide pas que io 
ne prenge ierusalem bien l as oid que unt fait li rei de 
assirie a tutes terres cum il les unt destruites e desertees e tu 
suls cument te purras defendre li deu as genz de par la 
terre ne pourent encuntrester a mes ancestres ens destruistrent 
tute gozam e aran e reseph e les fiz eden ki mestrent en 
thelassar u est li reis de emath e de arfart e li reis 
de la cited de sepharuaim ana e aua  cume li reis ezechias 
out receud cez lettres si s out oiés erranment en alad al temple 
si uuerid le brief deuant nostre seignur e urad deuant lui 
si dist   sire sire deu sur israel ki siez sur cherubin tu 
es deu sur tuz reis de terre e tu feis ciel e terre sire uei 
e oi les paroles sennacherib que il ad ci enueiéd pur uus 
mesdire e rampodner ueirs est sire li reis de assirie unt 
cunquis tutes terres e lur deus firent ruer al fu kar ne furent 
pas deus mais uuerez par main de humme de fust e 
de pierre pur co les destruistrent mais sire si cume tu es 
ueirs deu guaris nus de lur mains que tute terre sache que 
suls es sires e deu  
ysaie le fiz amos fist al rei ezechie cest mandement 
  co dit e te manded cil ki est sires e deu en israel co 
que requis me as endreit de sennacherib io l ai oid li 
reis des assiriens ad despit e echarni e le chief crodled 
cume par manace sur cez de ierusalem mais ki est 
cil ki il ad rampodnéd e uers qui il ad mal parléd 
e qui est cil uers qui il ad criéd e les oilz par orguil leuez 
encuntre le deu de israel par ses hummes ad mesparléd de 
deu si dist od grant multitudine de curres sui uenuz a ierusalem 
e ai abatud les princes de la terre e les puissanz e le 
noble temple de la cited e le pople del pais ai destruit e 
a nient mis mais deu li respunt a cez paroles dun nen as 
oid co que fait ai an ariere grant tens ad puisque io l 
denunciai de mun pople co que fait en ai pur sun mesfait 
numeement que li prince de la terre ki entre sei se cumbateient 
e les citez serreient agrauentez e esrasciez de quel ure 
que io pur lur pecchie de lur aie retarraie ma main il est 
si de els cume del fain del champ e cume des herbes ki sur 
maisuns creissent ki flaistrissent deuant co que uiengent 
a maurtet les sieges que tu as fait e tun aler e tun uenir 
e ta crueltet e ta forsenerie bien le soi e annunciai deuant 
par mes prophetes tis orguilz est uenudz deuant mei pur 
co te uuil des ore mater e mettrai anel en tes orilles si te 
enfrenerai e ariere te merrai la dun tu uenis e a tei 
ezechie di pur ueir que si auendrad e par cez enseignes 
receif e retien a tun uiure e as tuens cest an co que 
remés est que li sirien nen unt destruit ne guastéd e el 
secund an des fruiz des arbres auerez sustenance a bele 
plente puis el tierz an semez e seiez e uignes plantez e 
les fruiz a uostre plaisir despendez e quanque en iuda remandrad 
que destruit ne seit tut fructefierad e a bien turnerad 
e plented de tut bien i auerad e deu nostre sire cez de 
ierusalem e cez de munt syon multipleierad de altre part 
co dit nostre sires del rei des assiriens il ne metrad le pie 
en ceste cited ne dart n i trarrad ne de siege ne l auirunerad 
par la ueie que il uint il s en returnerad e en ceste cited ia 
nen entrerad kar io ceste cited guarantirai pur mei meime 
e pur dauid mun serf  
li angeles nostre seignur uint a une nuit en l ost as 
assiriens si en ocist de cez de l ost cent e quatre uinz 
milie e cinc milie si que plaie n i parut le matin cum li 
reis leuad par tut uit les morz gesir si s en returnad a 
sun pais e suriurnad a niniue e cume il fud uenuz aurer 
neserath sun deu en sun temple dous de ses fiz adramelech 
e sarasar le ocistrent si s enfuirent en la terre de armenie e 
asaradon ses fiz regnad pur lui 
a cel cuntemple amaladid li reis ezechie iesque a la 
mort e li prophetes ysaie uint a lui si li dist de part nostre 
seignur   fai ta deuise e tun plaisir de co que est en 
ta maisun kar tu murras e nient ne uiueras  lores s en turnad 
li reis uers la parei si urad a nostre seignur si dist   sire 
sire io te pri remembre cume io te ai serui en uerite e de 
parfit quer e cume ai fait co que te plout  e plurad li reis 
de grant maniere deuant nostre seignur e li prophetes ysaie 
s en ueneit del paleis mais encore ne se fud il pas eissuz 
hors de la curt quant nostre sires li fist sa reuelatiun si li 
dist que se returnast e deist al rei que oi out ses 
ureisuns e ueud ses lermes e que il le guarreit e que al tierz iur 
uendreit al temple nostre seignur tut haitez e que il de 
quinze anz acreistereit sa uie s il deliuereit des assiriens e 
la cited de ierusalem guarantireit e guardereit pur amur 
dauid ki ert sis serfs ysaias le fist tut issi puis cumandad 
que l um figes li portast si en fist un emplastre e fist la 
mettre sur un clou que li reis out u il se duleit si en 
guarid li reis ezechias out demandéd al prophete ysaie al 
cumencement enseignes e demustrance que si auendreit cume il 
li diseit e li prophetes li respundi   io te frai demustrance  
e il i out uns oriloges par unt l um ueeit cume l ure del iur 
ueneit e quant ele passeit   uols tu  fist li prophetes   que 
io face l umbre del soleil en cest oriloge dis degrez chalt pas 
munter u si cume el est descendue en l oriloge par dis 
degrez returner  respundi li reis   l umbre puet 
legierement auant aler mais fai la si te plaist ariere returner  
e ysaias requist nostre seignur e si cume cils requist l umbre 
del soleil fist ariere turner e le iur tant cume li returs 
durad demurer en cel tens enueiad merodach baladan le fiz 
baladan li reis de babilonie al rei ezechie breifs e riches 
presenz kar il aueid oid dire que il out estéd malades e que 
il ert guariz e li reis ezechias se esleeschad mult de lur 
uenue si lur mustrad sa grant richeise ses espeches sun or 
sun argent ses riches urnemenz e sa uaissele e tut sun tresor 
si que rien ne fud nule en tute sa poested que tut ne lur mustrad 
li prophetes ysaies uint al rei ezechie si li dist   que 
dient cestes genz ki sunt ci uenuz e dunt sunt il uenudz  
li reis respundi   de luinteine terre i sunt uenuz de babilonie 
respundi li prophetes   e que unt ueud en uostre 
maisun  li reis respundi   rien nule n i ad k il n aient ueue 
e tut mun tresor lur ai mustré  respundi li prophetes   ore 
orras la parole nostre seignur uns iurs uendrad que l um 
prendrad quanque ad en ta maisun e quanque tes ancestres 
unt cunquis e mis en tresor iesque a cest iur e tut iert 
en babilonie portéd sique riens n en remandrad kar si l 
dit nostre sires e tes fiz que tu engendreras l um les prendrad 
e serrunt seriant el palais lu rei de babilonie  respundi 
li reis ezechie   bone est la parole que nostre sires 
dit mais pais seit e leelted tut mun uiuant  riches huem 
e mananz e poestifs ert li reis ezechies e mult assemblad or e 
argent e pierres preciuses e riche uaissele e especes e armes 
e sis citez edefiad e fermad puis murut e ses fiz manasses 
regnad pur lui 
duze anz out manasses quant il cumenchad a regner e cinquante 
cinc anz regnad en ierusalem sa mere out num 
afsiba e il malement uuerad uers nostre seignur kar il fist 
planter uergiers es munz u sis peres ezechias les out 
abatuz e colpez e fist faire altels a baal e a deable e ydles 
e les signes del ciel les esteiles aurad e mult mesprist 
uers nostre seignur e altels fist leuer el temple nostre seignur 
encuntre lei el enurance des esteiles e fist sun fiz cunduire 
par fu e flambe el enurance de deable sulunc le usage 
paenur e creid en sorceries e en enchantemenz e ces esleuad 
ki se entremeteient de fols deuinemenz e un ydle fist leuer 
e aseer el temple nostre seignur e fist sun pople mesprendre 
enuers deu e nualz faire que fait nen out la gent paene qui 
nostre sires out destruite pur cez de israel 
nostre sires parlad a ses prophetes si lur dist   pur co 
que manasses ad si malement uueréd e nualz que ne firent li 
amorrien ki deuant lui tindrent la terre e furent paien e ad 
fait pecchier cez de iuda par ses ordeez tel ueniance frai sur 
iuda e sur ierusalem que a cez ki l orrunt tut les orilles 
lur en cornerunt e si l frai de ierusalem cume fait l ai de samarie 
e del lignage achab si la destruirai e abaterai e 
aplanierai sicume l um sult planier tables de graife e io 
guerpirai les remasilles de mun heritage si s liuerai a lur enemis 
que il seient pris e destruiz pur co que malement unt 
uueréd deuers mei e attariéd me unt des l ure que lur ancestres 
eissirent hors de egypte iesque a cest iur  estre tuz 
cez mals fist li reis manasses ocire les prudummes d ici que 
tute ierusalem out replenie de sa malice e estre co que il fist 
pecchier cez de iuda pur co uint li oz des assiriens sur 
els e pristrent le rei manassen e en friges e en liens le 
menerent en babilonie la requist la merci nostre seignur e 
fist sa penitence e deu la rechut si l remenad en ierusalem 
lores s aparchut manasses que nostre sires est ueirement deu 
e poestifs kar la u il fud en babilonie mis en un uaissel 
de araim ki ert pertusiéd e l um mist desuz le fu e il 
requist l aie ses ydles que il out cultiuez e rien ne li pourent 
faire l aie nostre seignur requist e il le oid si l deliuerad e 
en ierusalem le remenad e il puis nostre seignur de quer 
amad e sun mesfait e le mesfait sun pople amendad puis murud 
e fud enseueliz en un hort de sun palais e en le hort 
ozam e amon sis fiz regnad pur lui uint e dous anz 
out amon quant il cumenchad a regner e dous anz 
regnad en ierusalem sa mere out num messallemeth e 
fud fille arus de iechaba cist amon uuerad malement uers 
nostre seignur e sewid les males traces sun pere e hantad 
les ordeez que sis peres out hantez e guerpid deu nostre seignur 
e ses hummes meimes li firent aguait si l ocistrent 
en sun palais mais li poples de la terre de cez meimes fist 
altretel e de tuz cez ki ourent encuntre lu rei reueléd 
si l enseuelirent en l ort ozam e sis fiz iosias regnad pur lui 
uit anz out iosias quant il cumenchad a regner e trente 
un an regnad en ierusalem sa mere out num ydida fille fud 
phadia ki fud de bethsechat cist iosias fist co 
que deu plout e tint les bones ueies sun pere dauid sique 
il ne guenchi ne a destre ne a senestre 
al dis e uitme an le rei iosie enueiad li reis saphan 
le fiz aslia le fiz messukam ki ert uns maistres notaries 
del temple a helchie ki ert lores euesches e mandad li 
que il feist prendre le aueir ki offert fud el temple e que li 
tresorier ourent en baillie e que l um en dunast as menestrels 
pur readrecier le temple od ses apurtenances as charpentiers 
e as mascuns e mairien achatassent e pierre feissent de la 
quarriere uenir e ne fust pas liuerez li argenz par cunte as 
chamberlains mais receussent e despendissent sur lur leeltet 
li euesches helchias reparlad a saphan e dist li que truuéd 
out un liure el temple de la lei nostre seignur e cel liure 
li carcad e il en list e uint deuant lu rei od tut 
e dist que fait fud sis cumandemenz e del liure parlad 
que li euesches out truuéd e lut endeuant lu rei tant tost 
cume li reis out oid les dures paroles ki furent en cel 
liure de la lei ses guarnemenz de dol e de marement dessirad 
e cumandad a l euesche e a haiam le fiz saphan e a chobor 
le fiz de micha e a sapha e a asie que il en alassent 
e enqueissent le plaisir nostre seignur endreit des paroles que 
il out oid del liure que il ourent truuéd kar il entendeit 
que nostre sires fust forment curuciez pur co que ses ancestres 
ne ourent fait le plaisir deu sicume par cel liure 
l out cumandéd cez messages s en turnerent chalt pas e uindrent 
a une sainte dame oldan out num e prophetizout e 
fud femme sellum le fiz tecuei le fiz aras ki out la 
guarde des uestemenz del temple e mest la dame en 
ierusalem el purceint des secundz murs de li enquistrent 
le plaisir nostre seignur e la dame lur fist cest respuns   co 
dirrez a celi ki cha uus enueiad co dit nostre sires tutes 
les paroles que tu as oiés el liure de la lei io s furnirai sur 
ceste terre e sur les paisanz pur co que il me guerpirent 
e sacrefierent a deable e me curucierent e attarierent 
par males oueres e le desdein que io en ai est grant e art 
e ia n iert esteint mais al rei ki cha uus enueiad dirrez que 
co li manded nostre seignur pur co que tu ois les paroles 
del liure e crieme en eus e enhumiliéd te as deuant 
lui e tes riches guarnemenz as deramez e deuant lui as pluréd 
io co dit nostre sire te receuerai od tes ancestres e serras 
mis en sepulture en pais si que tes uilz ne ueient les mals 
que auendrunt en cest liu  
cil message annuncierent tutes ces paroles al rei e li 
reis assemblad tuz les antifs hummes de iuda e de ierusalem 
si en alerent al temple li reis e li prophete e li pruueire e 
tuit li poples li granz e li petiz e l um list deuant tuz les 
paroles del liure ki fud truuéd el temple nostre seignur 
e li reis meimes estut sur un degret e fist ferme aliance a 
deu que tuit sa uolentet siwereient e ses cumandemenz guardereient 
sulunc co que il truuerent en cel liure escrit e tuit li poples 
bonement i assentid lores cumandad li reis a 
l euesche e as pruueires e a cez ki guarderent le tresor que il 
erranment ruassent fors del temple tute la uaissele que l um 
out fait el enurance le deable baal e del uergier u l um soleit 
a deable sacrefier e co que l um out fait el onurance des 
esteiles del ciel e tut fist ardre defors ierusalem el ual de 
cedron e en betel la puldre porter e fist tuz les enchanturs e 
les deuinurs par deable remuer ki les reis de iuda 
ourent assis es munz par les citez de iuda e entur ierusalem 
pur sacrefier e ki encens ofrirent a baal e al soleil e a la lune 
e as duze signes e as esteiles del ciel e fist 
porter fors les arbres ki furent plantédz el temple nostre 
seignur iesque al ual de cedron e ardre en puldre e esparpeillier 
sur la sepulture des morz e il refist depecier les 
loges a l orde gent el temple e fist assembler tuz les 
pruueires des citez de iuda e tut abatid les arbres ki esteient 
es munz u l um sacrefiout a deables e si l fist des gabaa 
iesque bersabee e les altels des portes fist tut esgruner ki 
esteient en l entree del usserie iosie ki uns princes ert de la cited 
ki esteit sur senestre de une maistre porte de la cited 
li pruueire ki sacrefiouent es munz ne se apruchouent pas a 
l altel nostre seignur en ierusalem mais en sei se teneient 
entre lur amis e lur uignez e li reis fist besorder thophet 
cel liu ki tant ert delitables de bels arbres e de beles funtaines 
e est el ual al fiz ennon u il soleient a deable sacrefier 
pur la beltet del liu e si l aturnad li reis pur co que il uolt 
que d iloc en auant nuls sun fiz ne sa fille la a deable ne 
offrist ne nen arsist e les cheuals ostad que li rei de iuda 
ourent faiz en l enurance al soleil en l entree del temple delet 
le sied nathan melech ki ert en farurim e le curre ki fait fud 
en la reuerence al soleil fist ardeir e les altels ki esteient amunt 
la chambre acaz que ourent fait li rei de iuda e les altels que 
manasses out fait as dous aitres del temple tut fist agrauenter 
e esmier e la puldre ieter en la riuiere de cedron e 
les aumbremenz de arbres ki furent el munt cuntre ierusalem 
a destre del munt as ydles que salomon out fait e le ydle 
astaroth e l ydle as sydoniens e chamos e moloth e les ydles 
as fiz amon tut fist li reis uilement depecier e fist detrenchier 
les aumbremenz ki i erent e ieter i fist ossement de morz e 
le altel ki fud en bethel e le ydolatie que ieroboam out faite 
le fiz nabath ki fist pechier cez de israel arst e destruist e 
le uergier detrenchad la uit les sepulchres ki furent sur le 
munt e fist prendre le ossement des fals prophetes e tut ardre 
sur le altel ki la ert en despit e en uiltet sulunc co que li 
prophetes nostre seignur le out dit deuant lores uit li reis 
le title de une sepulture e qui i ieust erranment enquist e 
l um li dist que li bons huem i giseit ki de iuda ert uenudz 
de part deu e out deuant par parole demustréd quanque li 
reis al iur i out uueréd a tant cumandad li reis que li ossemenz 
de lui ne fust pas remuez nu fu il ne le ossement al 
prophete fals ki uint de samarie kar cil meime el sepulchre 
de prudumme fud enseueliz tuz les temples des munz 
ki esteient es citez de samarie que li reis de israel ourent fait 
pur nostre seignur curucier abatid iosias sulunc co que 
il out uueréd en betel e ocist tuz les pruueires ki 
as ydles seruirent sur les altels e arst neis le ossement puis 
returnad a ierusalem e astablid a celebrer la pasche sicume 
fud cumandéd en la lei e li reis e sis poples tindrent la 
feste e sique unches deuant ne fud si richement tenue ne al 
tens as iuges ki le pople guuernerent deuant co que il oussant 
rei ne al tens des reis de israel ne de iuda sicume el dis 
e uitme an lu rei iosie ki lores en ierusalem regnad 
e ceste feste il la tindrent en ierusalem tute la maluaise gent 
e les ydles e les ordeez ostad de la terre li reis iosias e fermement 
establid a guarder les cumandemenz del liure que helchias 
out truuéd el temple nostre seignur tels reis ne fud 
nuls deuant lui ki si se turnast uers deu de tut sun quer e 
de tut sun curage e de tute sa force sulunc la lei moysi ne 
nuls reis ne uint apres lui ki l resemblast mais nepurquant 
nostre sires ne fud pas apaiez de sa grant ire dum il se fud 
curuciez encuntre iuda endreit co que manasses l out 
attariéd e curuciéd par sun mesfait si que nostre sire dist 
  io remuerai neis iudam desur mei sicume fait l ai de israel 
e deieterai la cite que io ai eslué ierusalem e le temple dum 
io dis que mis nums serreit reclamez  
en cel cuntemple pharao nechao li reis de egypte se 
esmut pur uenir sur le rei des assyriens al flum de eufraten 
e li reis iosias en alad encuntre lui mais li reis de 
egypte li enueiad ses messages e mandad que il ne ueneit 
pas sur lui ne sur la terre mais encuntre un altre regne e co 
par le cumandement nostre seignur e requist le bonement 
pur co que il ne uenist sur lui mais iosias ne l uolt oir 
enz s aprestad e uint encuntre lui a bataille en champ la 
le nauererent li archier e murut de la plaie e l um cumduist 
le cors en ierusalem e la fud enseueliz e li barnages 
de la terre firent lur rei de ioaz sun fiz uint e treis anz 
out ioaz quant il cumenchad a regner e treis meis regnad 
en ierusalem sa mere out num amital fille fud ieremie ki 
ert de lobna cist uuerad malement uers nostre seignur sulunc 
co que ourent uuerét ses ancestres e pharao nechao 
le prist e en liens le mist en antioche ki est en terre emath 
e ne uolt que mais regnast en ierusalem si fist la terre tributarie 
de cent talenz de argent e de un talent de or e fist 
rei heliachim le frere ioaz e sun num muad kar ioachim 
l apelad e od lui ioaz en egypte menad ioachim ki remest 
reis en ierusalem fist se asise e destreinst le pople chascun 
endreit sei de rendre le treud ki li reis de egypte out mis sur 
la terre uint e cinc anz out ioachim quant il cumenchad a 
regner e uint anz regnad en ierusalem sa mere out 
num zebida fille fud phadia de ruma cist uuerad 
malement uers nostre seignur sulunc co que fait le urent ses 
ancestres deuant lui 
a cel tens uint nabugodonosor li reis de babilonie en 
terre de iuda si la cunquist si que li reis ioachim li en 
rendid treud e seruise par treis anz puis encuntre le rei nabugodonosor 
reuelad mais nostre sires enueiad en iuda cez 
de caldee e cez de syrie e cez de moab e des fiz amon 
pur la terre destruire sulunc co que dit l out deuant par ses 
prophetes e il uolt remuer le pople desur lui pur le 
pecchiet le rei manassen e pur lu sanc des prudummes que 
ocist a tort de co leuad que deu ne uolt aueir de sun 
pople merci 
li reis ioachim murrut e sis fiz ioachin regnad pur 
lui mais li reis de egypte se tint puis tut coi en sa terre 
kar li reis de babilonie out cunquis desur lui tute la terre 
des la riuiere de egypte iesque al flum de eufraten 
dis e uit anz out ioachin quant il cumenchad a regner e treis 
meis regnad en ierusalem sa mere out num nesta e fud fille 
helnatham de ierusalem cist uuerad malement deuers nostre 
seignur sicume fait le urent ses ancestres deuant lui a cel 
tens uint li reis nabugodonosor de babilonie e asist la cited 
de ierusalem e li reis ioachin eissid de la cited e uint 
deuant le rei de babilonie il e sa mere e les princes de la 
terre e ses serianz si se rendirent e li reis nabugodonosor les 
rechut le uitme an de sun regne e prist le tresor 
del temple e del paleis real e la riche uaissele que out fait li 
reis salomun el temple e tuz menad en chaitiuier le rei meime 
e les princes e les uaillanz cumbaturs dis milie e les 
bons menestrels sique nuls n en remest fors li pouerins de 
la terre la reine e la mere le rei e les bons menestrels de 
la terre mil e de uaillantes genz set milie e les bons 
cumbaturs tut menad en babilonie en chaitiuier si en fist 
rei de l uncle lu rei mathanie si l fist apeler sedechie uint 
e un an out sedechie quant il cumenchad a regner e unze anz 
regnad en ierusalem sa mere out num amithal e fud 
fille ieremie de lobna cist uuerad malement enuers nostre 
seignur sulunc co que fait le out ioachin e nostre sires se 
curuchad uers ierusalem e iudam sique desur lui les enietad 
kar sedechias encuntre sun seignur lu rei de babilonie reuelad 
al nuefme an lu rei sedechie el disme meis el disme iur del meis 
uint nabugodonosor li reis de babilonie a tute se ost 
a ierusalem si l aseiad e ses engins i leuad mais cil 
dedenz tindrent la cited iesque a l unzime an lu rei sedechie 
le nofme iur del meis lores i fud la famine tant grande 
que tenir ne porent la cited si s enfuirent nuitantre cez ki 
dedenz erent e cil de chaldee i furent a siege e li 
reis sedechias s enfuid par la champaine del desert e 
li oz de chaldee le sout si l pursewid e prist e retint es 
plaines de iericho e tuz ses hummes s enfuirent si l guerpirent 
en champ e cil menerent lu rei sedechie deuant le rei de 
babilonie a antioche e li reis de babilonie fist deuant lui 
meime ses fiz ocire e ses oilz creuer e de chaenes le fist lier 
e en babilonie mener el quint meis e el setme iur del meis 
co fud li dis e nofme ans del regne lu rei de babilonie que 
nabuzardan li cunestables de la cheualerie de babilonie uint 
a ierusalem e tuchad le fu e arst lu temple nostre seignur 
e le palais lu rei e tute la cited e fist les murs de tutes 
parz agrauenter e les remasilles del pople ki furent la remés 
e ki fuid s en furent al rei de babilonie e les altres qu il 
truuad tuz menad en chaitiuier en babilonie mais del 
pouerin de la terre i laissad partie que il s entremeissent de 
la guaignerie lores prist les riches columpnes de araim 
ki al temple furent od tutes les bases e lu uaissel que 
l um apelout mer de araim si l depecierent e le araim en 
babilonie porterent e la merueilluse uaissele ki fud el temple 
de argent e de araim e tant i out que l um ne sout 
lu peis e nabuzardan prist les pruueires e les tresoriers del 
temple e un des cunestables e des priuez lu rei e altres une 
masse si s enueiad en antioche al rei e la les fist ocire li 
reis e ietad cez de iuda hors de lur pais si fist godolie 
le fiz aica le fiz sapha maistre sur tant de frapin 
cume en la terre remest cume li paisant surent que li reis 
nabugodonosor out fait godolie maistre de la terre ismael 
le fiz natanie e iohannan li fiz caree e saraia le 
fiz thenamech e iechonias li fiz machati e lur cumpaignuns 
uindrent a lui en masphath e godolias lur fist serement que 
mal ne lur freit si lur dist   mar auerez pour de seruir a cez de 
caldee en ceste terre remanez e le rei de babilonie seruez 
e bien uus esterrad  
el setme meis apres uint hismael li fiz nathanie li 
fiz elisama ki ert del lignage real e od lui uindrent dis 
cumpaignuns e ocistrent godolie e les iudeus e cez de caldee 
ki en masphat suriurnerent od lui pur co li cunestables 
des cheualiers e li petiz e li granz fuirent tuit en 
egypte kar grant pour en ourent del rei de babilonie e de ses genz 
al trente setme an puisque li reis de iuda ioachin 
fud menez en babilonie el duzime meis el uint e setme iur 
del meis le fist euilmeredac li reis de babilonie l an que 
il cumenchad a regner leuer de chartre e parlad a lui bonement 
e fist sun sied metre auant del sied a tuz les altres reis 
ki erent en babilonie e fist le reuestir de altres guarnemenz 
e se dignout al deis lu rei tute sa uie e liureisun li 
asist si l out a tut sun uiuant 
ci fenist li liures des reis 
