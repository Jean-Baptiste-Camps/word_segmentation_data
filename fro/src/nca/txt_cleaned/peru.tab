qui petit seimme petit queult 
et qui auques recueillir ueult 
en tel lieu sa semence espande 
que faire a cent doubles li rende 
car en terre qui riens ne uaut 
bonne semence seche et faut 
crestiens samme et fet semence 
d un rommans que il encommence 
et si le samme en si bon leu 
qu il ne puet estre sanz grant preu 
qu il le fet por le plus preudomme 
quil soit en l empire de romme 
c est li quens phelippes de flandres 
qui miex uaut ne fist alixandres 
cil que on dit que tant fu bons 
mes ie prouuerai que li quens 
uaut miex que il ne fist assez 
car il ot en lui amassez 
touz les uices et touz les maus 
dont li quens est mondes et saus 
li quens est telz que il n escoute 
uilain gab ne parolle estoute 
se s il oit maudire d autrui 
quelque il soit se poise lui 
li quens aimme droite iustice 
et loiaute et sainte eglise 
et toute uilonnie het 
s est plus sages que nul ne set 
qu il donne selonc l euangille 
sanz ypocrisie et sans guille 
qui dist ne sache ta main destre 
les biens que fes a ta senestre 
qu il le sache quil le recoit 
et dieux qui touz les secrez uoit 
et set toutes les repostailles 
qui sont es cuers et es entrailles 
l euangille por coi dist elle 
tes biens a ta senestre cele 
la senestre selonc l istoire 
senefie la uainne gloire 
qui uient de fausse ypocrisie 
et la destre que senefie 
charite qui de sa bonne oeuure 
pas ne se uante aincois la cueuure 
si qui la set se celui non 
qui dieux et charitez a non 
diex est charitez et qui uit 
en charite selonc l escript 
saint pol ou ie le ui et lui 
il maint en dieu et dieu en lui 
dont sachiez bien de uerite 
que li dons sont de charite 
que li bons quens phelippe donne 
c onques nullui rien arresonne 
fors son franc cuer le debonnere 
qui li loe et commande a fere 
ne uaut il miex que ne ualut 
alixandre qui ne chalut 
de charite ne de nul bien 
oil n en doutez ia de rien 
dont aura bien sauue sa painne 
crestiens qui entent et painne 
par le commandement le conte 
a conmencier le meilleur conte 
qui soit contez en court royal 
ce est li liures du graal 
dont li quens li bailla le liure 
s orrez comment il se deliure 
ce fu au temps qu arbres florissent 
fueillent boscage pre uerdissent 
et cil oissel en lor latin 
doucement chantent au matin 
et toute riens de ioie enflame 
que li fais a la ueuue dame 
de la gaste forest soustainne 
se leua et ne li fu painne 
que il sa selle ne meist 
sor son chaceeur et preist 
trois gauelos et tout ainsi 
hors du manoir sa mere issi 
et penssa que ueoir iroit 
herceeurs que sa mere auoit 
qui ses auainnes li hercoient 
yy bues et yy uaches auoient 
ainsi en la forest s en entre 
et maintenant le cuer du uentre 
pour le dous temps li esioi 
et pour le chant que il oi 
des oissiaus qui ioie fesoient 
toutes ces choses li plesoient 
por la douceur du temps serain 
osta au chaceeur le frain 
si le laissa aler paissant 
par l erbe fresche uerdoiant 
et cil qui bien lancier sauoit 
les gauelos que il portoit 
aloit enuiron lui lancant 
une heure arriere autre auant 
une heure bas autre heure haut 
tant qu il oi parmi le gaut 
uenir yy cheualiers armez 
de toutes armes acesmez 
et moult grant noise demenoient 
les armes de ceus qui uenoient 
et souuent hurtoient as armes 
et les lances et les guisarmes 
sonne li fus sonne li fers 
et des escus et des haubers 
li uallet oit et ne uoit pas 
ceus qui uiennent plus que le pas 
si se merueille et dist  par m ame 
uoir me dist ma mere ma dame 
qui me dist que deable sont 
plus effreés que riens du mont 
et si dist pour moi enguignier 
que pour euls se doit on seingnier 
mes cest enging desdaingnerai 
ne ia uoir ne m en seingnerai 
ainz ferrai si tout le plus fort 
d un des gauelos que ie port 
que ia n aprochera uers moi 
nuls des autres si com ie croi  
ainsi a lui meismes dist 
li uarles ainzqu il les ueist 
mes quant il les uit en apert 
que du bois furent descouuert 
si uit les haubers flamboians 
et les hyaumes clers et luisans 
et les lances et les escus 
que onques mes n auoit ueus 
et uit le uert et le uermeil 
reluire contre le soleil 
et l or et l azur et l argent 
ce li fu moult et bel et gent 
et dist  biau sire dieux merci 
ce sont angels que ie uoi ci 
par foy or ai ie moult pechié 
et si ai moult mal esploitié 
qui dis que s estoient deable 
ne me dist pas ma mere fable 
qui me dist que li angels sont 
les plus belles choses du mont 
fors dieu qui est plus bel que tuit 
si uoi ie damedieu ce cuit 
que zz si bel en i esgart 
que li autre se dieu me gart 
n ont mie de biaute la disme 
et me dist ma mere meisme 
c om doit dieu croire et honnorer 
et soupploier et aourer 
et ie aourerai cestui 
et touz ses angels auec lui  
maintenant uers terre se lance 
et dist trestoute sa creance 
et oroisons que il sauoit 
que sa mere apris li auoit 
et li sires des cheualiers 
le uit et dist  estez arriers 
qu a terre est de paour cheus 
cist uarles qui nous a ueus 
se nous alions touz ensemble 
uers lui il auroit ce me semble 
si grant paour que il mourroit 
ne respondre ne me sauroit 
a riens que ie li demandasse  
il s arreste et cil s en passe 
uers le uarlet grant aleure 
si le salue et asseure 
et dist  uarlet n aiez paour 
non ai ie par le creatour  
fait le uallet  en qui ie croi 
estes uous dieu nenni par foi 
que estes donc cheualier sui 
ainz mes cheualier ne connui  
fet li uarles  ne nul n en ui 
n onques mes parler n en oi 
mes uous estes plus biax que diex 
que fusse ie ore autretiex 
aussi luisans et aussi fais  
a ce mot pres de li s est trais 
et le cheualier li demande 
 ueis tu hui en ceste lande 
yy cheualiers et yy pucelles  
li uarles a autres nouelles 
enquerre et demander entent 
sa lance et sa main li tent 
se l prent et dist  biau sire chiers 
uous qui auez non cheualiers 
que est ce ore que uous tenez 
or sui ie mout bien assenez  
fait le cheualier  ce m est uis 
ie cuidoie biaus dous amis 
nouuelles aprendre de toi 
et tu les ueuls oir de moi 
ie te dirai ce est ma lance 
dites uous  fet il  c on en lance 
si com ie fas mes gauelos 
nenni uarles tu es touz sos 
ainz en fiert zz tout demanois 
dont uaut miex li zz de ces trois 
gauelos que uous ueez cy 
que quanque ie uueil en occi 
oisiaus et bestes au besoing 
et si les occy de si loing 
com on pourroit zz bouzon traire 
uarlet de ce n ai ie que faire 
mes des cheualiers me respont 
di moi se tu sez ou il sont 
et les pucelles ueis tu  
li ualles au pie de l escu 
le tenoit pris tout en apert 
et dist  cestui de coi uous sert 
ualles  fet il  ce est abbes 
qu en autre nouuelle ne mes 
que le ne te quier ne demant 
ie cuidoie se dieu m amant 
que tu nouelles me deisses 
ainzque de moi les apreisses 
et tu ueuls que ie les t aprengne 
ie te dirai commentqu il prengne 
car a toi uolentiers m acort 
escu a non ce que ie port 
escu a non uoire  fet il 
 ne ne doi pas tenir pour uil 
car il m est tant de bonne foy 
que se nuls trait ne lance a moi 
encontre touz les cox se trait 
c est li seruises qu i me fet  
atant cil qui furent arriere 
se traient toute la charriere 
uers lor seingnor trestout le pas 
si lor a dit isnellepas 
 sire que uos dist cist galois 
ne set pas bien toutes les lois  
fet li sires  se dieu m ament 
que riens nule ne li demant 
ne me repont onques a droit 
ainz demande de quanqu il uoit 
comment a non et c om en fait 
sire sachiez bien entresait 
que galois sont tout par nature 
plus fol que bestes em pasture 
et cil est aual comme beste 
fox est qui delez lui s arreste 
s a la muse ne ueult muser 
et le temps en folie user 
ne sai  fet il  se dieu me uoie 
quanque il uoudra li dirai 
ia autrement n en partirai  
lors li demande derechief 
 uallet  fait il  ne te soit grief 
mes des yy cheualiers me di 
et des pucelles autresi 
se les encontras ne ueis  
et li uarles le tenoit pris 
au pan du haubert si le tire 
 or me dites  fet il  biau sire 
que est ice qu auez uestu 
uallet  fet il  dont ne sez tu 
ie non ualles c est mes haubers 
s est aussi pesans comme fers 
qu il est de fer ce uois tu bien 
de ce  fet il  ne sai ie rien 
mes mout est biaux se dieu me saut 
qu en dites uous et que uous uaut 
uallet c est a dire legier 
s or uouloies a moi lancier 
gauelos ou saiettes traire 
tu ne me pourroies mal faire 
dant cheualiers de telz haubers 
gart dieux les bestes et les sers 
mes ainzque me mette a la uoie 
que nul occirre n en pourroie 
ne iames apres ne courroie  
et li cheualiers li redist 
 ualles di moi se dieu m aist 
se tu me sez dire nouuelles 
des cheualiers et des pucelles  
et cil qui petit fu senés 
li dist  fustes uous ainsi nés 
uallet  fait il  ce ne puet estre 
que nule riens puist ainsi nestre 
qui uous atourna dont ainsi 
uarles ie te dirai bien qui 
dites le donc mout uolentiers 
n a mie entor yy iours entiers 
que tout cest harnois me donna 
li rois artus qui m adouba 
mes or me redi que deuindrent 
li cheualier qui par ci uindrent 
qui les yy pucelles conduient 
uont il le pas ou il s enfuient  
et il dist  sire or esgardez 
le plus haut bois que uous irez 
qui cele montaingne auironne 
la sont li destroit de ualdonne 
et que de ce  fet il  biau frere 
la sont li herceeur ma mere 
qui ses terres sement et erent 
et se ces gens i trespasserent 
il les uirent se l uous diront  
et cil dient que il iront 
auec lui se il les y mainne 
iusqu a ceus qui hersent l auainne 
li uarles prent son chaceour 
si ua la ou li herceour 
et quant il uirent lor seingnour 
si tremblerent tout de paour 
et sauez pour coi il le firent 
pour les cheualiers que il uirent 
qui auec lui armé uenoient 
car bien sorent si li auoient 
lor afaire dit et lor estre 
que il uoudroit cheualier estre 
et sa mere en istra du sen 
que destourner le cuide l en 
que ia cheualier ne ueist 
ne lor affaire n apreist 
et li uarles dist aus bouuiers 
 ueistes uous yy cheualiers 
et yy pucelles ci passer 
il ne finerent hui d aler 
par ces destrois  font li bouuier 
et li uallet au cheualier 
qui tant auoit a li parlé 
dist  sire par ci sont alé 
li cheualier et les pucelles 
mes or me dites les nouuelles 
du roy qui les cheualiers fait 
et le lieu ou il plus se trait 
ualles  fait il  dire te uueil 
que li rois seiourne a cardueil 
n a mie encor passé tiers iour 
que il i estoit a seiour 
car ie i fui et si le ui 
et se tu ne l treuues ici 
bien iert qui le t enseingnera 
ia si destournez ne sera  
tantost les grans galos s em part 
li cheualiers qui mout fu tart 
qu il eust les autres atains 
et li ualles ne s est pas fains 
de retourner a son manoir 
ou sa mere dolent et noir 
auoit le cuer pour sa demeure 
grant ioie a eue a cele heure 
qu ele ne uit ne pas ne pot 
celes la ioie qu ele en ot 
car comme mere qui mout ainme 
que uet encontre lui et se l clainme 
 biau filz biau filz  plus de yy fois 
 biau filz mout a esté destrois 
mes cuers pour uostre demouree 
de duel ai esté acouree 
si que pour pou morte ne sui 
ou auez uous tant esté hui 
ma dame ie le uous dirai 
par foy ne uous en mentirai 
car ie ai mout grant ioie eue 
d une chose que i ai ueue 
dont ne me souliez uous dire 
que li angels dieu nostre sire 
sont si tres bel c onques nature 
ne fist plus bele creature 
n el monde n a si bele rien 
biau filz encor le di ie bien 
ie l di pour uoir et di encor 
tesiez mere que ie uoi or 
les plus belles choses qui sont 
qui par la gaste forest uont 
il sont plus bel si com ie cuit 
que dieu ne que si ange tuit  
la mere entre ses bras le prent 
et dist  biau filz a dieu te rent 
car mout ai grant paour de toi 
tu as ueu si com ie croi 
les anges dont les gens se plaingnent 
qui occient quanqu il ataingnent 
non ai uoir mere non ai non 
cheualier dient qu il ont non  
la mere se pasme a cest mot 
quant cheualier nomer li ot 
si dist com fame courroucie 
 hai lasse com sui maubaillie 
biau dous filz de cheualerie 
trestouz les iours de uostre uie 
uous cuidoie ie bien garder 
que ia n en oissiez parler 
ne ia nul n en conneussiez 
cheualier estre deussiez 
biau filz s a damedieu pleust 
que uostre pere uous eust 
gardé et uos autres amis 
n ot cheualier de si haut pris 
tant redouté ne tant cremu 
biau filz com uostre pere fu 
en toutes les illes de mer 
de ce me puis ie bien uanter 
que uous ne decheez de rien 
de son lignage ne du mien 
car ie sui de cheualiers nee 
des meilleurs de ceste contree 
es illes de mer n ot lignage 
meilleur du mien au mien aage 
mes li meilleur sont deceu 
c est bien en pluseurs liex seu 
que les mescheances auiennent 
aus prodommes qui se maintiennent 
en grant honneur et en proesce 
mauuestiez honte et peresce 
ne dechiet pas qu ele ne puet 
mes les bons decheoir estuet 
uostre pere si ne sauez 
fu parmi les hanches naurez 
si qu il le mehaingna du cors 
sa grant terre et ses grans tresors 
que il auoit comme preudom 
ala toute a perdicion 
si chei en grant pourete 
apouri et desherité 
et essillié furent a tort 
li gentil homme apres la mort 
uterpandragon qui rois fu 
et fu pere le roy artu 
les terres furent essiliees 
et les poures gens auilliees 
si s enfoui qui fouir pot 
uostre pere cest manoir ot 
ici en ceste forest gaste 
ne pot fouir mes en grant haste 
en litiere aporter s i fist 
ailleurs ne sot ou il fouist 
et uous qui petis estiez 
yy mout biaus freres auiez 
petis estiez l auenant 
petit auiez plus de yy ans 
quant grant furent uostre dui frere 
au lor et au conseil leur pere 
alerent a yy cours royaus 
por auoir armes et cheuaus 
au roy d escaualon ala 
li ains nez et tant serui l a 
que cheualier fu adoubez 
et li autres qui fu puis nez 
fu au roy ban de gonmeret 
en zz iour amdui li uarlet 
adoubé et cheualier furent 
et en zz iour meismes murent 
por reuenir a lor repaire 
que ioie me uouloient faire 
et lor pere qui puis ne l uit 
qu armez furent et desconfit 
aus armes furent mort amdui 
dont oi grant duel et grant anui 
de l ains né auindrent merueilles 
que li corbaut et les cornelles 
ambedui les yeux li creuerent 
ainsi mort les gens le trouuerent 
du duel des filz fu mort li peres 
et ie ai uie mout amere 
soufferte puisque il fu mors 
uos estiez touz li confors 
que i auoie et touz li biens 
car il n i auoit plus des miens 
riens plus ne m auoit dieu lessié 
dont il me feist mon cuer lie  
li ualles entent moult petit 
a ce que sa mere li dist 
 a mengier  fet il  me donnez 
ne sai de coi m aresonnez 
mes mout iroie uolentiers 
au roy qui fet les cheualiers 
et ie irai cui qu il em poist  
la mere tant comme li oist 
le retient et si le seiourne 
si l apareille et si l atourne 
de chenneuas grosse chemise 
et braies faites a la guise 
de gales ou on fet ensemble 
braies et chauces ce me semble 
et si ot cote et chaperon 
d un cuir de cerf clos enuiron 
ainsi la mere l atourna 
yy iours sanz plus i seiourna 
c onques n i ot mestier losenge 
lors a la mere duel estrenge 
se l baise et acolle em plorant 
et dist  or ai ie duel moult grant 
biau filz quant aler uous en uoi 
uous irez a la court le roy 
si li direz qu armes uous dongne 
de contredit n i ait eslongne 
qu il les uous donra bien le sai 
mes quant uous irez en l essai 
d armes porter comment iert donques 
ce que uous ne feistes onques 
n a autrui ne l ueistes faire 
comment en saurez a chief traire 
mauuessement de ce me dout 
mal serez afaitiez de tout 
n il n est merueille ce m est uis 
s on ne set ce c om a apris 
mes merueille est ce c om aprent 
ce que on oit et uoit souuent 
biau filz zz sens uous uueil aprendre 
ou il uous fet mout bon entendre 
s il le uous plest a retenir 
grant bien uous en porra uenir 
cheualiers serez iusque pou 
filz s il uous plest et ie l uous lo 
se uous trouuez ne pres ne loing 
dame qui d ie a besoing 
ne pucelle desconseilliee 
la uostre aide appareilliee 
lor soit s eles uous en requierent 
que toutes honneurs i affierent 
qui as dames honneur ne porte 
la seue honneur doit estre morte 
dames et pucelles amez 
si serez par tout honnorez 
mes se uous aucune em priez 
gardez que ne li anuiez 
de riens nule qui li desplaise 
de pucelle est bon qu il la baise 
s ele le baisier uous consent 
le seurplus ie uos en desfent 
se lessier le uoulez pour moi 
mes s ele a anel en son doi 
ou a sa cainture aumosniere 
se par amour ou par priere 
le uous donne bon m est et bel 
que uos emportez son anel 
de l anel prendre uous doing gie 
et de l amosniere congie 
biau filz encor uous uueil dire el 
que en chemin ne en hostel 
n aiez longuement compaingnon 
que uous ne demandez son non 
son non sachiez a la parsome 
que par le non connoist on l omme 
biau filz a preudomme parlez 
et lor compaingnie tenez 
prodom ne mesconseille mie 
ceus qui tiennent sa compaingnie 
sor toute riens uous uueil prier 
que a l eglisse et au moustier 
alez prier nostre seingneur 
qu en ce siecle uous doint honneur 
et si uous i doint contenir 
qu a bonne fin puissiez uenir 
mere  fet il  que est eglisse 
uns lieus ou on fet le seruise 
celui qui ciel et terre fist 
et hommes et bestes i mist 
et moustiers quoi filz ce meismes 
une meson bele et saintisme 
de cors saintes et de tresors 
si sacrefie len le cors 
ihesu crist la prophette sainte 
qui iuif firent honte mainte 
trais fu et iugiez a tort 
et souffri angoisseuse mort 
por les hommes et pour les fames 
qu en enfer aloient les ames 
quant elles partoient des cors 
et il les en regita hors 
il fu a l estache liez 
batus et puis crucefiez 
et porta couronne d espines 
pour oir messes et matines 
et pour cel seingneur aorer 
uous lo ie au moustier aler 
dont irai ie mout uolentiers 
aus eglisses et aus moustiers  
fet li uarles  d ore en auant 
ainsi le uous met en couuent  
atant n i ot plus de demeure 
congie prent et la dame pleure 
et sa sele li fu ia mise 
a la maniere et a la guise 
de galles fu appareilliez 
uns estiuaus auoit chauciez 
et par tout la ou il aloit 
trois gauelos porter souloit 
les gauelos en uolt porter 
mes yy l en fist la mere oster 
por ce que trop sembloit galois 
si eust elle fet tout trois 
mout uolentiers si peust estre 
zz foet tint en sa main destre 
dom ala son cheual ferir 
plorant le baise au departir 
la mere qui mout chier l auoit 
comme son filz droit en auoit 
 biau filz  fet elle  dieu uous maint 
ioie plus qu a moi ne remaint 
uous doint il ou que uous ailliez  
quant li ualles fu eslongniez 
le giet d une pierre menue 
si se regarde et uoit cheue 
sa mere au bout du pont arriere 
et gist paumee en tel maniere 
com s ele fust cheue morte 
et cil sengle de sa roote 
le chaceeur parmi la croupe 
et cil s en ua qui pas ne soupe 
ainz l emporte grant aleure 
parmi la grant forest oscure 
et cheuauche des le matin 
tant que li iours uint a declin 
en la forest cele nuit iut 
tant que le iour cler apparut 
au main au chant des oiselles 
s esueille et monte li ualles 
s a au cheuauchier entendu 
tant que il uit zz tref tendu 
en une praierie belle 
iluec sourt une fontenelle 
li trez fu biaus a grant merueille 
l une partie fu uermeille 
et l autre uert d orfroi bendee 
desus ot une aigle doree 
en l aigle feroit li solaus 
qui mout luisoit cler et uermaus 
s en reluisoient tuit li pre 
de l enluminement du tre 
entour le tref a la reonde 
qui estoit le plus bel du monde 
auoit ramees et foilliees 
es loges galesces dreciees 
li uarles uers le tref ala 
et dist aincoisqu il uenist la 
 diex or uoi ie uostre meson 
or feroie ie mesprison 
se aourer ne uous aloie 
uoir dist ma mere toute uoie 
qui me dist que moustier estoit 
la plus bele chose qui soit 
et me dist que ie ne trouuasse 
moustier qu aorer n i alasse 
le createur en qui ie croi 
ie li irai prier par foy 
qu il me doint encui a mengier 
car i en auroie grant mestier  
lors uint au tref se l uit ouuert 
enmi le tref zz lit couuert 
d une mout riche coutepointe 
mout bien ouuree et menue pointe 
et par desus zz roille auoit 
ens ou lit dedens se gisoit 
une damoiselle endormie 
mes loing estoit sa compaingnie 
alees furent ses pucelles 
por cueillir fleurettes nouelles 
qui par le tref 
que par le tref ionchier uouloient 
quant li uarles ou tref entra 
son cheual mout forment frongna 
que la damoisele l oi 
si s esueilla et tressailli 
et li uarles qui nices fu 
dist  pucele ie uous salu 
si com ma mere le m aprist 
ma mere m enseingna et dist 
que les pucelles saluasse 
en quel lieu que ie les trouasse  
la pucelle de paour tremble 
pour le uallet qui fol li semble 
si se tient pour fole prouuee 
de ce que seule l ot trouuee 
 uallet  dist elle  ua ta uoie 
fui que mes amis ne te uoie 
ainz uous baiserai par mon chief  
fet li ualles  quique soit grief 
que ma mere le m enseingna 
certes moi ne baiserez ia  
fait la pucele  que ie puisse 
fui que mes amis ne te truisse 
car s il te treuue tu es mors  
li uarles auoit les bras fors 
si l embrace moult uistement 
car il ne l sot fere autrement 
et mist sous li toute estendue 
et cele s est mout deffendue 
et se deffent quanqu elle pot 
mes deffensse mestier n i ot 
car li uarles en zz randon 
la baisa uousist elle ou non 
yy fois si com li contes dist 
tant c un anel en son doi uit 
a une esmeraude mout clere 
 encor  fet il  me dist ma mere 
qu en uostre doi l anel preisse 
mesque riens plus ne uous feisse 
or ca l anel ie l uueil auoir 
mon anel n auras tu pas uoir  
fet la pucele  que ie sace 
s a force du doi ne l m arrache  
li uarles par le poing la prent 
afors les dois li estent 
si a l anel en son doi pris 
en en son doi mainet l a mis 
et dist  pucele bien aiez 
or m en irai bien sui paiez 
et mout meilleur besier uous fait 
que chamberiere que il ait 
en toute la meson ma mere 
que n auez pas la bouche amere  
et cele pleure et dist  uarlet 
n enportez pas mon anelet 
que i en seroie maubaillie 
et tu em perdroies la uie 
quique l tardast ie te promet  
li uarles a son cuer ne met 
riens nule de quanque il ot 
mes de ce que ieuné ot 
moroit de fain a male fin 
zz boucel treuue plain de uin 
et zz hanap d argent selonc 
et uit sus zz troussel de ionc 
une toaille blanche et nueuue 
il le souslieue desous treuue 
yy pastez de cheuriaus touz fres 
ne li anuia pas cist mes 
por la fain qui forment l angoisse 
zz des pastez deuant li froisse 
et meniue par grant talent 
et uerse en la coupe d argent 
le uin qui n estoit mie lais 
s en boit souuent et a grans trais 
et dist  pucele cist pastez 
ne seront hui par moi gastez 
uenez mengier que mout sont bon 
assez y a chascun du son 
si en remaindra zz entier  
et cele pleure endementier 
que que cil la proie et semont 
que zz seul mot ne li respont 
cil menga tant comme il li plot 
et but tant que assez en ot 
et prist congie tout maintenant 
si recouuri le remenant 
et comanda a dieu celi 
que son salut point n abeli 
 dieu uous saut  fet il  bele amie 
mes pour dieu il ne uous poist mie 
de uostre anel se ie l emport 
que ainsque ie muire de mort 
le uous guerredonnere gie 
ie m en uois a uostre congie  
et cele pleure et dist que ia 
a dieu ne le conmandera 
que il li couuendra pour lui 
tant auoir mal painne et anui 
que tant n en ot nule chietiue 
 ne ia pour tant comme ie uiue 
n en arai secours ne aie 
et sache bien qu il m a traie  
ainsi remest cele plorant 
plus n ala guieres demorant 
son ami que du bois reuint 
du uarlet qui sa uoie tint 
uit les esclos si le greua 
et s amie pleurant trouua 
et dist  damoissele ie croi 
a ces enseingnes que ie uoi 
que cheualier a eu ci 
non a sire ie uous afi 
mes zz uarlet galois i ot 
anyeus et uilain et sot 
que a de uostre uin beu 
tant com li plot et bon li fu 
et menga de uos yy pastez 
et pour ce belle si plorez 
s il eust beu et mengié 
trestout si le uousisse gie 
il y a plus sire  fet elle 
 mes aniaus est en la querelle 
qu il le m a tolu si l emporte 
ie uousisse miex estre morte 
qu il l en eust ainsi porté  
ez uous celui desconforté 
et angoisseus en son corage 
 par foy  fet il  cy ot outrage 
et desqu il l emporte si l ait 
mes ie cuit qu il i ot plus fait 
se plus i ot ne l celez ia 
par foy  fet elle  il me baisa 
baisa uoire ie uous di bien 
mesque ce fu mal a gre mien 
aincois uous sist et si uous plot 
onques nul contredit n i ot  
fet cil cui ialousie angoisse 
 cuidiez uous que ne uous connoisse 
si fai certes bien uous connois 
ne sui si borgnes ne si lois 
que uostre fausete ne uoie 
entree estes en male uoie 
entree estes en male painne 
que ia n i mengera d auainne 
uostre cheual ne n iert seingniez 
tant que ie m en serai uengiez 
et la ou il desferrera 
iames referrez ne sera 
s il muert uous me siuurez a pie 
ne ne seront uo drap changié 
iamais dont uous estes uestue 
ainz me siuurez a pie et nue 
tant que la teste en aurai prise 
ia n en ferai autre iustise  
atant s asist et si menga 
et le uarlet tant cheuaucha 
qu il uit zz charbonnier uenant 
zz asne deuant lui uenant 
 uilains  fet il  enseingnes moi 
qui l asne mainne deuant toi 
la plus droite uoie a cardueil 
li roy artus que ueoir uueil 
il fet cheualiers ce dit len 
uallet  fet il  en icest sen 
a zz chastel sor mer assis 
li rois artus biau dous amis 
lie et dolens le trouueras 
a ce chastel se tu i uas 
ce me diras tu ia mon uueil 
de quoi li rois a ioie et deul 
ie l te dirai  fet il  mout tost 
li rois artus atoute s ost 
s est au roy riion combatus 
li rois des illes fu uaincus 
de ce est li rois artus liez 
et de ses compaingnons iriez 
qui aus chastiaux se departirent 
la ou les meilleurs seiours uirent 
ne ne set comment il lor ua 
de c est li deuls que li rois a  
li uarles ne prise zz denier 
les nouuuelles du charbonnier 
fors tant que en sa uoie entra 
cele part ou il li moustra 
tant que sor mer uit zz chastel 
mout bien seant et fort et bel 
et uoit issir parmi la porte 
zz cheualier armé qui porte 
une coupe d or en sa main 
sa lance tenoit et son frain 
et son escu a la senestre 
et la coupe d or en la destre 
et ses armes bien li seoient 
qui toutes nouuelles estoient 
li uarles uoit les armes belles 
qui furent fresches et nouuelles 
si li plurent et dist  par foy 
cestes demanderai au roy 
si les me donne bel m en iere 
et dehez ait qui autres quiere  
atant uers le chastel s en court 
que tart li est qu i uiengne a court 
tant que pres du cheualier uint 
et le cheualier se retint 
zz petit si li demanda 
 ou iras tu uarlet diua 
ie  fet il  a court aler 
au roi uos armes demander 
uarlet  fet il  tu feras bien 
or ua donc tost et si reuien 
et tant diras au mauues roy 
se il ne ueult tenir de moi 
sa terre que i la me rende 
ou il enuoit qu il la deffende 
uers moi qui dis que elle est moie 
et a ces enseingnes t en croie 
se il autrement ne t en croit 
que deuant li pris orendroit 
ceste coupe d or que ie port 
or quiere autrui qui li recort  
que cil n i a mot entendu 
iusqu a la court n a atendu 
ou li rois et li cheualier 
estoient assis au mengier 
la salle fu par terre aual 
et li uarles entre a cheual 
en la sale qui mout fu lee 
et longue de marbre pauee 
et li rois artus fu assis 
au chief d une table penssis 
et tuit li cheualier menioient 
et li un aus autres parloient 
fors li qui fu penssis et mus 
li uarles est auant uenus 
ne set pas le quel on salut 
car li rois mie ne connut 
tant qu ionnes contre li uint 
qui zz coutel en sa main tint 
 uallet  fet il  tu qui ca uiens 
qui le coutel en ta main tiens 
moustre moi li quelz est li rois  
yonnes qui mout fu courtois 
li dist  amis ueez le la  
et cil tantost uers lui ala 
se l salua si comme il sot 
li rois penssa si ne dist mot 
et cil autre fois l aresonne 
et li rois pensse et mot ne sonne 
 par foy  fet li uarles adonques 
 cilz rois ne fist cheualiers onques 
quant parole on n en puet traire 
comment pourroit cheualier faire  
tantost de retourner s atourne 
le chief de son chaceeur tourne 
mes si pres du roy l ot mené 
en guise d omme mal sené 
que deuant le roy sor sa table 
li abati sanz nule fable 
du chief son chapel de bonnet 
li rois torne uers le uarlet 
son chief qu il auoit abessié 
et dist  biau frere bien ueingniez 
ie uous pri que uous ne tegniez 
ce que uostre salu t acroi 
d ire respondre ne uous poi 
que le pire anemi que i aie 
qui plus me het et plus m esmaie 
m a si ma terre contredite 
et tant est fox que toute quite 
la ueult auoir sanz contencon 
li cheualiers uermaus a non 
de la forest de quinqueroi 
et la royne deuant moi 
estoit ci uenue seoir 
por conforter et pour ueoir 
ces cheualiers qui sont bleciez 
ne m eust guieres courroucié 
li cheualier de quanqu il dist 
mes deuant moi ma coupe prist 
deuant moi ma coupe pris a 
et si folement l enleua 
et la royne courrouca 
pour ce que sor li reuersa 
tout le uin dont elle estoit plainne 
si ot oeuure lede et uilainne 
tant que la royne en est enflee 
de duel et d ire enflambee 
en sa chambre ou el s ocist 
ne ne cuit pas se dieux m eist 
que ia em puist eschaper uiue  
li uarles ne prise une ciue 
quanque li rois li dist et conte 
ne de son duel ne de sa honte 
li a tout son pensser lessié 
ne de lui ne li rechaut il 
 faites moi cheualier  fet il 
 sire rois car aler m en uueil  
cler et riant furent si oeil 
en la teste au uarlet sauuage 
nuls l oit ne le tint a sage 
mes trestuit cil qui le ueoient 
pour bel et pour gent le tenoient 
 amis  fet li rois  descendez 
et uostre chaceeur rendez 
a cel uallet se l gardera 
et uostre uolente sera 
faite a dieu en ai fet le ueu 
a m onneur et a uotre preu  
et li ualles a respondu 
 dont n estoit or pas descendu 
cil qui i encontrai en la lande 
et uous uoulez que ie descende 
mes par mon chief n i descendrai 
or faites tost si m en irai 
ha  fet li rois  biaus amis chiers 
ie le ferai mout uolentiers 
a mon preu et a uostre honneur 
foy que ie doi le createur  
fet li ualles  biau sire rois 
ne serai cheualier des mois 
se cheualier uermaus ne sui 
donnez moi les armes celui 
qui uostre coupe d or emporte 
que i encontrai dehors la porte  
li senechaus qui fu bleciez 
de ce qu il l ot s est courrouciez 
li dist  amis uous auez droit 
alez li tolir orendroit 
les armes que elles sont uos 
ne feistes mie que sos 
quant uous pour ce uenistes ci 
keu  fet li rois  pour dieu merci 
trop dites uolentiers anui 
et si ne uous chaut pas a cui 
a preudom est ce trop let uices 
pour ce se le uallet est nices 
si est il espoir gentilz hon 
et se ce li uient d aprison 
que il ait eu uilain mestre 
encor puet preus et sages estre 
uilonnie et d autrui gaber 
et de preudomme ramposner 
preudom ne se doit entremettre 
de riens nulle a autrui promettre 
que donner ne li puisse et ueille 
que le maugre celui n acueille 
qui sanz promettre est ses amis 
et desque il li a promis 
si bee a la promesse auoir 
et pour ce si poez sauoir 
qu assez uenroit il miex ueer 
a homme que faire beer 
car qui le uoir dire en uoudroit 
lui meismes gabe et decoit 
qui fet promesse et ne la sost 
le cuer a son ami se tost  
ainsi li rois a keu parloit 
et li uarles qui s en aloit 
a une pucele ueue 
bele et gente si la salue 
et elle lui et si li rist 
e en riant itant li dist 
 uallet se tu uis par aage 
ie pensse et croi en mon corage 
e si saches que il auenra 
qu en trestout le monde n aura 
nul meilleur cheualier de toi 
ainsi le pensse ainsi le croi  
et la pucele n auoit ris 
passé auoit ans plus de dis 
et ce dist elle si tres haut 
que tuit l oirent et keu saut 
cui la pucelle anuia mout 
si li donna cop si estout 
de sa paume en sa face tendre 
que il la fist par terre estendre 
quant la pucele ferue ot 
en son detour trouua zz sot 
lez une cheminee estant 
si l a bouté ou feu ardant 
du pie par courrous et par ire 
pour ce que li sos souloit dire 
 ceste pucele ne rira 
iusques a tant qu ele uerra 
celui qui de cheualerie 
aura toute la seingneurie  
ainsi cil crie et cele pleure 
et li ualles plus ne demeure 
ainz s en retourne sans conseil 
apres le cheualier uermeil 
yonnet qui les drois sentiers 
sauoit et mout tres uolentiers 
aportoit nouuelles a court 
tout seul sans compaingnon s en court 
par zz uergier delez la sale 
parmi une poterne auale 
tant que il uint au chemin droit 
ou li cheualiers atendoit 
cheualerie et auenture 
et le uarlet grant aleure 
uint uers li pour ses armes prendre 
et li cheualiers pour atendre 
auoit la coupe d or ius mise 
sor zz perron de marbre bise 
quant li uarles aprochié l ot 
tant que l un l autre oir pot 
si li cria  metez les ius 
les armes ne les portez plus 
que li rois artus le uous mande  
et li cheualiers li demande 
 ualles ose nuls ca uenir 
pour le droit le roy maintenir 
se nul i uient ne l celer pas 
comment deable est ce ore gas 
dant cheualier que uous me faites 
encor n auez les armes traites 
ostez les tost ie l uous commant 
uallet  fet il  ie te demant 
se nul uient ca de par le roy 
qui combatre se uueille a moi 
dant cheualier car ostez tost 
les armes que ia ne l uous ost 
que plus ne le uous soufferroie 
bien sachiez que ie uous ferroie 
se plus parler m en fesiez  
lors fu li cheualiers iriez 
sa lance a a yy poinz leuee 
si li a donné tel colee 
sor les espaules au trauers 
de la ou n estoit pas li fers 
qu il le fist tout bronchier aual 
iusques sus le col du cheual 
et li ualles s est courrouciez 
quant il senti qu il fu bleciez 
de la colee qu il ot prise 
au miex qu il pot en l ueil l auise 
et lesse aler le gauelot 
cil qui n entent ne uoit ne ot 
se l fiert tres parmi le ceruel 
que d autre part le hasterel 
le sanc et la ceruelle espant 
de la douleur le cuer li ment 
si uerse et chiet touz estendus 
et li uarles est descendus 
quant il senti qu il fu bleciez 
de ce fu il trop courrouciez 
de la colee qu il ot prise 
ainsi le uarlet s en deliure 
et met sa lance d une part 
et l escu du col li depart 
mes il ne sot uenir a chief 
du hiaume qu il auoit ou chief 
ne ne set comment il le prengne 
et s a talent qu il li desceingne 
l espee mes il ne set faire 
ne du fuerre ne la set traire 
ainz prent le fuerre et sache et tire 
et yonnes conmence a rire 
quant le uarlet uoit entrepris 
 et que est ce  fet il  amis 
que faites uous ie ne sai quoi 
ie cuidoie de uostre roy 
qu il m eust ses armes donnees 
mais ainz aurai par charbonnees 
tout par tout despecié le mort 
que nule des armes emport 
qu eles se tiennent si au cors 
que ce dedenz et ce dehors 
est trestout zz si com moi semble 
qu eles se tiennent si ensemble 
or ne uous esmaiez de rien 
car i es departirai mout bien 
se uous uoulez  fet yonnes 
 faites dont tost  dist li uarles 
 si les me donnez sanz arrest  
tantost yonnet se desuest 
et iusqu a l ortueil le deschauce 
qu il n i lesse hauberc ne chauce 
ne hyaume ou chief n autre armeure 
mes li uarles sa uesteure 
ne uolst lessier ne ne preist 
pour riens que yonnet deist 
une cote mout aaisiee 
de drap de soie gamboisiee 
que desous son hauberc uestoit 
li cheualiers qui mors estoit 
n oster ne li uolst de ses piez 
les rouuelins qu il ot chauciez 
ainz dist  deable est ce or gas 
que changeroie mes bons dras 
que ma mere me fist l autrier 
por les dras a ce cheualier 
ma grosse chemise de chanure 
por cele qui est molle et tenure 
uoudriez uous que ie lessasse 
ma cote ou nule yaue ne passe 
por ceste qui ne tenroit goute 
honnie soit sa gorge toute 
qui changera ne loing ne pres 
ses autres bons dras por mauues  
mout grief chose est de fol apenre 
riens fors les armes ne uolt penre 
pour priere que on li face 
yonnes les chauces li lace 
et sus les rouelins li chauce 
puis li a le hauberc uestu 
tel que mieudre de li ne fu 
et sus la coiffe li assiet 
le hyaume qui tres bien li siet 
et de l espee li enseingne 
qu il la sache et pendant la tiengne 
puis li met le pie en l estrier 
se l fist monter sor le destrier 
ainz mes estrier ueu n auoit 
ne d esperons rien ne sauoit 
fors de uerge ou de roote 
yonnet l escu li aporte 
les esperons desus la chauce 
et la lance apres li baille 
aincoisque yonnes s en aille 
dist li uarles  amis prenez 
mon chaceeur si l en menez 
qu il est moult bon et ie l uous doing 
pour ce que ie n en ai besoing 
et portez la coupe le roy 
si le saluez de par moi 
et tant dites a la pucelle 
que keu feri en sa maiselle 
que se ie puis ainzque ie muire 
li cuit ie metre cuire 
que pour uengiee se tendra  
et cil respont que il rendra 
au roy sa coupe et son mesage 
fournira il a loy de sage 
atant departent si s en uont 
en la sale ou li baron sont 
entre yonnes parmi la porte 
qui au roy sa coupe raporte 
si li dist  sire or faites ioie 
que uostre coupe uous renuoie 
uostre cheualier qui ci fu 
de quel cheualier me dis tu  
fet li rois qui en sa grant ire 
estoit encore  en non dieu sire  
fet yonnes  du uallet di 
qui orendroit parti de ci 
dis tu dont du uallet gallois 
qui me demanda  fet li rois 
 les armes de cynople taintes 
au cheualier qui honte maintes 
m a faites selonc son pooir 
sire de lui di ie pour uoir 
et ma coupe comment ot il 
aimme le tant et prise cil 
qu i li ait de son gre rendue 
aincois li a moult chier uendue 
li uarles que il a occis 
et comment fu ce biaus amis 
sire ne sai mesque ie ui 
que le cheualier le feri 
de sa lance et fist grant anui 
et li cheualiers feri lui 
d un gauelot parmi l ueilliere 
si qu il li fist par de derriere 
le sanc et la ceruelle espandre 
et lui par terre mort estendre  
lors dist li rois au senechal 
 hai keus mout auez fet de mal 
par uostre langue l enniueuse 
qui aura dite mainte oiseuse 
m auez cel cheualier tolu 
qui hui ce iour m a mout ualu 
sire mon chief il mande par moi 
a la pucelle la royne 
que keux feri par aatine 
par mal de li et par despit 
que il la uengera s il uit 
tant que il puist uenir en leu  
li sos qui sist derrier le feu 
oit la parolle et saut em piez 
et uint deuant le roy touz liez 
s a tel ioie qu il trippe et saut 
et dist  dant roy se dieu me saut 
or aprochent uos auentures 
de felonnesses et de dures 
en uerrez auenir souuent 
et si uous met bien en couuent 
que keus puet estre touz certains 
que mar uit ses piez et ses mains 
et sa langue folle et uilainne 
ainzque passe une quarantainne 
aura li cheualiers uengié 
le cop qu i me donna du pie 
et la buffe iert mout chier uendue 
et comparee et chier uendue 
que il donna a la pucele 
car entre le coute et l essele 
le bras destre li brisera 
zz demi an le portera 
au col pendu et bien li port 
n i puet faillir iusqu a la mort  
ceste parolle mout greua 
pout petit que keu ne creua 
de mautalent et de courrous 
et qu il ne l ala uoiant tous 
tel conreer que mort l eust 
por ce que le roy despleust 
lessa que il ne l enuay 
et li rois dist  ahi ahy 
com uous m auez hui courroucié 
qui assené et adrecié 
le cheualier d armes eust 
tant c un pou aidier s en seust 
et de l escu et de la lance 
bons cheualiers fust sanz doutance 
car il ne set ne pou ne bien 
d armes ne de nule autre rien 
que neis traire ne sauroit 
l espee se mestiers estoit 
or siet armez sus son cheual 
s enconterra aucun uassal 
qui pour son cheual gaaingnier 
ne l doutera mehaingnier 
tost mort ou mehaingnié l aura 
car deffendre ne se saura 
tant est nices et bestiaus 
s aura tost fet ses enuiaus  
ainsi li rois plaint et regraite 
le uallet et fet chiere mate 
mes il n i puet riens conquester 
si lesse la parolle ester 
et li uarles par la forest 
ua cheuauchant sanz nul arrest 
tant que a plainne terre uint 
sor une riuiere qui tint 
de le plus d une arbalestee 
et si estoit l yaue rentree 
arrieres en son droit conduit 
uers la grant riuiere qui bruit 
s en ua toute la praierie 
mes en l yaue n entra il mie 
qu il la uit moult parfonde et noire 
et plus courant assez que loire 
si s en ala selonc la riue 
lez une grant roche naiue 
qui d autre part de l yaue estoit 
si que l yaue au pie li batoit 
de cele roche en zz pendant 
enmi le chastel en estant 
ot une tour mout fort et grant 
une barbacaine moult fort 
auoit tournee uers le gort 
qui a la mer se combatoit 
et la mer au pie li batoit 
a yy parties du mur 
dont li quarrel estoient dur 
auoit yy basses tournelles 
qui mout estoient fors et belles 
li chastiaus estoit bien seans 
et bien aaisiez par dedens 
deuant le chastelet roont 
ot sor l yaue drecié zz pont 
de pierre d arainne et de chaus 
li pons fu mout et fors et biaus 
abatailliees tout entour 
enmi le pont ot une tour 
et deuant le pont tourneis 
qui estoit fais et establis 
a ce que sa nature porte 
le iour iert pont et la nuit porte 
li ualles uers le pont chemine 
uestus d une robe d ermine 
zz preudom s aloit esbatant 
desus le pont et si atent 
celui qui sus le pont uenoit 
li prodom en sa main tenoit 
par contenance zz bastonnet 
apres lui furent dui uallet 
trestui desafublé uenu 
cil qui uient a bien entendu 
ce que sa mere li aprist 
car il le salua et dist 
 sire ce m enseingna ma mere 
quil ne m est marrastre n amere 
si uous garisse no sauuere 
dieu te beneie biau frere  
fet li preudoms qui nice et sot 
au parler bien l entent et ot 
et li uarles tourne a senestre 
et li preudoms tantost l areste 
et dist  biau frere dont uiens tu 
dont de la court le roy artu 
qui nouuel cheualier m a fait 
li rois qui bonne auenture ait 
cheualier se dieu bien me doint 
ne cuidoie que en tel point 
de tel chose li souuenist 
ne l cuidoie qu il li tenist 
le roy de nul cheualier faire 
or me di frere debonnaire 
les armes qui les te bailla 
li rois  fet il  les me donna 
donna comment  et il li conte 
si com oi auez ou conte 
que autre fois le conteroit 
anuis et oiseuse seroit 
car nul conte de ce n amende 
et li prodoms li redemande 
qu i set faire de son cheual 
 ie l court bien amont et aual 
tout autresi com ie couroie 
le chaceeur que ie auoie 
en la meson ma mere pris 
et de uos armes biaus amis 
me redites qu en sauez faire 
ie l sai bien uestir et retraire 
si com li uarles m en arma 
qui uoiant moi en desarma 
celui que i en auoie mort 
et si legierment les port 
que elles ne me grieuent rien 
por l amour dieu ce pris ie bien  
fet li prodoms  et mout me siet 
or me dites et ne uous griet 
quelz besoing uous amena ca 
sire ma mere m enseingna 
que uers les prodomes alasse 
et que a eulz me conseillasse 
si creisse ce qu il diroient 
que preu i ont cil qui les croient  
li preudoms li respont  biau frere 
benoite soit uostre mere 
qui le uous enseingna mout bien 
mes uoulez uous plus dire rien 
oil et quoi tant et non mais 
qu il en est temps et bien le uais 
mout uolentiers  fet li preudoms 
 mesque uous m otroiez zz don 
dont grant bien uenir uous uerrois 
et quoi  fet il  que uous crerois 
le conseil uostre mere et moi 
par foi  fet il  et ie l otroi 
dont descendez  et il descent 
zz des uarles son cheual prent 
des yy qui erent uenus la 
et li autres le desarma 
si remest en la robe sote 
es rouuelins et en la cote 
de cerf mal faite et mal tailliee 
que sa mere li ot bailliee 
et li prodoms se fist chaucier 
les esperons trenchans d acier 
que li ualles ot aportez 
si est sor son cheual montez 
et l escu par la guige prent 
a son col et la lance prent 
et dist  amis or aprenez 
d armes et garde uous donnez 
comment on doit lance tenir 
son cheual poindre et retenir  
lors a desploiee l enseingne 
et si li aprent et enseingne 
comment on doit son escu prendre 
zz petit le fet auant pendre 
tant qu au col du cheual se ioint 
puis met la lance ou feutre et point 
le cheual qui yy mars ualoit 
car nul plus uolentiers n aloit 
plus tost ne de greingneur uertu 
li preudom sot mout de l escu 
et du cheual et de la lance 
car il ot apris en s enfance 
si plot moult au uarlet et sist 
trestout quanque li prodom fist 
quant il ot fet tout son cembel 
deuant le uallet bien et bel 
qui bien s en fu garde donnee 
si li reuient lance leuee 
au uarlet et demanda li 
 amis sauriez uous ainsi 
la lance et l escu demener 
et le cheual poindre et mener  
et cil li dist tout a deliure 
il ne uoudroit plus longue uiure 
ne en terre manoir n eust 
mesque ainsi fere peust 
 ce c om ne set puet on aprendre 
qui i ueult pener et entendre  
fet li preudoms  biaus amis chiers 
il couuient a touz les mestiers 
et painne et cuer et us auoir 
par ces yy puet on tout sauoir 
et quant uous onques ne l feistes 
ne autrui fere ne l ueistes 
se uous faire ne le sauez 
honte ne blasme n i auez  
lors le fist le preudom monter 
et il commanda a aporter 
si a droit la lance et l escu 
com s il eust touz iours uescu 
en tournoiement et en guerre 
et alé par toute la terre 
querant bataille et auenture 
car il li uenoit de nature 
et quant nature li aprent 
et le cuer du tout i entent 
ne li puet estre riens greuainne 
la ou nature et cuer se painne 
par ces yy si bien le faisoit 
que au preudomme mout plesoit 
si qu il disoit en son courage 
que se il fust tout son aage 
d armes penez et entremis 
si fust il ia mout bien apris 
quant li ualles ot fet son tours 
deuant le preudomme au retours 
lance leuee s en repere 
si com il li ot ueu fere 
et li dist  sire ai ie bien fet 
cuidiez uous ia que mestier m et 
painne se ie mettre l i uueil 
onques riens ne uirent mi oeil 
dont si grant couuoitise eusse 
mout uolentiers que i en seusse 
autretant com uous en sauez  
fet li preudoms  uous en auez  
li preudoms par yy fois monta 
et yy fois d armes li moustra 
trestout quanque moustrer l en sot 
tant que assez moustré l en ot 
et par yy fois moustrer le fist 
et au derrenier si li dist 
 amis se uous encontriez 
zz cheualier que feriez 
s il me feroit ie l referroie 
et se uostre lance pecoie 
apres ce n i auroit il plus 
mes aus poins li courroie sus 
amis ce ne ferez uous mie 
que ferez dont par escremie 
de l espee le dois requerre  
lors fiche deuant lui en terre 
la lance en estant toute droite 
li preudoms qui mout le couuoite 
d armes enseingnier et aprendre 
que il se sache bien desfendre 
a l espee s on le requiert 
et enuair quant lieus en iert 
puis a main a l espee mise 
 amis  fet il  en itel guise 
uous desfendez s on uous assaut 
de ce  fet il  se dieu me saut 
ne set nuls homs tant com ie fas 
qu as bourraus et aus taleuas 
chiez ma mere en apris assez 
tant que souuent en fui lassez 
or alons hui mes a l ostel  
fet li preudoms  il n i a tel 
et uous aurez cui qu il anuit 
l ostel saint iulien anuit  
lors s en uiennent amdui en coste 
et li ualles dist a son hoste 
 sire ma mere m enseingna 
qu auec homme n alaisse ia 
ne compaingnie n i eusse 
granment que son non ne seusse 
et se le m enseingna sauoir 
ie uueil le uostre non sauoir 
biau dous amis  fet le preudom 
 gornemans de gohors ai non  
ainsi iusqu a l ostel s en uiennent 
et main a main amdui se tiennent 
a la montee d un degre 
uint zz uarlet tout de son gre 
qui aportoit zz mantel court 
li ualles affubler le court 
qu apres le chaut ne li preist 
froidure qui mal li feist 
riches hostez et biaus et gens 
ot li preudoms et belles gens 
li mengiers fu bien atournez 
et biaus et bons et acesmez 
si lauerent li cheualier 
puis si s asistrent au mengier 
le prodom et lez lui l asist 
le uarlet et mengier le fist 
auec lui a une escuelle 
de mais ne fas autre fauelle 
quans en i ot ne quelz il furent 
mes assez mengierent et burent 
de mengier ne fas autre fable 
quant leuez furent de la table 
li preudom qui mout fu courtois 
pria de remanoir zz mois 
le uallet qui delez lui sist 
zz an tout plain se il uousist 
le retenist il uolentiers 
si apreist endementiers 
telz choses s elles li pleussent 
que au besoing mestier eussent 
et li uarles li dist apres 
 sire ne sai se ie sui pres 
du manoir ou ma mere maint 
mes ie pri dieu que il me maint 
tant c oncor la puisse ueoir 
car paumee la uit cheoir 
au chief du pont deuant la porte 
si ne sai s ele est uiue ou morte 
de duel de moi quant la lessai 
chai paumee bien le sai 
et pour ce ne pourroit pas estre 
tant que ie seusse son estre 
que ie feisse lonc seiour 
ainz m en irai demain au iour  
li prodoms uoit que riens ne uaut 
priere et la parolle faut 
ainz uont couchier sanz plus de plet 
car li lit estoient ia fet 
li prodoms par matin leua 
au lit au uarlet s en ala 
la ou il le trouua gisant 
si li fist zz present mout gent 
chemises braies de chainsil 
et chauses taintes em bresil 
et cote de drap de soie ynde 
qui fu fais et tyssus en ynde 
pour ce que uestir li feist 
li aporta et si li dist 
 amis ces dras que ci ueez 
uestirez se uous m en creez  
et li uarles repont  biau sire 
uous pourriez assez miex dire 
li drap que ma mere me fist 
dont ne ualent il miex que cist 
et uous uoulez que ie les ueste 
uallet foi que ie doi ma teste  
fait li prodoms  ainz ualent pis 
uous me disiez biaus douz amis 
quant ie uous amenai ceens 
que uous touz mes conmandemens 
feriez et ie si ferai  
fet li uarles  ia n en serai 
encontre uous de nule chose  
as dras uestir plus ne repose 
si a les sa mere lessiez 
et li preudoms s est abessiez 
si li chauca l esperon destre 
la coustume souloit tele estre 
que cil qui fesoit cheualier 
li souloit l esperon chaucier 
d autres uarles assez i ot 
chascun qui auenir i pot 
a lui armer la main a mise 
li preudoms a l espee prise 
si li caint et si le baisa 
et dist que donnee li a 
la plus haute ordre auec l espee 
que deux ait faite et commandee 
c est ordre de cheualerie 
qu il doit estre sanz uilenie 
et dist  biau frere or uous souuiengne 
se il auient qu il uous couuiengne 
combatre a aucun cheualier 
ice uous uueil dire et prier 
se uous en uenez au desus 
que uers uous ne se puisse plus 
deffendre ne contre tenir 
ainz l estuet a merci uenir 
gardez que merci en ailliez 
qu a escient ne l ociez 
trop parlans ne trop nouueliers 
nul ne puet estre trop parliers 
que souuent tel chose ne die 
qui li atourt a uilonnie 
et li sages dit et retrait 
qui trop parolle pechie fait 
pour ce biau sire uous chasti 
de trop parler et ie uous pri 
se uous trouuez homme ne fame 
ou soit damoiselle ou soit dame 
desconseilliee en nule rien 
conseilliez la si ferez bien 
se uous conseillier la sauez 
et se le pooir en auez 
une autre chose uous apreng 
que tenez une a desdaing 
a uergongne n a encombrier 
uolentiers alez au moustier 
prier celui qui tout a fait 
que de uostre ame merci ait 
et qu en ce siecle crestien 
uous gart comme bien crestien  
et li uarles dist au prodomme 
 de touz les apostres de romme 
soiez uous beneois biau frere  
fet li preudoms  que uostre mere 
uous ait ce apris n enseingnié 
de ce ne uous blasmerai gie 
se uous l auez dit iusques ci 
mes desormes uostre merci 
uous pri que uous en chastiez 
et se uous plus en disiez 
a folie le tenroit len 
por ce uous pri gardez uous en 
et que dirai ie dont biau sire 
li uauassours ce poez dire 
qui uostre esperon uous chauca 
le uous aprist et enseingna  
et il li a le don donné 
que iames n i aura sonné 
zz mot tant com il sera uis 
se de lui non que li estris 
que ce est bien qu il li enseingne 
li preudoms maintenant se saigne 
si a la main leuee en haut 
et dist  biau sire dieux uous saut 
alez a dieu qui uous conduie 
que la demeure uous ennuie  
le nouuel cheualier se part 
de son hoste mout li est tart 
que a sa mere uenir puisse 
et que sauue et uiue la truisse 
si se met es forez soutainnes 
car assez miex qu as terres plainnes 
es forez se reconnossoit 
et cheuauche tant que il uoit 
zz chastel bel et bien seant 
mes hors des murs ne uit neent 
fors mer et yaue et terre gaste 
d aler uers le chastel se haste 
tant que deuant la porte uint 
mes zz pont passer li couuint 
si foible ainzque la porte uiengne 
qu a painnes cuit qu il le soustiengne 
li cheualiers sor le pont monte 
si le passa que mal ne honte 
ne encombrier ne li auint 
iusques deuant la porte uint 
si la treuue fermee a clef 
ne il ne hurte pas soef 
ne ni apele mie bas 
tant i feri qu isnellepas 
uint aus fenestres de la sale 
une pucele maigre et pale 
et dist  qui est qui la apele  
cil regarda uers la pucele 
si la uoit et dist  belle amie 
zz cheualier sui qui uous prie 
que leens me lessiez entrer 
et l ostel anuit mes prester 
sire  fet elle  uous l aurez 
mes ia gre ne nous en sarez 
et nonpourquant nous uous ferons 
si bon hostel com nous porrons  
lors s est la pucele arrier traite 
et cil qui la pucele aguaite 
crient trop ne l face demorer 
si recommenca a hurter 
tantost yy serians i uindrent 
et grans haches en lor mains tindrent 
et chascun ot cainte une espee 
si ont la porte desfermee 
et dist  biau sire uenez ens  
se bien esteust aus serians 
mout fussent bel mes il auoient 
mesaise tant com il estoient 
de ieuner et de ueillier 
tel c on s en peust merueillier 
et il ot bien dehors trouuee 
la terre uuide et degastee 
dedenz riens ne li amenda 
que tout par tout ou il ala 
trouua degastees les rues 
et les mesons uit decheues 
qu ome ne fame n i auoit 
des moustiers en la uille auoit 
qui estoient yy abbeyes 
l une de nonnains beneies 
l autre de moinnes esgarez 
ne trouua mie bien parez 
les moustiers ne bien pourtendus 
ainz trouua creuez et fendus 
les murs et les tours decouuertes 
et les portes erent ouuertes 
aussi de nuis comme de iours 
molin n i meult ne n i cuit fours 
en nul lieu de tout le chastel 
n il n i auoit pain ne gastel 
ne riens nule qui fust a uendre 
dont on peust zz denier prendre 
si trouua le chastel gasté 
qu il n i trouua pain ne paste 
ne uin ne cydre ne ceruoise 
uers zz chastel couuert d ardoise 
l ont li yy seriant mené 
et descendu et desarmé 
et tantost zz uaslet aualle 
parmi les degrez de la salle 
qui aporta zz mantel gris 
au col du cheualier l a mis 
et uns autres a establé 
son cheual la ou il n a ble 
ne fain ne fuerre se pou non 
car il n estoit en la meson 
li autre deuant euls le font 
monter par uns degrez amont 
en la sale qui mout fu belle 
dui preudomme et une pucelle 
li sont a l encontre uenu 
li preudom estoient chanu 
non pas qu il feussent tout blanc 
de bel aage atout le sanc 
et o toute lor force fussent 
s anui et pesance n eussent 
et la pucelle uint mout cointe 
et plus acesmee et plus iointe 
que espeurier ne papegaus 
ses mantiaus fu et fres et biaus 
d une pourpre noire estelee 
d or et n estoit mie pelee 
la penne qui d ermine fu 
d un sebelin uert et chanu 
qu il n estoit trop lons ne trop lez 
fu li mantiaus encore ourlez 
et se ie onques fis deuise 
en biaute que dieu eust mise 
en cors de fame ne de face 
or me conuient que une en face 
dont ia ne mentirai de mot 
desfublee fu et si ot 
les cheueus telz s estre poist 
que bien cuidast que les ueist 
que il fussent tout de fin or 
tant estoient luisant et sor 
le front ot haut et cler et plain 
com s il fust ouurez a la main 
et de main d omme ouuree fust 
de pierre ou de coiure ou de fust 
sorcilz brunes et large entrueil 
en la teste furent li oeil 
cler et riant uair et fendu 
le nez auoit haut estendu 
et miex li auenoit ou uis 
le uermeil sor le blanc assis 
que le sinople sor l argent 
por embler sens et cuer de gent 
fist deux de li si grant merueille 
c onques puis ne fist sa pareille 
ne deuant faire n en auoit 
et quant li cheualiers la uoit 
si la salue et elle lui 
et li preudomme ambedui 
et la damoiselle le prent 
par la main debonnerement 
si dist  biau sire uos hostieus 
ne sera mie encor nuit tieus 
com a preudomme couuendroit 
se ie uous disoie orendroit 
tout nostre couuine et nostre estre 
uous cuidieriez bien porroit estre 
que par mauuestie le deisse 
por ce qu aler uous en feisse 
mes s il uous plest ore en uenez 
l ostel anuit mes auerez 
et dieu uous doint meilleur demain  
ainsi l en mainne par la main 
iusqu a une chambre celee 
qui mout fu belle et longue et lee 
sus une coute de samit 
qui fu estendue sor zz lit 
se sont amdui leens assis 
cheualier yy yy ou sis 
uindrent leens et si s asistrent 
en la chambre lor siege pristrent 
enuiron celui qui s i sist 
lez la dame et mot ne dist 
por ce de parler se tenoit 
que de chasti li souuenoit 
que li preudoms li auoit fet 
si en tiennent entr eus grant plet 
tuit li cheualier a conseil 
 dieu  fet chascun  mout m esmerueil 
se cilz cheualiers est muiaus 
grant duel seroit c onques tant biaus 
cheualiers ne fu nez de fame 
mout auient bien delez ma dame 
et ma dame aussi delez lui 
com s il fussent muiel amdui 
tant est cilz biaus et cele bele 
c onques cheualier ne pucele 
si bien n auindrent mes ensemble 
com de l un et l autre en semble 
que dieux l un por l autre feist 
por ce qu ensemble les meist  
trestuit grant parole en fesoient 
et la damoiselle atendoient 
et que aucuns d eulz yy parlast 
et que li uarles l aresnast 
tant qu ele uit tres bien et sot 
que il ne li diroit nul mot 
s ele ne commencoit auant 
lors dist mout debonnairement 
 sire dont uenistes hui 
damoiselle  fet il  ie iu 
chiez zz proudomme en zz chastel 
ou i oi hostel et bon et bel 
si a yy tours grans et eslites 
une grant et yy petites 
ie sai toute l ueuure asommer 
ne le chastel ne sai nommer 
mes ie sai bien que li preudom 
gornemaus de gohors a non 
ha biaus amis  fet la pucelle 
 mout est uostre parolle belle 
et mout auez dit que courtois 
dieu uous en sache gre li rois 
quant uous prodomme l apelastes 
onques plus uoir mot ne parlastes 
qu il est preudoms par saint richier 
ice puis ie bien afichier 
et sachiez que ie sui sa niece 
mes ie ne l ui mout a grant piece 
et certes puisque uous meustes 
de uostre hostel ne conneustes 
plus preudomme mien escient 
mout bon hostel et moult ioiant 
uous fist que mout le sot bien faire 
comme preudom et debonnaire 
puissanz et aaisiez et riches 
mes ceens n auons que yy miches 
c uns miens oncles qui est prieurs 
mout sains homs et religieus 
m enuoia anuit pour souper 
por moi et ma gent conforter 
et zz boucel plain de uin cuit 
et yy pastez si com ie cuit 
de uitaille n a plus ceens 
forsc un cheurel c un mien sergens 
ocist hui main d une saiete  
atant commande que on mette 
les tables et elles sont mises 
et les gens au souper assises 
au mengier ont moult petit sis 
mes par mout grant talent fu pris 
apres mengier se departirent 
cil remestrent qu il se dormirent 
qui l autre nuit ueillié auoient 
cil s en alerent qui deuoient 
la nuit par le chastel ueillier 
seriant furent et cheualier 
yy qui la nuit ueillierent 
li autre mout se traueillierent 
de lor hoste mout aaisier 
bons couuertoers blans et chier 
et orillier au chief li met 
cil qui du couchier s entremet 
et toute l aise et le delit 
c om sache deuiser en lit 
et li cheualiers cele nuit 
forsque seulement le deduit 
de pucelle se il l eust 
ou de dame se l li leust 
mes n en sauoit encore rien 
ne n en penssoit ne pou ne bien 
si s endormi auques par tans 
qu il n estoit de riens en pourpens 
mes s ostesse pas ne repose 
qui en sa chambre estoit enclose 
cil dort a aise et cele pensse 
qu il n a en li nule desfensse 
d une bataille qui l asaut 
mout se trestourne et mout tressaut 
mout se deult et mout se demainne 
mantel de soie tainte en grainne 
a affublé sor sa chemise 
si s est en auenture mise 
comme hardie et outrageuse 
mes ce n est mie pour oiseuse 
mes se pensse que elle ira 
a son hoste et li dira 
de son affaire une partie 
lors s est de son lit departie 
et issue hors de sa chambre 
en itel point que tuit li membre 
li trembloient que li cors sue 
pleurant est de la chambre issue 
et uint au lit ou il se dort 
et pleure et soupire moult fort 
si s acline et s aienoille 
et pleure si qu ele li moille 
de ses lermes toute la face 
n a hardemant que plus en face 
tant a pleuré que cil s esueille 
si s esbahist moult et meruielle 
de sa face qu il ot moilliee 
et uoit cele aienoilliee 
deuant son lit qui le tenoit 
embracié par le col estroit 
et tant de courtoisie fist 
que entre ses yy bras la prist 
maintenant deuers li se trest 
si li dist  sire que uous plest 
por qu estes uous uenue ci 
ha gentilz cheualiers merci 
por dieu uous pri et pour son fil 
que uous ne m en tenez pour uil 
pour ce que ie sui ci uenue 
et ce que ie sui toute nue 
ie n i penssai onques folie 
ne mauuestie ne uilonnie 
qu il n a ou monde riens qui uiue 
tant dolente ne tant chietiue 
que ie ne soie plus dolente 
riens qui uiue ne m atalente 
c onques nul iour sanz mal ne fui 
et si maleureuse sui 
ne ie ne uiurai iames nuit 
fors seulement cele d anuit 
ne iour fors celui de demain 
aincois m ocirrai de ma main 
de yy yy cheualiers et dis 
dont cilz chastiaus estoit garnis 
n a ceens remez que cinquante 
et les yy naurez de la lance 
