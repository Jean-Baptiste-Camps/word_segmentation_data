a la ueille de la pentecoste  quant li compaignon de la table reonde furent uenu a kamaalot et il orent oi le seruise et len uouloit metre les tables a hore de none  lors entra en la sale a cheual une molt bele damoisele  
et fu uenue si grant oirre que bien le pooit len ueoir  car ses cheuaus en fu encore toz suanz . 
et ele descent et uient deuant le roi  
si le salue  et il dit que diex la beneie . 
 sire   fet ele   por dieu  dites moi se lancelot est ceenz . 
oil uoir   fet li rois   ueez le la . 
 si li mostre . 
et ele ua maintenant la ou il est et li dit   lancelot  ie uos di de par le roi pelles que uos auec moi uenez iusqu en cele forest . 
 et il li demande a qui ele est . 
 ie sui   fait ele   a celui dont ie uos parol . 
et quel besoign   fet il   auez uos de moi  
ce uerroiz uos bien   fet ele . 
 de par dieu   fet il   et ie irai uolentiers . 
 lors dist a un escuier qu il mete la sele en son cheual et li aport ses armes . 
et cil si fet tout maintenant . 
et quant li rois et li autre qui ou pales estoient uoient ce  si lor en poise molt . 
et neporquant  quant il uoient qu il ne remaindroit  il l en lessent aler . 
et la reine li dit   que est ce  lancelot  nos lairez uos a cest ior qui si est hauz  
dame   fet la damoisele   sachiez que uos le rauroiz demain ceenz ainz hore de disner . 
or i uoist donc   fet ele  
 car se il demain ne deust reuenir  il n i alast hui par ma uolente . 
 et il monte et la damoisele ausi . 
si se partent de laienz sanz autre congie et sanz plus de compaignie  fors seulement escuier qui auec la damoisele estoit uenuz . 
et quant il sont issu de kamaalot  si cheuauchent tantqu il sont en la forest uenu . 
si se metent ou grant chemin ferré et errent bien la moitie d une liue  et tantqu il uindrent en une ualee . 
et lors uoient deuant els en trauers dou chemin une abeie de nonains . 
et la damoisele torne cele part si tost come il sont pres . 
et quant il uindrent a la porte  si apele li escuiers et len li ueure  et il descendent et entrent enz . 
et quant cil de laienz sorent que lancelot estoit uenuz  si li uont tuit a l encontre et li font molt grant ioie . 
et quant il l orent mené en une chambre et il fu desarmez  si uoit iesir ses deus cousins boort et lyonel en deus liz . 
et lors est a merueilles liez . 
si les esueille  
et quant il le uoient  si l acolent et besent . 
et lors comence la ioie que li cousin firent li uns de l autre . 
 biax sire   fet boors a lancelot   quele auenture uos a ca amené  
ia uos cuidions nos trouer a kamaalot . 
 et il lor conte coment une damoisele l a laienz amené  mes il ne set onques por quoi . 
et endementiersqu il parloient einsi  si entrerent laienz troi nonains qui amenoient deuant eles galaad  si bel enfant et si bien taillié de toz membres que a peines trouast len son pareil ou monde . 
et cele qui estoit la plus dame le menoit par la main et ploroit mout tendrement . 
et quant ele uint deuant lancelot  si li dist   sire  ie uos ameign nostre norricon itant de ioie com nos auons  nostre confort et nostre espoir  que uos en facoiz cheualier . 
car de nul plus preudome de uos ne porroit il  a nostre cuidier  receuoir l ordre de cheualerie . 
 il regarde l enfant  si le uoit garni de toutes biautez si merueilleusement qu il ne cuide mie qu il ueist onques mes de son eage si bele forme d ome . 
et par la simplece qu il i uoit i espoire il tant de bien qu il li plest molt qu il le face cheualier . 
si respont as dames que de ceste requeste ne lor faudra il ia  et que uolentiers le fera cheualier  puisque eles le uuelent . 
 sire   fet cele qui le menoit   nos uolons que ce soit anuit ou demain . 
de par dieu   fet il   il sera einsi com uos le uoulez . 
 cele nuit demora laienz lancelot et fist toute la nuit ueillier le uaslet au mostier  et a l endemain a hore de prime le fist cheualier  et li chauca l un de ses esperons et boorz l autre . 
apres li ceint lancelot l espee et li dona la colee  et li dist que diex le feist preudome  car a biaute n auoit il mie failli . 
et quant il li ot fet tout ce que a nouel cheualier apartenoit  si li dist   biaux sire  uendrez uos auec moi a la cort mon seigneur le roi artuz  
sire   fait il   nanil  auec uos n irai ie pas . 
 et lors dist lancelot a l abeesse   dame  soffrez que nostre nouiaus cheualiers uiegne auec nos a la cort mon seignor le roi . 
car il amendera assez plus d estre la que de ci demorer auec uos . 
sire   fet ele   il n ira pas ore  
mes si tost com nos cuiderons qu il en soit lex et mestiers  nos l i enuoierons . 
 et lors se part lancelot de laienz entre lui et ses compaignons  
et cheuauchent ensemble tantqu il sont uenu a kamaalot a hore de tierce  et li rois ert alez au mostier por oir la messe a grant compaignie de hauz homes . 
et quant li troi cousin furent uenu  si descendirent en la cort et monterent en la sale en haut . 
et lors comencierent a parler de l enfant que lancelot auoit fet cheualier  
si dist boorz qu il n auoit onques ueu home qui tant resemblast lancelot come cil fesoit . 
 et certes   fet il   ie ne creroie iames riens se ce n est galaad  qui fu engendrez en la bele fille au riche roi pescheor  
car il retret a celui lignage et au nostre trop merueilleusement . 
par foi   fet lyoniaus   ie croi bien que ce soit il  car il resemble molt bien mon seignor . 
 grant piece parlerent de ceste chose por sauoir s il en tresissent riens de la bouche lancelot  
mes a parole que il deissent de ceste chose ne respondi il onques a cele foiz . 
quant li rois fu reuenuz del mostier et il uit que lancelot fu uenuz et il ot amené boort et lyonel  si lor fet molt grant ioie  et dit que bien soient il uenu . 
et la feste comence par laienz grant et merueilleuse  car mout sont liez li compaignon de la table reonde de la uenue as deus freres . 
et mes sires gauuains lor demande coment il l ont puis fet qu il se partirent de cort . 
et il dient   bien  dieu merci   
car il ont toz iorz esté sainz et haitiez . 
 certes   fet mes sires gauuains   ce me plest mout . 
 granz est la ioie que cil de la cort font a boort et a lyonel  
car pieca mes qu il n es auoient ueuz . 
et li rois comande que les napes soient mises  car il est tens de mengier  ce li est auis . 
 sire   fet kex li seneschaux   se uos asseez ia au disner . 
il m est auis que uos enfraindroiz la costume de ceanz . 
car nos auons ueu toz iorz que uos a haute feste n asseiez a table deuantque aucune auenture fust en uostre cort auenue uoiant toz les barons de uostre ostel . 
certes   fet li rois   kex  uos dites uoir . 
ceste costume ai ie toz iors tenue et la tendrai tant come ie porrai . 
mes ie auoie si grant ioie de lancelot et de ses cousins qui estoient uenu a cort sain et haitié qu il ne me souenoit de la costume . 
or uos en souiegne   fet kex . 
endementresqu il parloient einsi  si entra laienz uns uaslez qui dist au roi  sire  noueles uos aport molt merueilleuses . 
queles  
 fet li rois . 
 di les moi tost . 
sire  la aual desoz uostre pales a un perron grant que i ai ueu floter par desus l eue . 
uenez le ueoir  qar ie sai bien que ce est auenture merueilleuse . 
 et li rois descent maintenant por ceste merueille ueoir  et si font tuit li autre . 
et quant il sont uenu a la riue  si troeuent le perron qui estoit oissuz de l eue  et estoit de marbre uermeil  
et ou perron auoit une espee fichee  qui molt estoit et bele et riche par semblant  
et en estoit li ponz d une pierre preciose ourez a letres d or molt soutilment . 
et li baron regardent les letres qui disoient  ia nus ne m ostera de ci  se cil non a cui coste ie doi pendre . 
et cil sera li mieldres cheualiers del monde . 
et quant li rois uoit ces letres  si dit a lancelot   biau sire  ceste espee est uostre par bon droit  qar ie sai bien que uos estes li mieldres cheualiers del monde . 
 et il respont toz corouciez   certes  sire  ne ele n est moie ne ie n auroie le corage de mettre i main  ne le hardement  car ie ne suiz mie dignes ne soffisanz que ie la doie prendre . 
et por ce m en tendrai ie et n i metrai ia la main  car ce seroit folie se ie tendoie a auoir la . 
toutes uoies   fet li rois   i essaierez uos se uos la porriez oster . 
sire   fet il   non ferai ge . 
car ie sai bien que nus n i essaiera ia por qu il i faille qu il n en recoiue plaie . 
et que sauez uos  
 fet li rois . 
 sire   fet il   ie le sai bien . 
et encore uos di ge autre chose  
car ie uoil que uos sachiez que en cest ior d ui comenceront les granz auentures et les granz merueilles dou saint graal . 
 quant li rois ot que lancelot n en fera plus si dist a mon seignor gauuain   biax niez  essaiez i sire   fet il  sauue uostre grace  non ferai  puisque mes sires lancelot n i uelt essaier . 
g i metroie la main por noient  car ce sauez uos bien qu il est assez mieldres cheualiers que ie ne sui . 
toutes uoies   fet li rois   i essaierez uos por ce que ie le uoil ne mie por l espee auoir . 
 et il giete la main et prent l espee par le heut et sache  mes il ne la puet trere fors . 
et li rois li dist maintenant   biax niez  laissez ester  
car bien auez fet mon comandement . 
mes sire gauuain   fet lancelot   or sachiez que ceste espee uos touchera encore de si pres que uos ne la uoldriez auoir baillee por un chastel . 
sire   fet mes sires gauuains   ie n en poi mes  
se ie en deusse orendroit morir  si le feisse ie por la uolente mon seignor acomplir . 
 et quant li rois ot ceste parole  si se repent de ce que mes sires gauuains a fait . 
lors dist a perceual que il essait a l espee . 
et il dist que si fera uolentiers por fere a mon seignor gauuain compaignie . 
si met la main a l espee et tret  mes il ne la puet auoir . 
et lors croient bien tuit cil de la place que lancelot die uoir  et que les letres dou pont soient ueraies . 
si n i a mes si hardi qui main i ost metre . 
et mes sire kex dist au roi   sire  sire  par mon chief  or poez uos seurement asseoir au disner quant uos plera  car a auenture n auez uos pas failli deuant mengier  ce me semble . 
alons donc   fet li rois   car ausi en est il bien tens . 
 et lors s en uont li cheualier et laissent le perron a la riue . 
et li rois fet l eue corner  
si s asiet en son haut dois  et li compaignon de la table reonde s asieent chascuns en son leu . 
celui ior seruirent laienz quatre roi tuit coroné  et auec aus tant de hauz homes que a merueilles le poist len tenir . 
celui ior fu assiz li rois a son haut dois ou pales et ot a lui seruir grant compaignie de hauz barons . 
si auint einsi quant il se furent tuit assiz par laienz que il trouerent que tuit li compaignon de la table reonde furent uenu et li siege aempli  fors seulement cil que len apeloit le siege perilleus . 
quant il orent eu le premier mes  si lor auint si merueilleuse auenture que tuit li huis dou pales ou il mengoient et les fenestres clostrent par eles en tel maniere que nus n i mist la main  
et neporquant la sale ne fu pas ennuble  
et de ceste chose furent esbahi et li fol et li sage . 
et li rois artuz  qui premiers parla  dist   par dieu  bel seignor  nos auons hui ueue merueilles et ci et a la riue . 
mes ie cuit que nos les uerrons encore anuit greignors que ces ne sont . 
 endementresque li rois parloit einsi  si entra laienz uns preudons a une blanche robe  uielz et anciens  
mes il n ot cheualier laienz qui seust par ou il i entra . 
et li preudons uenoit a pie et amenoit par la main un cheualier a unes armes uermeilles  sans espee et sans escu . 
si dist si tost come il fu enmi le pales   pes soit o uos . 
 et apres dist au roi la ou il le uit   rois artus  ie t ameign le cheualier desirré  celui qui est estraiz dou haut lignage le roi dauid et del parente ioseph d arimacie  celui par cui les merueilles de cest pais et des estranges terres remaindront . 
ueez le ci . 
 et li rois est molt lies de ceste nouele  
si dist au preudome   sire  bien soiez uos uenuz se ceste parole est ueraie  et bien soit li cheualiers uenus  
car se ce est cil que nos atendions a acheuer les auentures del saint graal  onques si grant ioie ne fut fete d ome come nos ferons de lui . 
et qui que il soit  ou cil que uos dites ou autres  ie uoldroie que biens li uenist  puisqu il est si gentilz hom et de si haut lignage come uos dites . 
par foi   fet li preudons  uos en uerrez par tenz bel comencement . 
 et lors fet le cheualier tout desarmer  
si remest en une cote de cendal uermeil  
et il li baille maintenant a afubler un mantel uermeil que il portoit sor s espaule  tout de samit  et par dedenz estoit forrez d un blanc hermine . 
quant il l a uestu et apareillié  si li dist   siuez moi  sire cheualier . 
 et il si fet . 
et il le moinne tout droit au siege perilleus delez coi lancelot se seoit  et souzlieue le drap de soie que cil i auoient mis  
si troeue les letres qui dient  ci est li sieges galaad . 
et li preudons resgarde les letres  i les troeue nouelement fetes  ce li est auis  et il conoist le non  
si li dit si en haut que tuit cil de laienz l oient   sire cheualiers  aseez uos ci  car cist lex est uostres . 
 et cil s asiet tout seurement et dit au preudom   sire  or uos en poez raler  car bien auez fait ce que len uos comanda . 
et saluez moi toz cels dou saint hostel et mon oncle le roi pelles et mon aiol le riche roi pescheor  et lor dites de par moi que ie les ire ueoir au plus tost que ie porrai et que ie en aurai loisir . 
 et li preudons se part de laienz et comande le roi artus a dieu et toz les autres ausi . 
et quant len li uolt demander qui il estoit  il n en tint onques plet a ax  ainz respondi tout pleinement qu il ne lor diroit ore pas  car il le sauroient bien a tens se il l osoient demander . 
si uient au mestre huis dou pales  qui clos ert  si l ueure et descent en la cort aual  
si troeue cheualiers et escuiers iusqu a quinze qui l atendoient et estoient uenu auec lui . 
et il monte et se part de la cort en tel maniere qu il ne sorent plus de son estre a cele foiz . 
quant cil de la sale uirent seoir le cheualier ou siege que tant preudome auoient redouté  ou tantes granz auentures estoient ia auenues  si n i a celui qui n en ait grant merueille  
car il uoient celui si ione home qu il ne seuent dont tel grace li puist estre uenue  se ce n est de la uolente nostre seignor . 
et la feste comence granz par laienz  
si font honor au cheualier et li un et li autre  car bien pensent que ce soit cil par cui les merueilles dou saint graal doiuent faillir  et bien lou conoissent par l esprueue del siege  ou onques hom ne s estoit assiz a cui il n en fust mescheu en aucune maniere  ne mes a cestui . 
si le seruent et honorent de quantqu il pueent  come celui que il tienent a mestre et a seignor par desuz celz de la table reonde . 
et lancelot  qui molt uolentiers le resgardoit por la merueille qu il n en a  conoist que ce est cil qu il a hui fet cheualier nouel  
si en a molt grant ioie . 
et por ce li fet il le greignor honor que il puet  et le met en parole de maintes choses  et li demande de son estre que il l en die aucune chose . 
et cil qui auques le conoist et ne l ose refuser  si respont maintes foiz a ce qu il li demande . 
mes boorz  qui tant est liez que nus plus et qui bien conoist que ce est galaad  li filz lancelot  cil qui doit les auentures mener a chief  parole a lyonel son frere et li dist   biau frere  sauez uos qui cist cheualiers est qui siet ou siege perilleux  
ie ne l sai mie tres bien   fet lyonel   fors tantque ce est cil qui a esté hui fet cheualier  nouel que mes sire lancelot fist hui cheualier nouel de sa main . 
et ce est cil dont entre moi et uos auons toute ior parlé  que mes sire lancelot engendra en la fille le riche roi pescheor . 
ueraiement le sachiez uos   fait boorz   que ce est il  et qu il est nostre cousins prochains . 
et de ceste auenture deuons nos estre molt lie  
car ce n est mie doute qu il ne uiegne encor a greignor chose que cheualiers que ie onques coneusse  si en a ia bel comencement . 
 einsi parolent li dui frere de galaad  et ausi font tuit li autre par laienz . 
si en cort tant la nouele amont et aual que la roine  qui en ses chambres mengoit  en oi parler par un uaslet qui li dist   dame  merueilles sont auenues laienz . 
coment   fet ele  
 di le moi . 
par foi  dame   fet il   uns cheualiers est a cort uenuz qui a acomplie l auenture dou siege perilleus  et est li cheualiers si iuenes hom que toz li siecles se merueille dont cele grace li puet estre uenue . 
uoire   fet ele   puet ce estre uoirs  
oil   fet cil   ueraiement le sachiez . 
en non dieu   fet ele   dont li est il molt bien auenu  
car cele auenture ne uoult onques mes nus hom acheuer qu il n i fust mors ou mehaigniez ainzqu il l eust menee a fin . 
ha  
diex   font les dames   tant fu de bone hore nez li cheualiers  
onques mes hom  tant fust de grant proesce  ne pot auenir a ce que il est auenuz . 
et par ceste auenture puet len bien conoistre que ce est cil qui metra a fin les auentures de la grant bretaigne  et par cui li rois mehaigniez receura garison . 
biax amis   fet la roine au uallet   se diex t ait  or me di de quelle facon il est . 
dame   fet il   se diex m ait  ce est uns des biax cheualiers dou monde . 
mes il est iuenes a merueilles  et resemble a lancelot et au parente le roi ban si merueilleusement que tuit cil de laienz uont disant por uoir que il en est estrez . 
 et lors le desirre la roine a ueoir assez plus qu ele ne fesoit deuant . 
car par ce que ele a oi parler de la semblance pense ele bien que ce soit galaad  que lancelot auoit engendré en la fille au riche roi pescheor  einsi com len li auoit ia conté par maintes fois et dit en quel maniere il auoit esté deceuz  
et ce estoit la chose par coi ele fust plus corrouciee uers lancelot  se la coulpe en fust apertement soie . 
quant li rois ot mengié et li compaignon de la table reonde  si se leuerent de lor sieges . 
et li rois meismes uint au siege perilleux et leua le drap de soie et troua le non galaad  qu il desirroit molt a sauoir . 
et il le mostre a mon seignor gauuain et li dit   biax niez  or auons nos galaad  le bon cheualier parfait que nos et cil de la table reonde auons tant desirré a ueoir . 
or pensons de lui honorer et seruir tant come il sera auec nos  
car caienz ne demorra il pas longuement  ce sai ie bien  por la grant queste dou graal  qui prochienement comencera si come ie croi . 
et lancelot le nos a hui fait entendant  qu il ne l deist pas s il n en seust aucune chose . 
sire  fet mes sires gauuain   et uos et nos le deuons seruir come celui que diex nos a enuoié por deliurer nostre pais des granz merueilles et des estranges auentures qui tant souent i sont auenues par si lonc tens . 
 lors uient li rois a galaad et li dist   sire  bien soiez uos uenuz  molt uos auons desirré a ueoir . 
or uos auons caienz  la dieu merci et la uostre  qui i daignastes uenir . 
sire   fet il   ie i sui uenuz car ie le deuoie bien fere  por ce que de ceanz doiuent mouoir tuit cil qui seront compaignon de la queste dou saint graal  qui par tens sera comenciee . 
sire   fet li rois   de uostre uenue auions nos molt grant mestier por moltes choses  et por les granz merueilles de ceste terre mener a fin  et por une auenture mener a chief qui hui nos est auenue  a quoi cil de ceanz ont failli . 
et ie sai bien que uos n i faudrez pas  come cil qui deuez acheuer les auentures a qoi li autre auront failli . 
car por ce uos a diex enuoié entre nos  que uos parfacoiz ce que li autre ne porent onques mener a fin . 
sire   fet galaad   ou est cele auenture dont uos me parlez  
ie la uerroie uolentiers . 
et ie la uos mosterrai   fet li rois . 
et lors le prent par la main  si descendent dou pales  
et tuit li baron de laienz uont apres  por ueoir coment l auenture dou perron sera menee a fin . 
si i acorrent li un et li autre en tel maniere qu il ne remest cheualier en tot le pales qui la ne uenist . 
et la nouele paruient maintenant a la roine . 
et si tost come ele l ot dire  si fet oster les tables et dist a quatre des plus hautes dames qui estoient auec li   beles dames  uenez auec moi iusq a la riue  
car ie ne lairoie en nule maniere que ie ne uoie ceste auenture mener a fin  se ie i puis onques uenir a tens . 
 atant descent la reine dou pales et ot auec soi grant compaignie de dames et de damoiseles . 
quant eles furent a l eue et li cheualier les uirent uenir  si comencierent a dire   tornez uos  ueez ci la roine  
 si li font maintenant uoie tuit li plus proisié . 
et li rois dist a galaad   sire  ueez ci l auenture dont ie uos parlai . 
a ceste espee trere fors de cest perron ont hui failli des plus proisiez cheualiers de mon ostel  qui onques ne l em porent trere . 
sire   fet galaad   ce n est mie de merueille  car l auenture estoit moie  si n ert pas lor . 
et por la grant seurte que ie auoie de ceste espee auoir n en aportai ie point a cort  si com uos poistes ueoir . 
 et lors met la main a l espee et la trest fors dou perron autresi legierement come se ele n i tenist pas puis prent le fuerre et la met dedenz . 
et maintenant la cainst entor lui et dist au roi   sire  or ualt mielz que deuant . 
or ne me faut mes fors escu  dont ie n ai point . 
biau sire   fet li rois   escu uos enuoiera diex d aucune part  ausint come il a fet espee . 
 et lors regardent tot contreual la riue et uoient uenir une damoisele montee sor un pallefroi blanc  qui uenoit uers aux molt grant aleure . 
et quant ele fu a ax uenue  si salua le roi et toute la compaignie et demanda se lancelot estoit iluec . 
et il estoit tres deuant lui  si li respont   damoisele  ueez me ci . 
 et ele le resgarde  si le conoist . 
et lors li dit tot em plorant   ha  lancelot  tant est uostre afere changiez puis ier matin  
 et quant il ot ce  si li dist   damoisele  coment  
dites le moi . 
par foi   fet ele   ie le uos dirai uoiant toz cax de ceste place . 
uos estiez hier matin li mieldres cheualiers dou monde  
et qui lors uos apelast lancelot le meillor cheualier de toz  il deist uoir  car alors l estiez uos . 
mes qui ore le diroit  len le deuroit tenir a mencongier  car meillor i a de uos  et bien est prouee chose par l auenture de ceste espee a quoi uos n osastes metre la main . 
et ce est li changemenz et li muemenz de uostre non  dont ie uos ai fet remembrance por ce que des ore mes ne cuidiez que uos soiez li mieldres cheualiers dou monde . 
 et il dist qu il ne l cuidera iames  car ceste auenture l en a mis tot fors de l cuidier . 
lors se retorne la damoisele deuers le roi et li dit   rois artus  ce te mande par moi nasciens li hermites que en cest ior d ui t auendra la graindre honors qui onques auenist a cheualier de bretaigne . 
et ce ne sera mie por toi mes por autre . 
et sez tu de qoi  
del saint graal qui hui aparra en ton hostel et repestra les compaignons de la table reonde . 
 et maintenant qu ele ot dite ceste parole  si s en retorna et se remist en la uoie que ele ert uenue . 
si ot il assez en la place barons et cheualiers qui la uoldrent retenir por sauoir qui ele estoit et dont ele ert uenue  
mes ele ne uolt onques remanoir por hom qui onques l en proiast  et lors dist li rois as barons de son ostel   bel seignor  il est einsint que de la queste del saint graal auons nos ueraie demonstrance eue  que uos i entreroiz prochainement . 
et por ce que ie sai bien que ie ne uos uerrai iames toz einsint ensemble come uos estes orendroit  uueil ie que en la praierie de camaalot soit orendroit comenciez uns tornoiemens si enuoisiez que apres nos mors en facent remembrance li oir qui apres nos uendront . 
 et il s acordent tuit a ceste parole . 
si reuienent en la cite  et prenent lor armes de tex i ot por aioster plus aseur  et de tex i ot qui ne pristrent fors couertures et escuz  car molt se fioient en lor proesces li plus d ax . 
et li rois  qui tot ce ot esmeu  ne l auoit fet fors por ueoir partie de la cheualerie galaad . 
car bien pensoit que il ne reuendroit mes a piece a cort  quant il s em partiroit . 
quant tuit furent asemblé es prez de camaalot li grant et li petit  galaad  par la proiere dou roi et de la roine  mist son hauberc en son dos et son hiaume en sa teste  
mes onques escu n i uolt prendre por chose que len li deist et mes sires gauuains qui trop en estoit liez  dist que il li portera lances et ausint dist mes sires yuains et boorz de gaunes . 
et la roine fu montee sor les murs a grant compaignie de dames et de damoiseles . 
et galaad  qui fu uenuz en la praierie auec les autres  comenca lances a brisier si durement que nus ne l ueist qui a merueilles ne l tenist . 
si en fist tant en poi d ore qu il n ot home ne fame en la place qui sa cheualerie ueist qui a merueilles ne l tenist et au meillor de toz . 
et distrent cil qui onques mes ne l auoient ueu que hautement auoit comenciee cheualerie  et bien paroit . 
a ce que il auoit le ior fait  que d iluec en auant porroit il legierement sormonter de proesce toz les autres cheualiers . 
car quant li tornois fu remes il trouerent que de toz les compaignons de la table reonde qui armes portassent n en auoit il remes  que deus qu il n eust abatuz  et ce ert lancelot et perceual . 
si dura en tel maniere li tornois iusqu apres none  et lors remest atant . 
car li rois meismes  qui auoit doutance qu il ne tornast au derreain a corrouz  les fist departir  et fist a galaad deslacier son hiaume et le bailla a porter a boort de gaunes . 
si l en mena des prez en la cite de camaalot parmi la mestre rue le uisage descouert  por ce que tuit le ueissent apertement . 
et quant la roine l ot bien auisé  si dist que uoirement l auoit lancelot engendré  car onques mes ne se resemblerent dui home si merueilleusement come il dui fesoient . 
et por ceu n estoit ce pas merueille se il estoit de grant cheualerie garniz  car autrement forlignast il trop durement . 
et une dame  qui ot oi une partie de ces paroles  li respondi tot maintenant   dame  por dieu doit il donc par droit estre si bons cheualiers come uos dites  
oil uoir   fet la roine . 
 car il est de totes parz estrez des meillors cheualiers dou monde et dou plus haut lignage que len sache . 
 atant descendirent les dames por oir uespres por la hautesce dou ior . 
et quant li rois fu issuz dou mostier et il uint ou pales en haut  si comanda que les tables fussent mises . 
et lors s alerent seoir li cheualier chascuns en son leu ausi come il auoient fet au matin . 
et quant il se furent tuit asis par laienz et il se furent tuit acoisiez  lors oirent il uenir un escroiz de tonoire si grant et si merueilleus qu il lor fu auis que li pales deust fondre . 
et maintenant entra laienz uns rais de soleil qui fist le pales plus clers a set doubles qu il n estoit deuant . 
si furent tantost par laienz tot ausi come s il fussent enluminé de la grace dou saint esperit  et comencierent a resgarder li un les autres  
car il ne sauoient dont ce lor pooit estre uenu . 
et neporquant il n auoit laienz home qui poist parler ne dire mot de sa bouche  si furent tuit amui grant et petit . 
et quant il orent grant piece demoré en tel maniere que nus d aux n auoit pooir de parler  ainz s entreresgardoient autresi come bestes mues  lors entra laienz li sainz graal couers d un blanc samit  
mes il n i ot onques nul qui poist ueoir qui le portoit . 
si entra par le grant huis dou pales  et maintenantqu il i fu entrez fu li pales raempliz de si bones odors come se totes les espices terriennes i fussent espandues . 
et il ala parmi le pales tout entor les dois d une part et d autre  
et tout einsi come il trespassoit par deuant les tables  estoient eles maintenant raemplies endroit chascun siege de tel uiande come chascuns desirroit . 
et quant tuit furent serui et li un et li autre  li sainz graax s en parti tantost  que il ne sorent que il pot estre deuenuz ne ne uirent quel part il torna . 
et maintenant orent pooir de parler cil qui deuant ne pooient mot dire . 
si rendirent graces a nostre seignor li plusor d ax de ce que si grant honor lor auoit fete qu il les auoit repeuz de la grace dou saint uessel . 
mes sor toz cax qui laienz estoient en fu li rois artus ioianz et liez  de ce que greignor debonerete li auoit nostre sires mostree que a nul roi qui deuant lui eust esté . 
de ceste chose furent molt lie li priué et li estrange car bien lor sembla que nostre sires n es auoit pas oubliez quant il lor mostroit si grant debonerete . 
si en parlerent assez tant come li mengiers dura . 
et li rois meismes en comanca a parler a cax qui plus pres de lui estoient  et dist   certes seignor  molt deuons estre lie et auoir grant ioie de ce que nostre sires nos a mostré si grant signe d amor qu il de sa grace nos uolt repaistre a si halt ior come le ior de la pentecouste . 
sire   fet mes sires gauuains   encore i a il autre chose que uos ne sauez mie  car il n a ceanz home qui n ait esté seruiz de quanqu il demandoit et pensoit . 
et ce n auint onques mes en nule cort  se ne fu chies le roi mehaignié . 
mes de tant sont il engignié qu il ne l porent ueoir apertement  ancois lor en fu couerte la uraie semblance . 
por coi ie endroit moi faz orendroit un ueu  que le matin sanz plus atendre enterrai en la queste en tel maniere que ie la maintendrai un an et un ior et encor plus se mestiers est  
ne ne reuendrai a cort por chose qui auiegne deuantque ie l aie ueu plus apertement qu il ne m a ci esté demostrez  s il puet estre en nule maniere que ie lou puisse ueoir ne doie . 
et s il ne puet estre  ie m en retornerai . 
 quant cil de la table reonde oirent ceste parole  si se leuerent tuit de lor sieges et firent tout autretel ueu com mes sires gauuains auoit fet  et distrent qu il ne fineroient iames d errer deuantqu il seroient asis a la haute table ou si douce uiande estoit toz iors aprestee come cele qu il auoient iluec eue . 
et quant li rois uit qu il auoient fet tel ueu . 
si en fu molt a malese  car bien set qu il n es porra pas retorner de ceste emprise . 
si dist a mon seignor gauuain . 
 ha  gauuain  uos m auez mort par le ueu que uos auez fet  car uos m auez ci tolue la plus bele compaignie et la plus loial que ie onques trouasse  et ce est la compaignie de la table reonde . 
car quant il departiront de moi  de quele ore que ce soit  ie sai bien qu il ne reuendront iames tuit arriere  ainz demorront li plusor en ceste queste  qui ne faudra pas si tost com uos cuidiez . 
si ne m en poise pas petit . 
car ie les ai escreuz et aleuez de tout mon pooir et les ai toz iors amez et encore les aim ausi com s il fussent mi fil ou mi frere  et por ce me sera mult griez lor departie  
car ie auoie apris a ueoir les souent et a auoir lor compaignie  
car ie ne puis pas en moi ueoir coment ie m en puisse soffrir . 
 apres ceste parole comenca li rois a penser molt durement  et en cel penser li uienent les lermes as eulz  si que cil de laienz s en porent bien aperceuoir . 
et quant il parla  si dist si haut que tuit cil de laienz le porent bien oir   gauuain  gauuain  mis m auez le grant corrouz el cuer  dont iames ne me porrai esbatre deuantque ie sache ueraiement a quele fin ceste queste porra torner . 
car trop ai grant doute que mi ami charnel n en reuiegnent ia . 
ha  
sire   fet lancelot   por dieu  que est ce que uos dites  
tex hons come uos estes ne doit pas conceuoir poor en son cuer  mes iustece et hardement et auoir bone esperance . 
si uos deuez reconforter  car certes  se nos morions tuit en ceste queste  il nos seroit graindres honors que de morir en autre leu . 
lancelot   fet li rois   la grant amor que ie ai toz iors uers aux eue me fet dire tex paroles  et ce n est mie de merueille se ie sui corrouciez de lor departement . 
car onques rois crestiens n ot autant de bons cheualiers ne de preudomes a sa table come i ai eu en cest ior  ne iames n aura quant il de ci departiront  ne iames ne seront a ma table rasemblé einsi come il ont esté ci  
et ce est la chose qui plus me desconforte . 
 a ceste parole ne sot mes sires gauuains que respondre  car il conoissoit bien que li rois disoit uoir . 
si se repentist uolentiers  se il osast  de la parole qu il auoit dite  
mes ce ne pot estre  car trop estoit ia pueploiee . 
si fu maintenant denoncié par totes les chambres de laienz coment la queste del saint graal estoit emprise  et se partiront demain de cort cil qui compaignon en doiuent estre . 
si ot assez par laienz de tiex qui plus en furent corroucié que ioiant  car par la proesce des compaignons de la table reonde estoit li ostex le roi artus redoutez sor toz autres . 
quant les dames et les damoiseles qui auec la reine estoient assises es chambres au souper oirent ceste nouele  si en i ot assez de dolentes et de corrouciees  meesmement celes qui estoient espouses o amies as compaignons de la table reonde . 
ne ce ne fu mie de merueille  car eles estoient honorees et chier tenues par cels de qui eles doutoient qu il ne moreussent en la queste . 
si en comencierent a fere trop grant duel . 
et la reine demande au uaslet qui deuant li estoit   di moi   fet ele   uaslet fus tu la ou ceste queste fu acreantee  
dame   fet cil   oil . 
et mes sires gauuains   fet ele   et lancelot del lac en sont il compaignon  
dame  certes   fet cil  
 mes sires gauuains le creanta premierement et lancelot apres et ausi firent tuit li autre  qu il n en i a nul remes qui de la table fust compainz . 
 et quant ele ot ceste parole  si est tant dolente por lancelot qu il li est bien auis que ele doie morir de duel  ne ne s em puet tenir que les lermes ne l en uiegnent as elz . 
si respont a chief de piece  tant dolente que nule plus   certes   fet ele   ce est granz domages . 
car sanz la mort de maint preudome ne sera pas a fin menee ceste queste  puisque tant preudome l ont emprise . 
si me merueil mout coment mes sires li rois  qui tant par est sages  l a soffert . 
car la meillor partie de ses barons s en departira a cest point si merueilleusement que li remananz en uaudra poi . 
 et lors comenca  a plorer molt tendrement et ausi firent toutes les dames et les damoiseles qui auec li estoient . 
einsi fu tote la cors troublee por la nouele de cax qui partir s en deuoient . 
et quant les tables furent leuees ou pales et es chambres et les dames furent assemblees auec les cheualiers  lors comenca li dualz toz nouiax . 
car chascune dame ou damoisele  fust espousee fust amie  dist a son cheualier que ele iroit auec lui en la queste . 
si ot laienz de tiex qui de legier s i acordassent et qui tost le uousissent  se ne fust uns preudom uielz  uestuz de robe de religion  qui laienz entra apres souper . 
et quant il uint deuant le roi  si parla si haut que tuit le porent oir  et dist   oiez  seignor cheualier de la table reonde qui auez iuree la queste del saint graal  
ce uos mande par moi nascienz li hermites que nus en ceste queste ne maint dame ne damoisele qu il ne chiee en pechie mortel  ne nus n i entre qui ne soit confes ou qui n aille a confesse  car nus en si haut seruise ne doit entrer deuantqu il soit netoiez et espurgiez de totes uilanies et de toz pechies mortex . 
car ceste queste n est mie queste de terriennes choses  ainz doit estre li encerchemenz des grans secrez et des priuetez nostre seignor et des grans repostailles que li hauz mestres mostrera apertement au boneure cheualier qu il a esleu a son seriant entre les autres cheualiers terriens  a qui il mostrera les granz merueilles dou saint graal  et fera ueoir ce que cuers mortex ne porroit penser ne langue d ome terrien deuiser . 
 par ceste parole remest que nus ne mena o soi ne sa fame ne s amie . 
et li rois fist le preudome herbergier bien et richement et li demanda grant partie de son estre  mes il l en dist petit  car assez pensoit a autre chose que au roi . 
et la reine uient a galaad et s asiet delez lui  
si li comence a demander dont il est et de quel pais et de quel gent . 
et il l en dist grant partie come cil qui assez en sauoit  
mes de ce qu il fust filz lancelot n i ot il onques parlé . 
et neporquant as paroles que la reine i aprist conut ele ueraiement qu il estoit filz lancelot et qu il auoit esté engendrez en la fille le roi pelles  dont ele auoit maintes foiz oi parler . 
et por ce qu ele le uelt oir et sauoir de sa bouche s il onques puet estre  li demande ele la uerite de son pere . 
et il li respont qu il ne set pas tres bien cui filz il fu . 
 ha  
sire   fet ele   uos le me celez  
por coi faites uos ce  
si m ait diex  ia de uostre pere nomer n auroiz honte . 
car il est li plus biax cheualiers dou monde et est estrez de toutes parz de rois et de reines et dou plus haut lignage que len sache  et a eu le los iusque ci d estre li mieldres cheualiers dou monde  par quoi uos deuriez par droit passer toz cax del siecle . 
et certes uos le resemblez si merueilleusement qu il n a ceanz home si nice qui bien ne l conoisse  se il s en prenoit garde . 
 quant il ot ceste parole  si deuient toz honteus de la uergoigne qu il en a . 
si respont maintenant   dame   fet il   puisque uos le conoissiez si certainement . 
uos le me poez dire . 
et se ce est cil que ie croi qui soit mes peres . 
ie uos tendrai a uoir disant  et se ce n est il  ie ne m i porroie pas acorder por chose que uos en deissiez . 
a non dieu   fet ele   puisque uos ne l uolez dire  ie le uos dirai . 
cil qui uos engendra a non mes sires lancelot del lac  li plus biax cheualiers et li mieldres et li plus gracieus  et li plus desirrez a ueoir de toutes genz et li mielz amez qui onques nasquist a nos tens . 
por qoi il me semble que uos ne l deuez celer ne a moi ne a autre  car de plus preudome ne de meillor cheualier ne poissiez uos estre engendrez . 
dame   fet il   puisque uos le sauez si bien  a que fere le uos deisse  
ie assez le saura len a tens . 
 longuement parlerent entre la reine et galaad et tantqu il fu auques anuitié . 
et quant il fu hore de dormir  li rois prist galaad et l en mena en sa chambre et le fist couchier en son lit meismes ou il souloit gesir  por honor et por hautece de lui  
et apres s ala li rois couchier et lancelot et li autre baron de laienz . 
si fu cele nuit li rois molt a malese et molt pensiz por amor des preudomes de laienz qu il auoit molt amez  qui l endemain se deuoient de lui partir et aler en tel leu ou il cuidoit bien qu il demorassent longuement . 
et por la demoree  se il la feissent  ne s esmaiast il pas molt . 
mes ce li met grant duel ou cuer qu il pense bien qu il en morra grant partie en ceste queste  et ce est la chose dont il est plus a malese . 
en tel duel et en tel martire furent toute la nuit li haut baron de laienz et cil del reaume de logres . 
et quant il plot a nostre seignor que les teniebres de la nuit furent abessiees por ce que la ueue del ior estoit apareue  li cheualier se leuerent tantost trestuit cil qui estoient en cure et en pensee de ceste chose  si se uestirent et atornerent . 
et quant il fu bien aiorné  li rois se leua de son lit . 
et quant il fu apareilliez  si uint en la chambre ou mes sire gauuains et lancelot estoient  qui auoient geu ensamble la nuit . 
et quant il uint la  si troua qu il estoient ia uestuz et apareillié por aler oir messe . 
et li rois  qui tant les amoit come s il les eust de sa char engendrez  les salua quant il se fu sor aus embatuz  
et il se drecierent encontre lui et distrent que bien fust il uenuz . 
et il les fist rasseoir et s assist auec ax . 
et lors comenca a resgarder mon seignor gauuain et li dist   gauuain  gauuain  uos m auez trahi  
onques ma cort n amenda tant de uos come ele en est ore empoiriee . 
car iames ne sera honoree de si haute compaignie ne de si uaillant come uos en auez ostee par uostre esmuete . 
ne encore ne sui ie pas tant corrouciez por aus come ie sui por uos deus . 
car de tote l amor dont home porroit amer autre uos ai ie amez  et ne mie ore premierement  mes des lors primes que ie conui les grans bontez qui dedenz uos estoient herbergiees . 
 quant li rois ot ceste parole dite  si se tot  
et lors fu pensiz durement et en cel penser li comencent les lermes a coler tot contreual la face . 
et cil qui uoient ceste chose  et qui tant en sont dolent que nus ne le porroit dire  n osent respondre por ce qu il le uoient si corrocié . 
et il demore grant piece en cel corrouz . 
et quant il parole  si dist trop dolenz   ha  
diex  ie ne me cuidai iames deseurer de ceste compaignie que fortune m auoit enuoiee  
 apres redist a lancelot   lancelot  ie uos requier sor la foi et sor le serrement qui est entre moi et uos que uos m aidiez a conseillier de ceste chose . 
sire   fet il   dites moi coment . 
ie feroie   fet il   trop uolentiers remanoir ceste queste s il pooit estre . 
sire   fet lancelot   ie l ai ueue iurer a tant de preudomes que ie ne cuit pas qu il la uolsissent laissier en nule maniere . 
car il n i a nul qui ne fust pariures  et ce seroit trop granz desloiautez qui de ce les uoldroit requierre . 
par foi   fet li rois   ie sai bien que uos dites uoir . 
mes la grans amors que ie ai a uos et as autres le me rueue dire . 
et se ce fust couenable chose ne seanz  ie le uolsisse bien  car trop me greuera lor departemenz . 
 tant parollent entr aux que li iors fu biax et clers et li soulax ot ia auques abatue la rosee et li pales comenca a emplir des barons dou roiaume . 
et la reine qui se fu leuee uint la ou li rois estoit et li dist   sire  cil cheualier uos atendent la ius por aler oir messe . 
 et il se lieue et essuie ses eulz por ce que cil qui le uerront ne sachent le duel qu il a mené . 
et mes sires gauuains comande que len li aport ses armes  et ausint fet lancelot . 
et quant il sont armé fors de lor escuz  si uienent el pales et troeuent les compaignons qui ausint estoient apareillié por mouoir . 
et quant il furent uenu au mostier et il orent oi le seruise tout ensint armé come il estoient  si reuindrent el pales . 
si s asistrent li un lez les autres cil qui compaignon estoient de la queste . 
 sire   fet li rois baudemagus   puisque cist aferes est empris si fierement qu il ne puet estre lessiez  ie loeroie que li saint fussent aporté . 
si iureroient li compaignon tel serrement come cil font qui en queste doiuent entrer . 
ie l uoil bien  puisqu il uos plest qu il soit einsint   fet li rois artus  puisqu il ne puet estre autrement . 
 lors firent li clerc de laienz aporter les sainz sor qoi len faisoit les serremenz de la cort . 
et quant il furent aporté deuant les mestres doiz  li rois apela mon seignor gauuain et li dist   uos esmeustes premierement ceste queste  uenez auant et si faites premiers le serrement que cil doiuent faire qui en ceste queste se metent . 
sire   fet li rois baudemagus   salue uostre grace  il ne l fera mie premiers  mes cil le fera auant nos toz que nos deuons tenir a seignor et a mestre de la table reonde  et ce est mes sires galaad . 
et quant il aura iuré autel serrement come il fera nos ferons tuit sanz contredit  car einsint doit estre . 
 et lors fu apelez galaad  
et il uint auant et s agenoilla deuant les sainz et iura come loiax cheualiers qu il ceste queste maintendroit un an et un ior et plus encor s il le couenoit a fere  ne iames a cort ne reuendroit deuantqu il la uerite sauroit del saint graal  se il la pooit sauoir en nule maniere . 
apres iura lancelot tout autretel serrement come il auoit fet . 
et puis iura mes sires gauuains et perceual et boorz et lyonel et apres helains li blans . 
et lors iurerent tuit li compaignon de la table reonde li uns apres l autre . 
et quant il orent fet le serrement cil qui mis s i estoient  si trouerent cil qui mis les auoient en escrit qu il estoient par conte cent et cinquante  et si preudome tuit que len n i sauoit un couart . 
et lors se desgeunerent un poi por le roi qui les en requist . 
et quant il orent mengié  si mistrent lor hiaumes en lor chies et lors fu certaine chose qu il ne remaindroient plus . 
si comanderent la reine a dieu a plors et a lermes . 
et quant ele uit qu il estoient au mouoir et qu il ne pooient plus delaier  si comenca a fere trop grant duel  ausint come se ele ueist deuant lui morz toz ses amis  
et por ce que len ne s en aperceust com faitement ele estoit corrociee  entra ele en sa chambre et se laissa chaoir en son lit et lors comenca a fere un si grant duel qu il ne fust si dur home ou monde  s il la ueist qui toute pitie n en eust . 
et quant lancelot fu toz appareilliez com dou monter  il qui tant auoit grand duel dou corrouz sa dame la reine que nus n en poist estre plus corrouciez  si s en torna uers la chambre ou il l auoit ueue entrer et entra dedenz . 
et quant la reine le uit dedenz entrer tot armé  si li comenca a crier   ha  
lancelot  traie m auez et mise a la mort  qui laissiez l ostel mon seignor le roi por aler en estranges terres  dont uos ia ne reuendroiz se nostre sires ne uos en rameine . 
dame   fet il   si fere  se dieu plest ie  
reuendrai assez plus prochienement que uos ne cuidiez . 
ha  
diex   fet ele   mes cuers ne l me dit pas  qui me met en totes les mesaises dou monde et en totes les poors ou onques gentilz fame fust pour home . 
dame   fet il   ie m en ire a uostre congie  quant uos plaira . 
uos n i alissiez iames   fet ele   par ma uolente . 
mes puisqu il est einsi que a fere le couient  alez en la garde de celui qui se laissa traueillier en la saintisme ueraie croiz por deliurer l umain lignage de la pardurable mort  qui uos conduie a saluete en toz les leus ou uos irez . 
dame   fet il   diex le face par la soie digne pitie . 
 atant se part lancelot de la reine et uient en la cort aual et uoit que si compaignon estoient ia monté ne n atendoient a mouoir que solement por lui . 
et il uient a son cheual et monte . 
et li rois  qui uit galaad sanz escu et uoloit mouoir sanz escu en la queste ausi come li autre  et il uient a lui et li dist   sire  il me semble que uos ne fetes mie assez  qui n en portez aucun escu de ceanz ausint com uostre compaignon font . 
sire  fet il   ie me mefferoie se ie ceanz le prenoie . 
ia nul n en prendrai deuantque auenture le m amaint . 
or uos consaut diex  
 fet li rois . 
 car ie m en terai atant  puisque autrement ne puet estre . 
 et lors sont monté li baron et li cheualier . 
si s en issent de la cort li un et li autre et uont tant contreual la uille qu il sont fors . 
si ne ueistes onques si grand duel ne si grant ploreiz com cil de la cite fesoient comunalment quant il uirent les compaignons qui s en aloient en la queste dou saint graal  
ne il n auoit ilueques baron  ne poure ne riche  de toz caux qui deuoient remanoir  qui n en plorast a chaudes lermes  car trop auoient grant duel de cest departement . 
mes cil qui aler s en deuoient n en faisoient nul semblant qu il lor en fust a riens  
ainz uos fust auis  se uos les ueissiez  qu il en fussent trop lie et si estoient il sanz faille . 
et quant il furent uenu en la forest par deuers le chastel uagan  il s arresterent a une croiz . 
et lors dist mes sires gauuains au roi   sire  uos auez assez alé  
retornez  il le couient  car uos estes cil qui plus ne nos conuoiera . 
li retorners   fet li rois   me fera assez pis que li uenirs  car trop a enuiz me depart de uos . 
mes puisque ie uoi que a faire le couient  ie m en retornerai . 
 et lors oste mes sires gauuains son hiaume de sa teste  et ausint font li autre compaignon  
si cort le roi baisier et li autre baron apres . 
et quant il ont lor hiaumes relaciez  si s entrecomandent a dieu molt tendrement plorant . 
et maintenant se departirent en tel maniere que li rois s en retorna a kamaalot  et li compaignon entrent en la forest . 
si cheuauchent tantqu il uindrent au chastel uagan . 
cil uagans estoit uns preudons de bone uie et auoit esté uns des bons cheualiers dou monde tant come il fu en sa iouente . 
et quant il uit les compaignons qui passoient parmi son chastel . 
si fist maintenant les portes clore de totes pars et dist puisque diex li auoit tele honor faite qu il estoient en son pooir  il ne s en istront deuantqu il les aura seruiz de qanqu il porra . 
si les retint en tel maniere laienz ausint com a force et les fist desarmer et les serui la nuit si bel et si richement que il se merueillierent tuit ou il pooit cel auoir prendre . 
si pristrent cele nuit conseil que il porroient fere  
et a l endemain s accorderent a ce qu il se departiroient et si tendroit chascuns sa uoie  por ce que a honte lor seroit atorné se il aloient ensamble . 
au matin  si tost come li iors aparut se leuerent li compaignon et pristrent lor armes et alerent oir messe a une chapele qui laienz estoit . 
et quant il orent ce fet  si monterent en lor cheuax et comanderent lou seignor de laienz a dieu et molt le mercierent de la grant honor qu il lor auoit fete . 
si issirent dou chastel et se departirent maintenant li uns de l autre einsi come il l auoient porparlé  et se mistrent en la forest li uns ca et li autres la  la ou il la uoient plus espesse  en tous les leus ou il trouoient ne uoie ne sentier . 
si plorerent assez a cel departement cil qui plus cuidoient auoir les cuers et durs et orgueillox . 
mes atant se test ore li contes d ax toz et parole de galaad  por ce que comencemenz auoit esté de la queste . 
or dist li contes que quant galaad se fu partiz de ses compaignons  qu il cheuaucha trois iors ou quatre sanz auenture trouer qui face a amenteuoir en conte . 
et au cinquieme  apres hore de uespres  li auint que sa uoie l amena droit a une blanche abeie . 
et quant il fu la uenuz  si hurta a la porte et li frere de laienz issirent fors et le descendirent a fine force  come cil qui bien conurent qu il estoit cheualiers erranz . 
si prist li uns son cheual et li autres l en mena en une sale par terre por lui desarmer . 
et quant il l orent alegié de ses armes  il esgarda deus des compaignons de la table reonde  dont li uns estoit li rois baudemagus et li autres yuains li auoltres . 
et si tost come il l orent auisé et coneu  si li acorurent les braz tenduz por fere li feste et ioie  car molt estoient lie de ce qu il l auoient troué . 
si se firent a lui conoistre  
et quant il les conut  si lor refist molt grant ioie et molt les honora come caux qu il deuoit tenir a freres et a compaignons . 
le soir  quant il orent mengié et il se furent alé esbatre en un uergier qui estoit laienz  qui molt ert biax  si s asistrent desoz un arbre et lors lor demanda galaad quele auenture les auoit laienz amenez . 
  par foi  sire  font il    nos i uenismes por ueoir une auenture qui i est trop merueilleuse  ce nos a len fait entendant . 
car il a en ceste abeie un escu que nus ne puet pendre a son col . 
por qu il l en uoille porter  a qui il ne meschiece tantque el premier ior ou el secont ne soit ou morz ou naurez ou mehaigniez . 
si somes uenu por sauoir se ce est uoirs que len en dit . 
car ie l en uoil le matin porter   fet li rois baudemagus    et lors saure se l auenture est tele come len la deuise . 
en non dieu   fet galaad    uos me contez merueilles se l auenture est tiex come uos me contez et dites et se uos ne l en poez porter  ie suiz cil qui l em porterai  car ausi n ai ie point d escu . 
sire  font il    dont le uos lairons nos car autresi sauons nos bien que uos ne faudrez pas a l auenture . 
ie uoil   fet il    que uos i essaiez auant por sauoir se ce est uoirs ou non que len uos a dit . 
 et il s i acordent andui . 
cele nuit furent serui et aeisié li compaignon de qanque cil de laienz porent auoir  
et molt honorerent li frere galaad quant il oirent le tesmoign que li dui cheualier li portoient  si le couchierent molt richement et si hautement come len deuoit fere tel home come il estoit . 
et pres de lui iut li rois baudemagus et ses compainz . 
et l endemain  quant il orent oie messe  demanda li rois baudemagus a un des freres de laienz ou li escuz estoit dont len faisoit tel parole par le pais . 
  sire . 
 fet li preudons    por coi le demandez uos  
por ce   fet il    que ie l en porteroie auec moi por sauoir s il a tel uertu come len dist . 
ie ne uos lo mie   fet li preudons    que uos ia l emportoiz fors de ceanz . 
car ie ne quit qu il uos en auenist se honte non . 
toutes uoies   fet il    uoil ie sauoir ou il est et de quel facon . 
 et cil le meine maintenant derriere le mestre autel de laienz et troeue iluec un escu blanc a une croiz uermeille . 
  sire   fet li preudons    ueez ci l escu que uos demandez . 
 et il l esgardent  si dient que il est a lor auis li plus biaus et li plus riches que il eussent onques ueu  
et fleroit autresint soef come se totes les espices dou monde fussent espandues desuz . 
et quant yuains li auoltres le uit  si dist    si m ait diex  ueez ci l escu que nus ne doit pendre a son col s il n est mieldres cheualiers que autres . 
et ce est cil qui ia a mon col ne pendra  car certes ie ne suiz mie si uaillans ne si preudons que ie le doie pendre a mon col . 
en non dieu   fet li rois baudemagus    que qui m en doie auenir  ie l emporterai de ceanz . 
 et lors le pent a son col et l emporte fors del mostier . 
et quant il est uenuz a son cheual  si dit a galaad    sire  s il uos plesoit ie uoldroie bien que uos m atendissoiz ceanz tantque ie uos seusse dire coment il m auendra de ceste auenture . 
car  s il m en meschaoit  il me plairoit molt que uos le seussiez  car ie sai bien que l auenture acheueroiz uos legierement . 
ie uos atendrai molt uolentiers   fet galaad . 
et il monte maintenant et li frere de laienz li baillierent un escuier por faire li compaignie  qui raportera arrieres l escu se il le couient a fere . 
einsi remest galaad entre lui et yuain qui li fera compaignie tantqu il sache la uerite de ceste chose . 
et li rois baudemagus  qui se fu mis en son chemin entre lui et l escuier  cheuaucha bien deus lieues et plus  et tantqu il uint en une ualee par deuant un hermitage qui estoit ou fons d un ual . 
et il resgarde uer l ermitage et uoit de cele part uenir un cheualier armé d unes armes blanches  et uenoit si grant oirre come li cheuax sor qoi il seoit pooit aler  
et tint le glaiue aloignié et uint poignant encontre lui . 
et il se radresce uers lui si tost come il le uit uenir  et brise son glaiue sor lui et le fet uoler en pieces . 
et li blans cheualiers  qui l ot pris a descouert  le fiert si durement qu il li ront les mailles del hauberc et li met parmi l espaule senestre le fer tranchant  
si l empaint bien come cil qui assez auoit et cuer et force  
si le porte dou cheual a terre et au chaoir qu il fist li cheualiers li oste l escu dou col  et li dist si haut que bien le pot oir  et li escuiers meismes l entendi bien    sire cheualiers  trop fustes fox et musarz qui cest escu pendistes a uostre col . 
car il n est otroiez a nul home a porter  s il n est li mieldres cheualiers qui soit ou monde . 
et por le pechie que uos i auez m enuoia ca nostre sires  por prendre en la ueniance selonc le meffet . 
 et quant il a ce dit  si uient a l escuier et li dist    tien  ua t en et porte cet escu au seriant ihesu crist  au bon cheualier que len apele galaad  que tu laissas ore en l abeie  
et li di que li hauz mestres li mande qu il le port . 
car il le trouera toz dis autresint fres et autresi bon come il est orendroit  et ce est une chose por qoi il le doit molt amer . 
et le salue de par moi  si tost come tu le uerras . 
 et li uaslez li demande    sire  coment auez uos non  que ie le sache dire au cheualier quant ie uendrai a lui  
de mon nom   fet il    ne puez tu mie sauoir  
car ce n est mie chose que on doie dire a toi ne a home terrien  
et por ce t en couient il sofrir atant . 
mes ce que ie te comant fai . 
sire   fet li  uaslez    puisque uos uostre non ne me diroiz  ie uos pri et coniur par la riens el monde que uos plus amez que uos me dioiz la uerite de cest escu  et coment il fu aportez en ceste terre et por qoi tantes merueilles en sont auenues . 
car onques hom a nostre tens ne le pot pendre a son col a cui il n en mescheist . 
tant m en as coniuré   fet li cheualiers    que ie le te dirai . 
mes ce ne sera mie a toi seul  ainz uuel que tu i amoines le cheualier a qui tu porteras l escu . 
 et cil dist que ce fera il bien . 
  mes ou uos porrons nos   fet il    trouer quant nos uendrons ceste part  
en ceste place meismes   fet il    me troueroiz . 
 lors uient li uaslez au roi baudemagu et li demande se il est molt bleciez    oil certes   fet li rois    si durement que ie n en puis eschaper sanz mort . 
et porroiz uos   fet il    cheuauchier  
 et il dist qu il s i essaiera . 
si se drece si naurez come il estoit  et li uaslez li aide tantqu il sont uenu au cheual dont li rois estoit chauz . 
si monte li rois deuant et li uaslez derriere  por tenir le parmi les flans  car il cuide bien qu il chaist autrement  et si feist il sanz faille . 
en tel maniere se partirent il de la place ou li rois ot esté naurez  et cheuauchierent tantqu il sont uenu a l abeie dont il s estoient parti maintenant . 
et quant cil de laienz sorent que il reuenoient  si lor saillirent a l encontre  
et descendent le roi baudemagus et l en meinent en une chambre  et se font prendre garde de sa plaie  qui assez estoit grant et merueilleuse . 
et galaad demande a un des freres  qui s en entremetoit    sire  cuidiez uos qu il puist garir  
car il me semble que ce seroit domages trop granz  se il por ceste auenture moroit . 
sire   fet li freres    il en eschapera se dieu plest . 
mes ie uos di qu il est molt durement naurez  
et si ne l en doit len mie trop plaindre . 
car nos li auions bien dit que se il l escu emportoit  que il l en mescherroit  
et il l emporta sor nostre deffens  dont il se puet tenir por fol . 
 et quant cil de laienz li orent fet tot ce qu il sorent de bien  li uallez dist a galaad  uoiant touz cels de la place    sire  saluz uos mande li bons cheualiers as armes blanches  cil par qui li rois baudemagus fu naurez  et uos enuoie cest escu  
et uos mande que uos le portoiz desoremes  de par le haut mestre . 
car il n est ore nus  si come il dist  fors uos seuls  qui le doie porter . 
et por ce le uos a il enchargié que ie le uos baillasse . 
et se uos uolez sauoir dont ces granz auentures sont par tantes foiz auenues  alons a lui entre moi et uos et il le nos contera  car einsi le m a il promis . 
 quant li frere oient ceste nouele  si s umelient molt uers galaad  et dient que beneoite soit fortune qui ceste part l a amené  car or seuent il bien que les granz auentures perilleuses seront menees a fin . 
et yuains li auoltres dit    mes sire galaad  metez a uostre col cel escu  qui onques ne fu fez se por uos non . 
si sera auques ma uolente acomplie  car certes ie ne desirrai onques mes autant chose que ie ueisse come ie fesoie a conoistre le bon cheualier qui de cest escu porteroit la seignorie . 
 et galaad respont qu il le metra a son col puisqu il li est enuoiez  mes il uelt ancois que ses armes soient aportees  
si les demande  et len li aporte . 
et quant il est armez et montez en son cheual  si pent l escu a son col et se part de laienz et comande les freres a dieu . 
et yuains li auoltres se refu armez et montez en son cheual et dist qu il feroit compaignie a galaad . 
mes il li respondi que ce ne pooit estre  car il iroit toz seuls fors dou uaslet . 
si se partent einsi li uns de l autre et tint chascuns sa uoie . 
si s embat yuains en une forest . 
et le cheualier as armes et galaad et li uaslez se uont tantqu il trouerent le cheualier as armes blanches que li uaslez auoit autre foiz ueu . 
et quant il uoit uenir galaad  si li uient a l encontre et le salue  et il li rent son salu au plus cortoisement qu il puet . 
si s entracointent et parolent li uns a l autre  et tantque galaad dist au cheualier    sire  par cest escu que ie port sont maintes auentures merueilleuses auenues en cest pais  si com i ai oi dire . 
si uos uoudroie prier par amor et par franchise que uos m en deissiez la uerite et coment et por coi ce est auenu  car ie croi bien que uos le sachiez . 
certes  sire   fet li cheualiers    ie le uos dirai uolentiers  car ie en sai bien la uerite . 
or escoutez  s il uos plaist  galaad   fet li cheualiers . 
  il auint empres la passion ihesu crist yy ans que ioseph d arimacie  li gentix cheualiers qui despendi nostre seignor de la sainte ueraie croix  se parti de la cite de iherusalem entre lui et grant partie de son parente . 
et tant errerent  quant il se furent mis a la uoie par le comandement nostre seignor  qu il uindrent en la cite de sarraz  que li rois ewalach  qui lors estoit sarrazins  tenoit . 
et a cel tens que ioseph uint a sarraz auoit ewalach guerre a un sien uoisin  riche roi et puissant  qui marchissoit a sa terre  
et estoit icil rois apelez tholomers . 
et quant ewalach se fu aprestez por aler sor tholomer  qui sa terre li demandoit  iosephes li filz ioseph dist que  se il aloit en la bataille si desconseilliez com il estoit  il seroit desconfiz et honiz par son anemi . 
et que m en loez uos  
fet ewalach . 
ce uos dirai ie bien  fet il . 
lors li comence a trere les poinz de la nouele loi et la uerite de l euangile et del crucefiement nostre seignor . 
et del resuscitement li dist il la uerite  et li fist aporter un escu ou il fist une croiz de cendal et li dist  rois ewalach  or te mostrerai apertement coment tu porras conoistre la force et la uertu del uerai crucefié . 
il est uoirs que tholomers li fuitis aura seignorie trois iors et trois nuiz sor toi et tant fera qu il te menra a poor de mort . 
mes quant tu ne cuideras pas que tu en puisses eschaper  lors descoeure la croiz et di  biau sire diex  de cui mort ie port le signe  gitez moi de cest peril et conduisiez sain et sauf a receuoir uostre foi et uostre creance . 
atant s en parti li rois et ala a ost sor tholomer . 
et il li auint tot einsi com iosephes li dist . 
et quant il se uit en tel peril que il cuidoit ueraiement morir  il descouri son escu et uit ou mileu un home crucefié qui toz estoit sanglenz . 
si dist les paroles que iosephes li ot enseigniees  dont il ot uictoire et honor et fu gitez des mains a ses anemis et uint au desus de tholomer et de toz ses homes . 
et quant il fu uenuz a sa cite de sarras  si dist a tout le pueple la uerite que il ot trouee en iosephe et manifesta tant l estre del crucefié que nasciens recut baptesme . 
et en ce qu il le crestiennoient auint que uns hons passoit par deuant aux  qui auoit le poing coupé et portoit son poing en l autre main . 
et iosephes l apela a soi et cil i uint  
et si tost com il ot touchié a la croiz qui en l escu estoit  si se troua cil gariz dou poing qu il auoit perdu . 
et encore en auint il une auenture molt merueilleuse . 
car la croiz qui en l escu estoit s en parti et s aerdi au braz de celui en tel maniere que puis ne fut ueue en l escu . 
lors recut ewalach baptesme et deuint serianz ihesu crist  et ot puis ihesu crist en grant amor et en grant reuerence et fist garder l escu molt chierement . 
apres auint  quant iosephes se fu partiz de sarras entre lui et son pere et il furent uenu en la grant bretaingne  qu il trouerent un roi fellon et cruel qui ambedeus les emprisonna et auec els grant partie de crestiens . 
quant iosephes fu emprisonnez  tost en ala loing la nouele  car alors n auoit home ou monde de greignor renommee  et tantque li rois mordrains en oi parler . 
si semonst ses homes et ses genz entre lui et nascien son serorge et s en uindrent en la grant bretaigne sor celui qui iosephe tenoit en prison  
et le deseriterent tout et confondirent toz cels dou pais  si que en la terre fu espandue sainte crestientez . 
et il amoient tant iosephe que il ne partirent puis dou pais  ainz remestrent auec lui et le siuoient par toz les leus ou il aloit . 
et quant iosephes uint au lit mortel et ewalach conut qu il le couenoit a partir de cest siecle  il uint deuant lui et plora mout tendrement et dist  sire  puisque uos me lessiez  or remaindrai ie toz seus en cest pais  qui por amor de uos auoie ma terre lessiee et la doucor de ma nacion . 
por dieu  puisqu il uos couient departir de cest siecle  lessiez moi de uos aucunes enseignes qui me soient apres uostre mort remembrance . 
sire  dist iosephes  ce uos dirai ie bien . 
si comenca a penser que il li porroit lessier . 
et quant il ot grant piece pensé  si dist  rois ewalach  fai moi aporter ici icel escu que ie te baillai quant tu alas en la bataille sor tholomer . 
et li rois dist que si feroit il uolentiers  car il estoit pres d ilec come cil que il fesoit porter o soi en quelque leu que il alast . 
si fist deuant iosephe aporter l escu . 
a cel point que li escuz fu aportez deuant iosephe auint que iosephes saignoit mout durement parmi le nes  si ne pooit estre estanchiez . 
et il prist tantost l escu et i fist de son sanc meisme cele croiz que uos ueez ci  et bien sachiez que ce est icel escu meismes que ie uos cont . 
et quant il ot fete la croiz tele com uos la poez ueoir  il li dist  ueez ci l escu que ie uos les en remembrance de moi . 
et ia cest escu ne uerroiz qu il ne uos doie souuenir de moi  car uos sauez bien que ceste croiz est fete de mon sanc  si sera toz iorz mes ausi fresche et ausi uermeille com uos la poez ueoir orendroit  tant com li escuz durra . 
ne il ne faudra mie tost por ce que iames ne l pendra nus a son col  por qu il soit cheualiers  qu il ne s en repente  iusqu atantque galaad  li bons cheualiers  li darreeins dou lignage nascien  le pendra a son col . 
et por ce ne soit nus tant hardiz qui a son col le pende se cil non a qui diex l a destiné . 
si i a tele achaison que  tout ausi come en l escu ont esté ueues merueilles graindres que en autre  tout ausi uerra len plus merueilleuse proece et plus haute uie en lui que en autre cheualier . 
puisqu il est einsi  fet li rois  que uos si bone remembrance de uos me lairez  or me dites s il uos plest ou ie laire cest escu . 
car ie uoldroie molt qu il fust mis en tel leu ou li bons cheualiers le trouast . 
donc uos dirai  ie dist iosephes  que uos feroiz . 
la ou uos uerroiz que nasciens se fera metre empres sa mort  si metez l escu  car ilec uendra li bons cheualiers au cinquieme ior qu il aura receu l ordre de cheualerie . 
si est tout einsi auenu come il le dist  car au cinquieme ior apres ce que uos fustes cheualiers uenistes uos en cele abeie ou nasciens gist . 
si uos ai ore conté por quoi les granz auentures sont auenues as cheualiers pleins de fol hardement qui sor cestui deffens en uoloient porter l escu qui a nului n estoit otroiez fors a uos . 
 et quant il ot ce conté  si s esuanoi en tel maniere que onques galaad ne sot qu il estoit deuenuz ne quel part il estoit tornez . 
et quant li uaslez qui ilec estoit ot oie ceste auenture  si descendi de son roncin et se lessa chaoir as piez galaad et li pria tout em plorant  por amor de celui de qui il portoit l enseigne en son escu  qu il li otroiast a aler auec lui come escuiers et le feist cheualier . 
  certes   fet galaad    se ie compaignie uousisse auoir  ie ne te refusasse mie . 
sire  por dieu   fet li uaslez    dont uos pri ie que uos cheualier me facoiz et ie uos di que cheualerie sera bien en moi emploiee  se dieu plest . 
 galaad resgarde le uaslet qui plore mout tendrement  
si l em prent mout grant pitie et por ce li otroie il . 
  sire   fet li uaslez    retornez la dont nos uenons  car ilec aure ie armes et cheual . 
et uos le deuez bien fere  ne mie por moi solement  mes por une auenture qui i est que nus ne puet a chief mener  et ie sai bien que uos l acheueroiz . 
 et il dist qu il ira uolentiers . 
si retorne maintenant a l abeie . 
et quant cil de laienz uoient qu il reuenoit  si li firent grant ioie et demanderent au uaslet por quoi li cheualiers estoit retornez    por moi fere cheualier   fet il . 
et il en ont grant ioie . 
et li bons cheualiers demande ou cele auenture est    sire   font cil de laienz    sauez uos quele auenture ce est  
nanil   fet il . 
  or sachiez   font il    que ce est une uoiz qui ist d une des tombes de nostre cimetiere . 
si est de tel force que nus ne l ot qui ne perde le pooir dou cors grant tens apres . 
et sauez uos   fet galaad    dont cele uoiz uient  
nanil   font cil    se ce n est de l anemi . 
or m i menez   fet il   car mout le desirre a sauoir . 
donc couient il que uos en uenez o nos . 
 et lors l en meinent au chief dou mostier tout armé fors de son hiaume . 
si li dist uns des freres    sire  ueez uos cel grant arbre et cele tombe desoz  
oil   fet il . 
  or uos dirai donc   fet li freres    que uos feroiz  alez a cele tombe la  et la leuez  et ie uos di que uos troueroiz desoz aucune grant merueille . 
 atant uet galaad cele part et ot une uoiz qui gita un cri si que ce fu merueille  et dist si haut que tuit le porent oir    he  
galaad  seriant ihesu crist  n aproche plus de moi  car tu me feroies ia remuer de la ou i ai tant esté . 
 et quant galaad ot ce  si n est point esbahiz  ainz uet a la tombe . 
et quant il la uolt prendre par le gros chief  si en uoit issir une fumee et une flamme apres  et en uoit issir une figure la plus hisdeuse qui fust en semblance d ome . 
et il se seigne  car bien set que ce est li anemis . 
et lors ot une uoiz qui li dist    ha  
galaad  sainte chose  ie te uoi si auironné d anges que mes pooirs ne puet durer encontre ta force  ie te les le leu . 
 et quant il ot ce  si se seigne et mercie nostre seignor . 
si lieue la tombe contremont et uoit desoz un cors gesir tot armé  et uoit delez lui une espee et quanqu il couient a home fere cheualier . 
et quant il uoit ce  si apele les freres et lor dist    uenez ueoir ce que ie ai troué  si me dites que ie en ferai  car ie suiz pres que plus en face se plus en doi fere . 
 et cil i uont . 
et quant il uoient le cors gesir en la fosse  si li dient    sire  il ne couient que uos en facoiz plus que fet en auez  car ia cist cors qui ci gist ne sera remuez de son leu  si come nos cuidons . 
si sera   fet li uielz hons qui ot l auenture deuisee a gaalad . 
  il couient qu il soit ostez de cest cimetiere et gitez fors  car la terre est beneoite et saintefiee  
por quoi li cors dou crestien mauues et faus n i doit remanoir . 
 et lors comande as serianz de laienz que il l ostent fors de la fosse et le metent fors dou cimetiere  et cil si font . 
et galaad dist au preudome    sire  ai ie fet de ceste auenture quanque ie en doi fere  
oil   fet il  
  car iames la uoiz dont tant de mal sont auenu n i sera oie . 
et sauez uos   fet galaad    por quoi tantes merueilles en sont auenues  
sire   fet cil    oil bien  et ie le uos dirai uolentiers  
et uos le deuez bien sauoir come la chose ou il a grant senefiance . 
 atant se partent dou cimetiere et reuienent a l abeie . 
et galaad dist au uaslet qu il le couient la nuit ueiller en l iglise et demain le fera cheualier si come droiz est . 
et cil dist qu il ne demande el . 
si s apareille einsi come len li enseigne de receuoir la haute ordre de cheualerie qu il a tant desirree . 
et li preudons en moine galaad en une chambre et le fet desarmer et desgarnir de ses armes  et puis le fet asseoir en un lit et li dit    sire uos me demandastes ore la senefiance de ceste auenture que uos auez menee a chief  et ie la uos dirai uolentiers . 
en ceste auenture auoit trois choses qui molt faisoient a redouter  la tombe qui n estoit mie legiere a leuer  le cors dou cheualier qu il couenoit giter de son leu  la uoiz que chascuns i ooit  par quoi il perdoit la force dou cors et le sens et la memoire . 
et de ces trois choses uos dire ie bien la senefiance . 
la tombe qui couroit le mort senefie la durte dou monde  que nostre sires troua si grant quant il uint en terre  car il n i auoit se durte non . 
car li filz n amoit le pere ne li peres l enfant  par quoi li anemis les emportoit en enfer tout pleinement . 
quant li peres des cielx uit qu il auoit en terre si grant durte que li uns ne conoissoit l autre ne li uns ne creoit l autre ne parole que prophetes li deist  ainz establissoient toute ior nouiax diex  et il enuoia son fil en terre qui les troua tant durs en pechie et por cele durte amoloier et por fere les cuers des pecheors tendres et nouiax . 
et quant il fut descenduz en terre  il les troua toz endurciz en pechie mortel  si que ausi bien poist len amoloier une roche dure come lor cuers . 
dont il dist par la bouche dauid le prophete  ie sui senglement iusqu atantque ie trespasserai  
ce fu a dire  peres  mout auras conuertie petite partie de cest pueple deuant ma mort . 
et cele similitude que li peres enuoia en terre son fil por deliurer son pueple est ore renouelee . 
car tout ausi come l error et la folie s enfoi par la uenue de lui et la uerite fu lors aparanz et manifestee  autresint uos a nostre sires esleu sor toz autres cheualiers por enuoier par les estranges terres por abatre les greuoses auentures et por fere conoistre coment eles sont auenues . 
por quoi len doit uostre uenue comparer pres a la uenue ihesu crist  de semblance ne mie de hautece . 
et tout einsi com li prophete qui auoient esté grant tens deuant la uenue ihesu crist auoient anonciee la uenue ihesu crist et dit qu il deliureroit le pueple des liens d enfer  tout einsint ont anonciee li hermite et li saint home uostre uenue plus a de uint anz . 
et disoient bien tuit que ia les auentures dou roiaume de logres ne faudroient deuantque uos fussiez uenuz . 
si uos auons tant atendu  dieu merci  que ore uos auons . 
or me dites   fet galaad    que li cors senefie  
car de la tombe m auez uos bien fet certain . 
et ie le uos dirai   fet cil . 
  li cors senefie le pueple qui desoz durte auoit tant demoré qu il erent tuit mort et auugle par le grant fes des pechies qu il auoient fet de ior en ior . 
et bien i parut qu il estoient auugle en l auenement ihesu crist . 
car quant il orent o ax le roi des rois et le sauueor dou monde  il le tindrent a pecheor et cuidierent qu il fust autel come il estoient . 
si crurent plus l anemi que il ne firent lui et liurerent sa char a mort  par l amonestement dou deable  qui toz iorz lor chantoit es oreilles et lor estoit es cuers entrez . 
et par ce firent il tel oeure dont uaspasiens les deserita et destruist  si tost come il sot la uerite dou prophete uers qui il auoient esté desloial  
et einsi furent il destruit par l anemi et par son amonestement . 
or deuons ueoir coment ceste assemblee et cele de lors s entracordent . 
la tombe senefie la grant durte des gyeus et li cors senefie aux et lor oirs qui tuit estoient mort par lor pechie mortel  dont il ne se pooient mie oster legierement . 
et la uoiz qui de la tombe issoit senefie la dolereuse parole qu il distrent a pilate le preuost  li sans de lui soit sor nos et sor nos enfanz  
et por cele parole furent il honi et perdirent aux et quantqu il auoient . 
einsi poez uos ueoir en ceste auenture la senefiance de la passion ihesu crist et de la semblance de son auenement . 
et autre chose en est encore auenue autre foiz  car si tost com li cheualier errant uenoient ca et il aloient uers la tombe  li anemis  qui les conoissoit a pecheors uilz et orz et ueoit que il estoient enuelopé es granz luxures et es iniquitez  lor fesoit si grant poor de sa uoiz horrible et espoantable que il en perdoient le pooir del cors . 
ne iames ne fausist l auenture que li pecheor n i fussent toz iors entrepris  se diex ne uos i eust amené por la mener a chief . 
mes si tost come uos uenistes  li deables  qui uos sauoit a uirge et a net de toz pechiez si come hons terriens puet estre  n osa atendre uostre compaignie  ainz s en ala et perdi tot son pooir par uostre uenue . 
et lors failli l auenture ou maint cheualier proisié s estoient essaié . 
si uos ai ore dite la uerite de ceste chose . 
 et galaad dit que molt i a greignor senefiance que il ne cuidoit . 
cele nuit fu galaad seruiz au mielz que li frere porent . 
et au matin fist le uaslet cheualier si come a cel tens ert costume . 
et quant il li ot fet tout ce qu il deuoit  si li demanda coment il auoit non . 
et cil dist que len l apeloit melyant et estoit filz au roi de danemarche . 
  biaus amis   fet galaad    puisque uos estes cheualiers et estrez de si haut lignage come de roi et de roine  or gardez que cheualerie soit si bien emploiee en uos que l anors de uostre lignage i soit sauue . 
car ausi tost com filz de roi a receue l ordre de cheualerie  il doit aparoir sor toz autres cheualiers en bonte  ausi com li rais del soleil apert sor les estoiles . 
 et cil respont que  se diex plaist  l onor de cheualerie sera en lui bien sauue  
car por peine qu il li couiegne a soffrir ne remaindra il mie . 
et lors demande galaad ses armes  et len li aporte  et melyans li dist    sire  dieu merci et la uostre  uos m auez fet cheualier  dont i ai si grant ioie qu a peine le porroie ie dire  
et uos sauez bien qu il est costume que  qui a fet cheualier  il ne l doit mie escondire par droit dou premier don qu il li demande  por que ce soit chose resnable . 
uos dites uoir   fet galaad    mes por quoi l auez uos dit  
por ce   fet cil   que ie uos uueil demander un don  
si uos pri que uos le me donez  car ce est une chose dont ia maus ne uos uendra . 
et ie la uos otroi   fet galaad    mesque ie en deusse estre greuez . 
granz merciz   fet melyans  
  or uos requier ie que uos me lessiez aler o uos en ceste queste tantque auenture nos departe  et apres  se auenture nos rassemble  ne me tolez pas uostre compaignie por autrui donner . 
 lors comande que len li ameint un cheual  car il uelt aler auec galaad  
et len si fet et il se part de laienz entre lui et galaad . 
si cheuauchierent tout le ior et toute la semaine . 
si lor auint a un mardi matin que il uindrent a une croiz qui partoit le chemin en deus  
et il uienent a la croiz et troeuent lettres qui estoient entailliees ou fust et disoient    oz tu  cheualiers qui uas auentures querant  uoiz ci deus uoies  l une a destre et l autre a senestre . 
cele a senestre te deffent ie que tu n i entres  car trop couient estre preudome celui qui i entre se il en uelt issir  
et se tu en cele a destre entres  tost i porras perir . 
 et quant melyan uoit ces letres  si dist a galaad    ha  
frans cheualiers  por dieu  lessiez moi entrer en cele a senestre  car ici porrai ie esprouer ma force et conoistre s il aura ia en moi proesce ne hardement par quoi ie doie auoir los de cheualerie . 
s il uos pleust   fet galaad    ie i alasse  car si com ie pens ie m en getasse mielz que uos . 
 et cil dit qu il n i entrera ia se li non . 
si se part li uns de l autre et entre chascuns en sa uoie . 
mes atant lesse ore li contes de galaad et parole de melyant et coment il li auint . 

