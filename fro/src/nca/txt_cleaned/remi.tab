la clartes qui france enlumine 
ensement comme soz la mine 
est la chandoile ardans couuerte 
estoit reposte or est ouuerte 
la uoie par qu ele iert ueue 
longuement l ont enclose eue 
a saint remi en leur aumaire 
cil qui or wellent qu ele apaire 
si comme citez sor montaingne 
qu en normendie et en bretaingne 
et en france soit conneue 
et par crestiente seue 
et richiers qui soloit semer 
sor greue en riuage de mer 
en terre qui fruit ne puet rendre 
ne welt mais a oiseuse entendre 
car mauuais fruit li a rendu 
tant com il i a entendu 
et a sa perte i a pené 
mais or l ont preudomme assené 
qui li ont enseigniét une weure 
dont grant matere li auueure 
et dieus l en doint si esploitier 
que ualoir puist et porfitier 
lui et ceus qui l ont a ce mis 
qu il dira conment sains remis 
a l enour de france essaucie 
il est li pons et la chaucie 
par cui france est a dieu uenue 
tuit li rois qui france ont tenue 
et creant en dieu ont esté 
sont a dieu par lui aquesté 
molt doit quanque a lui apartient 
amer li rois qui france tient 
et uers tous hommes garantir 
ne doit a nul fuer consentir 
que nus hom tant l aint li mefface 
car sor le chief et en la face 
li fiert qui saint remi meffait 
si com entendre le me fait 
la sainteez de l oncion 
qui uint par sainte anoncion 
a reins a aa pierre le uies 
quant clodouex fu baptisiés 
li premiers creans rois de france 
et ce doit donner remenbrance 
as francois d anmer la coronne 
dont sor teil oncion coronne 
sains remis son fil et son roi 
et dieus em preigne teil conroi 
qu ele soit sauue et honouree 
autresi doit estre aouree 
con nus haus sains par raison 
et qui por si iuste occoison 
morroit comme por li garder 
au droit dieu dire et esgarder 
croi ie qu il deuroit estre saus 
s il n estoit en creance faus 
ou de teil pechie entechiés 
qu il fust ia a danner iugiés 
molt fait dieus aperte monstrance 
d especial amour a france 
car sa grace tant i abonde 
qu en roiaume qui soit en monde 
n est il si tenrement amez 
ne si feeument reclamez 
si bien seruis ne si creus 
ne en teil reuerence eus 
ne sa lois si bien maintenue 
toute est en france retenue 
la hautesce la seignerie 
et l ounour de cheualerie 
c est por la corone deffendre 
dont dieus fist l oncion descendre 
dou ciel quant li bers aa remis 
ce fu au roy baptisier mis 
si comme ci apres porront 
sauoir cil qui sa uie orront 
d autre part i a teil plante 
des biens dieu qu en crestiente 
n a une toute seule terre 
dont on ne ueingne en france querre 
l enseingnement de la fontainne 
d escripture est la clef certaine 
de toutes terres uient on boire 
en france la doussour d un toiure 
qui plus est dous que cil de ronme 
ou toute sieut estre la sonme 
de cheualerie et li pris 
or a a ronme congie pris 
et dou tout s en est deslogie 
toute l a france herbergie 
et clergie s en rest uenue 
toute l a france retenue 
s en doit a dieu bon gre sauoir 
qu estranges hom n en puet auoir 
guaires s an france n en mendie 
d engleterre de normendie 
d escoce de gales et d xf 
et de flandres et de houlande 
de lohereingne et d alemaingne 
et de saissoigne et de behaigne 
de lombardie et de borgoigne 
et de prouence et de gascoigne 
et por moi briement descombrer 
de toutes pars sens plus nombrer 
i uient on coustumierement 
querre fourme d enseignement 
de dieu seruir et honourer 
et deuotement aourer 
de bons cheualiers por conbatre 
contre ceus qui welent abatre 
baptesme et de bonne clergie 
a bien dieus france eslargie 
la grace dou saint esperite 
cil don uient a la merite 
saint remi cui dieus enuoia 
l oile dont il saintefia 
le roi la corone le regne 
ou si grans bonneurtez regne 
longuement mist dieus en souffrance 
la fierteit des tirans de france 
tantque li iors uint et li termes 
qu il recust les plors et les larmes 
de sainte eglise et de ses fius 
si uost faire que lor essius 
fausist et lor chaitiuisons 
oies ost lor oroisons 
s es mist en teil maniere a oeure 
conme li escris nous descueure 
de la naissance et de la uie 
saint remi qui tous nos enuie 
et nos amoneste et semont 
a celui qui sauua le mont 
par son sanc amer et chierir 
car molt richement seit merir 
et ses biens largement despendre 
a ceux qu i uoit a lui entendre 
es escris que tient nostre fois 
trouons que dieus iadis yy fois 
par angle fist anuncion 
d omme et de sa conceucion 
premierement a abrahan 
d ysaac et de saint iehan 
baptiste apres a zacharie 
nostre dame sainte marie 
recust le tiers anoncement 
en fin et en commencement 
enfin de circoncision 
en conmencement d oncion 
que nous receuons en baptesme 
d oile beneoit et de cresme 
molt doit dieu amer tenrement 
france et croire en lui fermement 
car molt i fist belle aparance 
et de grant amour honorance 
en ce que par angle i manda 
quant lui pleust et il conmanda 
que ses nons i fust conneus 
que cil i seroit conceus 
de cui il feroit bauptiste 
apostre et euuangeliste 
or me face deus souenir 
de quanque il seit couuenir 
a moi aidier raisnablement 
que ie puisse si sainnement 
le cors de ceste weure mener 
ou i ai commenciét a pener 
que dou tot soit a son plaisir 
ne trop parler ne trop taisir 
que foruoie ne face pas 
ne chose ne lais ne trespais 
a conter n a ramenteuoir 
dont ie doie reproche auoir 
que par non sauoir l aie fait 
une chose qui ia me fait 
grant aide a moi escuser 
s aucuns m en uoloit acuser 
que chose i eusse laissie 
de quoi m ueure fust abaissie 
ne la matere descreue 
prouee chose est et seue 
s en monsterrai plusors raisons 
et si souffisans achaisons 
que n en deurai estre blasmez 
par droit ne non sachans clamez 
et bon tesmoignage en aurai 
que ie ne sai ne ne saurai 
conter tot ne sai se demi 
ce que dieus fist por saint remi 
li hom qui aramist garant 
se doit tenir au plus parant 
qu il puet raisnablement nommer 
i arramis l arceuesque imer 
qui dist qu a l ancien termine 
apres le fil sainte celine 
qu engenra li bons dus ammiles 
fu quars li arceuesques giles 
qui uit periceus le clergie 
se li sambla et si chergié 
d un grant escrit que fait auoient 
cil qui la uerite sauoient 
de aa remi et des biensfais 
que dieus auoit por s ammor fais 
qui resoigniés estoit a lire 
s en fist sostraire et fors eslire 
le mieus giles et abregier 
le liure por ceus alegier 
qui tant a lire resoingnoient 
et par anui s en eslonioient 
uns clers ne sai dont il fu nez 
preudom qui ost non fortunez 
mais en france en lohereingne 
qui adont faisoient un regne 
estoit de grant auctorite 
et de si grant soutilite 
a dire quanque lui plaisoit 
qu a ce tempoire ne faisoit 
en la terre que i ai nommee 
weure d escrit qui renommee 
deust auoir nus haus hom faire 
s il le pooit a lui atraire 
qu il ne l en feist entremettre 
fust par donner fust par proumettre 
fust par ammor fust par proiere 
cils giles par quelque maniere 
fist tant uers lui qu il s entremist 
dou liure abregier et qu il mist 
le grant liure en menor uolume 
lors conmensa on par coustume 
le menor liure mettre en us 
s en auint que poi ou que nus 
ne uout le premier recorder 
or se puet ce bien acorder 
a la premerainne achaison 
dont ie m escusai par raison 
que ie n en deurai blasme auoir 
se tout ne puis ramenteuoir 
auques m aiue a rehaitier 
s aucuns m en uoloit agaitier 
que bien n eusse ramenbree 
ou comment que soit desmenbree 
la matere de si haut weure 
ce que par escrit me descueure 
cil himers cui i ai arrammi 
qui de la uie saint remi 
raioinst ce qu il en post auoir 
par la ou point en post sauoir 
n en est fors ce qu il recouura 
cil dist quant dieus en lui ouura 
li haus peres tant li souurains 
qu arceuesque le fist de rains 
clers i trouua molt enciens 
chenoinnes et bons crestiens 
hommes de molt grant honeste 
qui en l eglise orent esté 
dou temps l arceuesque turpin 
et des le temps le roi pepin 
qui li dirent que il sauoient 
par ceus qui conteit lor auoient 
ainnez ne d eus anciennement 
cui on pooit certainnement 
croire qu il auoient ueu 
un grant liure et de uoir seu 
que tout i ert enclos et mis 
quanqu on sauoit que aa remis 
et dieus auoit ouuré por lui 
mais or ne trueue on celui 
qui de molt puist tout ramenbrer 
car giles le fist desmenbrer 
si comme i ai dit ci deuant 
or me couient conter auant 
et monstrer regnable occoison 
que ie n en deurai par raison 
estre blasmez de trespasser 
ce que nus ne puet ramasser 
fors dieu qui tous les secrez uoit 
qui encor seit quanqu il sauoit 
quant ce fu et tous iors saura 
ia plus ne mains de sen n aura 
tous iors est une sa science 
de chascun uoit la conscience 
tout li apert weure et pensee 
ansoisque li cuers l ait pensee 
encor me puis essonniier 
s en ce me weil estudier 
qu au temps charlon martel auint 
quant entre lui et rainfroi uint 
la grant guerre qui conmenca 
quant li uns a l autre tensa 
por la saisine de la terre 
si grans maus uint de cele guerre 
que li fils ocioit son pere 
li freres n espargnoit son frere 
li uns cousins l autre cousin 
li uoisins son prochain uoisin 
les citeis furent degastees 
les abeyes desertees 
et crestienteis si greuee 
qu a bien pres fu toute eslauee 
d alemaigne et de loheregne 
et de france et par tout le regne 
arceuesque euesque et chanoinne 
furent deseritez et moinne 
petit i ot de remenant 
de lor rentes furent tenant 
li cheualier et li lay homme 
ne remest por apel de romme 
uestus estoit comme lais hom 
uns uassaus qui miles ot nom 
et comme clers iert rooingniés 
cil tint yy ans empoingniés 
ceus de reins et les treueciens 
desloiaument et comme chiens 
toutes mist a destruction 
les maisons de religion 
tout prist et donna a sa gent 
des eglises l or et l argent 
tant de clers com il i auoit 
remes par disete estouoit 
d acheter et de uendre uiure 
si lioient en fieus de liure 
l aquest de lor marcheandise 
n estoit qui recourist eglise 
ne qui les refesist entieres 
par tout cheoient les goutieres 
ens eglises quant il pluuoit 
si bon armaire n i auoit 
ou liures fust saus ne garis 
des goutieres ne des soris 
si faitement fu piece a piece 
perdus cis liures et grant piece 
fu ansois dou temps trespassee 
que raiointe ne ramassee 
par honme en fust piece a sa per 
ce me raiue a eschaper 
de ceus cui blasme g en cremoie 
qu or n en iert pas la honte moie 
car tous li liures fu peris 
que par rungement de soris 
que par ce qu i fu detranchiés 
fueil a fueil et par les marchies 
a loier les deniers portez 
ou li clergies desconfortez 
les portoit qui por sa pouture 
estoit en grant male auenture 
que par le cors de degotailles 
ne puet estre sans entrefailles 
ne entierement ramenbreis 
liures qui si est desmenbreis 
et en tantes pars departis 
ne porroit estre resartis 
cist tempez longement corut 
einsi tantque dieus secorut 
sainte eglise et la deliura 
quant charles martiaus se liura 
a paier la commune dette 
dont chascuns quant il nait s endette 
chascun qui naist couient morir 
li uns n en puet l autre garir 
ceste deste est si commandee 
a tous qu a tous est demandee 
et la siute en est si commune 
que chascuns la siust et chascune 
apres fu au regne assenez 
pepins ses fils est si menez 
par ce que dieus li fist sauoir 
la painne que deuoit auoir 
ses peres pardurablement 
sans merci d assouagement 
qu a l eglise de reins rendi 
auques de ce qu elle perdi 
que par rainfroi que par son pere 
a l euesque d orliens euchere 
le monstra dieus en uision 
ce mist en teil deuotion 
le seignor de france pepin 
qu il laissa ordener turpin 
a estre de reins arceuesque 
par le conseil dou bon euesque 
ne fu mie si faintement 
perdus li liures seulement 
des fais nostre bon ancessor 
saint remi mais autre plusor 
furent perdu en teil maniere 
aussi rauint sa en arriere 
des escriz dou uiez testament 
par ce que periceusement 
et enuis li iuis les userent 
les despistrent et refuserent 
cil apres et en obliance 
chairent par lor delaiance 
einsis eschapa de memoire 
xm l estoire 
sains iehans crisostomus conte 
sor une euangile dou conte 
saint matheu en une omelie 
que mainte chose fu perie 
des escriptures anciennes 
ausi conme des crestiennes 
quant li felon iuiu lisoient 
les bons escris qu i desprisoient 
l une partie estoit esparse 
sa et la et l autre en fu arse 
quant il l auoient detranchié 
de ceus qui furent entechié 
de teil pechie ne se taist mie 
la menace saint iheremie 
et de ceus qui sont desprisant 
trouons nos ensement lisant 
en quart liure des rois qu a painne 
post on rauoir forme certainne 
de deuteronome le liure 
par recorder ne par transcrire 
qu en terre ot tant esté muciés 
qu il fu presque tous effaciés 
en liure des rois retrouons 
d un liure zz non que pas n auons 
li liures des rois en sa summe 
le liure des iustes le nomme 
en liure qui des numbres traite 
trouons que mencions est faite 
d un liure qui fu des batailles 
nostre seignor et autres failles 
auons de plusors escriptures 
salemons traita des natures 
des herbes des fus des poissons 
et fist sages desputisons 
de la uertu et des natures 
de toutes uiuans creatures 
paroles de iors fu nommez 
uns autre liures pou ammez 
les autres weures premerainnes 
salemons et les derrainnes 
ont en lor paroles escrites 
nathan ayas sylonites 
le liure qui fist mencion 
daddo et de la uision 
qu il uist contre iheroboam 
le fils nabat qui roboam 
uost aidier a deseriter 
toli perece a reciter 
et plusor autre bon uolume 
sont issu d us et de coustume 
qui furent et or ne sont pas 
n est pas mestiers que ie trespas 
comment li babelonien 
entrerent au temps ancien 
en iudee et la deserterent 
conment les tresors emporterent 
conment li feus fu par tout mis 
conment dou feu des ennemis 
fu la bible arse et mise en cendre 
dont a plus ne nous poons prandre 
qu a ce qu esdras en recoura 
dieus qui auec lui en ouura 
tant con il uoust l en fist rauoir 
n en deuons autrui gre sauoir 
por cest conte atant consummer 
plusors que ie ne sai nommer 
des nouiaus et des anciens 
des iuis et des crestiens 
ont esté mis en oubliance 
par parece ou par mescheance 
qui iamais ne seront reu 
li nom en sont ramenteu 
mais plus n en puet estre trouez 
ne me doit estre reprouez 
ne m ouraingne n en doit mains plaire 
se ce dont ie n ai essamplaire 
ne weil entasser en mon liure 
ce que l escripture m en liure 
i metrai et tenrai si l ordre 
que n i trouera que remordre 
enuieus qui greuer m en weille 
maisque mensonge n i acueille 
sains climens qui fu chies et pere 
de sainte eglise apres saint pere 
enuoia saint denise en france 
preeschier la sainte creance 
de ihesu crist et proueingnier 
ne se laissierent enseingnier 
fransois uoie de garison 
lui tiers le mirent en prison 
lui tiers le mirent fors de chartre 
lui tiers fu menez en montmartre 
lui tiers par grant deuocion 
fut a dieu teil oblacion 
qui son cors mist a sacrefice 
por seruir d autreteil office 
uint a biauuais aa luciens 
et ses compains aa maxiens 
sains fusciens en aminois 
et sains crespins en soissonnois 
sains quentins as uermendoisiens 
et sains pias as tornoisiens 
tuit cis alerent par martyre 
a dieu et plusor autre a tire 
qui de lor compaingnie furent 
en autres terres s arresturent 
sains sixtes cil qui primerains 
conuerti la cite de rains 
et sains manges a chaalons 
sains maternes fu estalons 
de foi entre les treueceins 
sains climens conquit les meceins 
cist climens fu oncles celui 
que sains peres mist apres lui 
a estre apostoile de romme 
cil qui tuit cist a une somme 
orent conquis e gaaingnié 
et doutrineit et enseignié 
se contindrent si en emblant 
qu il n oserent faire samblant 
de lor foi ne de lor creance 
ne dieu apeler en oiance 
einsi furent molt longuement 
crestiens et celeement 
maintinrent la religion 
de la sainte incarnacion 
et de quanqu il couient sauoir 
a foi de crestien auoir 
tantque dieus les mouteplia 
et de ses biens lor enuoia 
si largement qu il s orguillirent 
en l orgueil la uerge queillirent 
dont il furent apres batu 
de lor tor furent abatu 
quant par orgueil a dieu luitierent 
en pechie tant s ademutierent 
que iors et clartez lor failli 
par pechie furent si bailli 
que de tous les biens qu il auoient 
gre ne grace a dieu ne sauoient 
li fol li chaitif orguilleus 
li endormis li soumilleus 
qui ne cuidoient qu il deussent 
de bien ne d onor qu il eussent 
dieu gracier ne mercier 
druesce lor fist oublier 
l anguisse ou il orent esté 
li biens que dieus lor ost presté 
que lonc temps ancois desirrerent 
les andrui s eschaucirrerent 
contre aguillon et forsuoierent 
et dieu meisme guerroierent 
de ses biens et de s armeure 
feus est qui einsi s aseure 
car en repos et en langoisse 
besoingne chascun qu il connoisse 
qu il ait de par dieu ce qu il a 
ne si connurent desi la 
que dieus les bati asprement 
et soffri que communement 
ost si grant persecucion 
en france qu en subiection 
de paiens chai sainte eglise 
einsi fu la uengence prise 
car damedieus n oublia mie 
la coustume dou sage mie 
que quant il a plaie ueue 
ou il a morte char creue 
qui la plaie garir ne laisse 
son rasoir en sa main s eslaisse 
si tranche tant fors de la uiue 
qu en celle tranche se rauiue 
la plaie et se nestie et cure 
autresi fist dieus qui n ost cure 
de lor mauuestie consentir 
les bons et les maus fit sentir 
la bateure dou meffait 
que li desloial orent fait 
si morurent conmunement 
mais partis fu desigaument 
li louiers a la departie 
car dieus corona la partie 
des bons en ioie pardurable 
en la saisine dou deable 
furent li mauuais trebuchié 
teux est li louiers de pechie 
quant dieus uost uengier cest esclande 
en france uinrent hongre et wandle 
qui se furent acompaingnié 
de guerre apris et enseignié 
sans loy et sans enseignement 
de foi et de commandement 
de dieu et de crestiente 
toute firent lor uolonte 
par france sans contrestement 
n i trouerent arrestement 
tout mirent a destruction 
et firent teil occision 
des crestiens qu il ataingnoient 
que noient plus ne s en saingnoient 
que s il fussent chien plain de rage 
molt cuidoi bon pelerinage 
faire qui un en ocioit 
de ceste occision rioit 
deables li fels ennemis 
qui molt s est tous iors entremis 
de tous biens faire a mal torner 
cil qui se porent destorner 
et garir de l occision 
remerent en subiection 
si fu sainte eglise sougite 
a la mescreant gent maudite 
et souffri mainte affliction 
en celle persecucion 
langui et ploura longuement 
tantque dieus uolt un oingnement 
mettre a celle plaie sener 
effacier uoloit et planer 
la dolour de crestiente 
et releuer de l orfente 
ou elle ost longuement geu 
et maint mal soffert et eu 
en ardenne auoit aa montans 
esteit hermites molt lonc temps 
uns moines qui ne ueoit goute 
qui metoit s entencion toute 
en dieu proier et aorer 
en trauillier et en plorer 
en soupirer deuotement 
que dieus par son commandement 
sa crestiente uisitast 
et de seruage la getast 
tant ot ploré tant ot ueillié 
tant ot oré et traueillié 
tant soupiré et tant gemi 
en sa proiere s endormi 
et fu mis par translacion 
en ciel et uit en uision 
le secors et la deliurance 
de la crestiente de france 
qui en chetiuison gisoit 
une uois oi qui disoit 
de tous sains qu il uit amassez 
  biaus sire dieus or a assez 
ta banniere esteit abatue 
et ta crestientez batue 
trop est tes pueples lesdengiés 
asseis de toi plaist est uengiés 
lor orgueus par gens mescreans 
biaus sire dieus soit tes creans 
et tes plaisirs que plus ne gise 
en ceste angouisse sainte eglise 
deliure d essil ta mainie 
et fai qu a toi soit derrainie 
celle mescreans gens paienne 
qui ne croit ta loi crestienne 
ce seroit grans biens et grans ioies 
nous te proions que tu nos oies  
apres ceste proiere oi 
une uois dont molt s esioi 
sains montain et reconforta 
car celle uois li aporta 
uns respons et une nouelle 
de ioie et de clarte nouelle 
qui deuoit en france aparir 
por medeciner et garir 
la plaie et la sorsaneure 
de l angouisseuse bateure 
que sainte eglise auoit soufferte 
lor li fu monstree et ouuerte 
la uolente dieu en oiance 
car a ses sains dist dieus qu en france 
seroit uns enfes conceus 
procheinnement qui porueus 
estoit par son conmandement 
a faire cest deliurement 
de la sainte crestiente 
tant li auoient presenté 
crestiens de gemissemens 
qu or uenra lor deliuremens 
  li dus emmiles sera pere 
et celine sa femme mere 
d un enfant qui d eus deus istra 
par cui en france aparistra 
li secors que g i ai promis 
cil enfes aura nom remis 
et iert arceueques de reins 
c iert li arbres qui de ses rains 
portendra si crestiente 
qu ele istra de la dolente 
ou elle a longuement ieu 
a ce faire l ai porueu  
sains montans atant s esueilla 
molt durement se merueilla 
de ce que il auoit ueu 
tout ost son pense esmeu 
de ce qu en ciel auoit esté 
et de la haute maieste 
dont il auoit la uois oie 
dont si li estoit resioie 
sa pensee et il confortez 
  dieus  fist il   i ai esté portez 
en ciel par uostre uolente 
si oi qu a crestiente 
auez essaucement promis 
et que cil aura nom remis 
par cui uous la deliuerrez 
et que par celui conquerrez 
a uostre loi ceus qui n i croient 
qui ne se saingnent ne recroient 
de uos crestiens tormenter 
c est cil qui se doit presenter 
a faire de nos ennemis 
uos acointes et uos amis 
et par lui raura sa franchise 
que perdue auoit sainte eglise  
tant demora en cest pense 
li sains moinnes que rassensé 
l ot dieus de l esbahissement 
qu il ost a son esueillement 
molt fu lies de sa uision 
de faire ceste anuntion 
ost molt hatiue uolente 
si l en ot ioie entalenté 
le saint moinne le bon reclus 
qui se parti de son reclus 
et issi fors de l ermitage 
uer cerni se mist en uoiage 
ou li dus emmiles manoit 
a cui li grans ioie uenoit 
comme de teil promission 
qu il auoit en religion 
de chastee molt lonc termine 
uescu auec sainte celine 
sa femme la duchoise sainte 
en cui uiellece auoit estainte 
matere d enfant conceuoir 
n auoit mais nul pense d auoir 
enfant au temps de son ae 
tenue auoient chastee 
elle et ses maris longuement 
qui por charneil atouchement 
ne s estoient entraprochié 
ne li uns d eus l autre touchié 
ne ieu ensemble en un lit 
por amor de charneil delit 
en lor ionesce orent eu 
deus fils dont dieus ot porueu 
l un euesque en soissonnois 
saint prince et l autre en loenois 
a maintenir la duchee 
quant saint prince ot dieus soudeé 
son oncle et son pere 
sains leus li fils le duc son frere 
si fu uesques de la cite 
dont ses oncles l auoit xxx 
li bons reclus s achemina 
la ioie qui l enlumina 
et dieus li enseigna la uoie 
nus ne mesua ne ne forsuoie 
por que dieus l ait pris en conduit 
bien ua cui il mainne et conduit 
bien ala sans criemme et sans doute 
sains montans qui ne ueoit goute 
porter le glorieus message 
a la franche duchoise sage 
droit a cerni en loennois 
li sains hermites ardenois 
la salua et elle lui 
  dame  dist il   messagiers sui 
de grant ioie que dieus uous mande 
soies liee car il uous mande 
que uous creez ce que i aport 
france uenra par uous a port 
de salu car uous conceurez 
un fil qui sera enbeurez 
de l amor dou saint esperite 
et sera de si grant merite 
que dieus fera la gent paienne 
de france par lui crestienne 
sainte eglise releuera 
en franchise et baptisera 
le roi qui gouuernera france 
au temps que ceste deliurance 
sera par lui apareilliee 
et sainte eglise conseilliee 
dame et si aura nom remis 
desi atantqu il m aura mis 
ens ieus dou lait de uos mammeles 
ne m esclarciront les pruneles 
de mes ieus ne ne uerrai goute 
et bien sachiés sans nule doute 
c arceuesques de reins sera 
et que dieus miracles fera 
por lui en terre apertement 
si uous proi merciablement 
que quant li sires sera nez 
par cui ie doi estre sanez 
et clere ueue rauoir 
que uous le me faciés sauoir  
la duchoise molt se merueille 
et dist   sire si grant merueille 
comment porroit mais auenir 
n i a que dis ans a uenir 
trop qu atantque cent en aurai 
si dites que ie conceurai 
un enfant et serai enceinte 
nature est si en moy esteinte 
de porter et de conceuoir 
que ie ne puis creance auoir 
fors por ce que dieus le me mande 
fait soit de moi ce qu il commande  
atant li hermites s en part 
si s en retorne celle part 
la ou il auoit habité 
tout ost son cuer resuscité 
des dolors qu il soloit auoir 
ce que dieus li ost fait sauoir 
si s en rala molt liement 
la duchoise molt simplement 
dist au duc ceste anuntion 
que il par bonne entencion 
et molt doucement respondi 
  dame de riens ne m escondi 
que dieus uueille ne qu il commant 
dou tout m otroi a son commant 
et molt deuons grant ioie auoir 
se il welt en gre receuoir 
seruise que nos puissons faire 
meesmement de teil affaire 
dont si grant ioie doit uenir 
ne nos deuons nos pas tenir 
dou tout soit a sa uolente 
quanque dieus a entalenté 
de nos affaires nos aueingne 
lui seus sans autrui encoueingne 
car n est pas drois que nos anuit  
einsis assemblerent la nuit 
sans pensee de uanite 
sans delit de charnalite 
firent un dous aprochement 
et dieus en lor atouchement 
fist la duchoise conceuoir 
et fruit dedens li receuoir 
quant elle se senti enceinte 
la bonne duchoise la sainte 
molt durement se merueilla 
quanqu ele pot et sot ueilla 
en loer dieu et sa puissance 
quant uint au temps de sa naissance 
que tant ost esté en son germe 
li fruis qui fu uenus a terme 
dieus qui au conceuoir ouura 
a sauuete la deliura 
d une si belle creature 
com onques i sot nature 
par le plaisir dieu cure mettre 
car il qui le deigna promettre 
en ciel le fist en terre naistre 
teil que bien parut que bon maistre 
i ost a quanque lui couuint 
de sa proumesse li souint 
au baptisier et au nommer 
si com il ot fait au former 
remis fu par nom apelez 
c est li nons qui fu reueleiz 
au reclus qui fist le message 
la cortoise duchoise sage 
ne uost pas mettre en obliance 
qu isnelement sans delaiance 
ne li mandast que nez estoit 
cil par cui il se prometoit 
que dieus deuoit en lui ouurer 
et la ueue recouurer 
molt fu plaisans ceste nouele 
au reclus qui sot que nouele 
ueue li seroit rendue 
sans delait et sans atendue 
o toute sa potence issi 
de son reclus et tout einsi 
s en uint par la uoie apuiant 
a sa grant ioie deduiant 
car or sauoit sans doutance 
que fin auroit la mesestance 
que sainte eglise auoit eue 
et il meismes la ueue 
qu il n auoit eue en lonc temps 
a ce se deduit sains montans 
tant demoura en cest deduit 
que damedieu l ost aconduit 
la ou li cuers plus li tendoit 
ou la duchoise l atendoit 
qui a lui auoit enuoié 
si com il li auoit proié 
a cerni uint si la troua 
maintenant par fait esproua 
ce que dieus l en auoit promis 
maintenant qu es ieus li ost mis 
dou lait que sa mere li mist 
en la destre main li tramist 
damedieus confort de ueue 
tost fu la prouance ueue 
que dieus qui le renlumina 
par celui cui il destina 
a toute france enluminer 
ne uoloit pas atant finer 
por l enfant miracles a faire 
bien esploitié a son affaire 
li hermites si s en rala 
au congie de la dame la 
ou il auoit esté maint ior 
en seruise dieu a seior 
sainte celine est demoree 
la bonne duchoise honoree 
qui de ioie refaisoit 
de ce que miracles faisoit 
dieus por son fil apertement 
en son cuer crei fermement 
qu il estoit a ce porueus 
que grans biens fust par lui eus 
bien sot dieus a parfaisement 
mener le bon commencement 
dou bien qu il uoloit par lui faire 
si bien acheua son affaire 
qu il i fist bonne norriture 
acorder a gentil nature 
que tous bons enseignemens seut 
et toutes bonnes taches eut 
li bons damoisiaus sains remis 
iuenes fu a escole mis 
mais il n aprist pas iuenement 
ains ost si bon entendement 
qu il aprist si comme a sohait 
molt li tornast a grant dehait 
s il fust d apenre oiseus un ior 
n auoit cure d estre a seior 
en science fu tant montez 
qu il ost ses maistres sormontez 
et qu il sot plus que ne sauoient 
li sage qui apris l auoient 
mais teile estoit sa conscience 
qu a son domage a la science 
qui en bien ne la welt despendre 
li fils ne doit son pere atendre 
a bien faire tant com il puet 
chascun weille ou ne weille estuet 
issir dou mont parmi la porte 
de la mort car einsi l aporte 
la corrucions de nature 
qui dechai de la droiture 
quant adans mania la goulee 
qui nous rent si pesant colee 
cis pensez l auoit si espris 
qu il metoit a noient de pris 
quanque li siecles puet auoir 
d onor terrienne et d auoir 
toute auoit sans mains et sans plus 
sa pensee a uiure en reclus 
a l essamplaire de celui 
qui fu anoncierres de lui 
de ce n ou peust nus brisier 
ne se pas fors paisier 
mais la dont il estoit nais 
en loenois en son pais 
ne uost pas celer son afaire 
a loon fust son reclus faire 
une pouure abitacion 
si se mist en religion 
de reclus par grant saintee 
auoir peust la duchee 
son pere se tant la prisast 
mais nule riens qui l atisast 
au siecle amer ne li plaisoit 
sans ypocrisie faisoit 
ses weures en dieu purement 
conseil querre et enseignement 
de toutes pars a lui uenoient 
car a merueille le tenoient 
a bon conseillier et a sage 
li lontains et cil du uinage 
molt estoit sa bontez nomee 
par tout aloit la renommee 
de lui et de sa grant bonte 
tout auoit le mont sormonté 
et autresi comme chandoile 
ardans ou lampe plainne d oile 
alumee resplendisoit 
li renons qui de lui issoit 
par toute la terre enuiron 
de si glorieus auiron 
deuoit estre reins gouernee 
et la malice refrenee 
qui france auoit acuuertie 
et puis fu par lui conuertie 
einsi le couint auenir 
quant couenant li uost tenir 
dieus qui tous est en uerite 
tost l ot ses pooirs aquité 
car li arceuesques bennades 
deuint deshaitiés et malades 
d un mal dont ses iors deerreins 
le toli la croce de reins 
quant bennades fu trespassez 
en l eglise fu amassez 
li clergies par deuotion 
por faire lor eslution 
sans contredit et sans descort 
se tinrent tuit a un acort 
au bon reclus de loenois 
remi sique tout demanois 
chanterent 
aprestez furent si monterent 
por aler querre lor eslit 
a grant ioie et a grant delit 
et clerc et lay communement 
onques n i ost arrestement 
tantqu au reclus furent uenu 
lors n i ot parlement tenu 
sans son congie li abatirent 
son reclus et ens s enbatirent 
de toutes pars l alerent prendre 
qu il n ot loisir de soy deffendre 
ne d escuser ne d escondire 
ne de raison monstrer ne dire 
par quoi il deust remanoir 
fors le trairent de son manoir 
tous esbahis les esgardoit 
comme cil qui ne se gardoit 
que ce li deust auenir 
que por lui prendre ne tenir 
se deust nus sor lui enbatre 
ne s abitacion abatre 
assez fu qui li dist   uenez 
a reins et l enor retenez 
de nostre eglise et la hautece 
molt deuez auoir grant leece 
quant dieus le uous a porueu 
et nos uous auons esleu  
menez en fu quequ il desist 
n ost loisir qu il escondesist 
a grant honor fu receus 
a reins et uolentiers ueus 
car grant ioie de lui auoient 
cil de reins qui pas ne sauoient 
quel ioie il deuoient auoir 
mais apres lor fist dieus sauoir 
qu i lor auoit apareillie 
quant preste fu et conseillie 
l eglise et tuit communement 
et clerc et lai tout ensement 
de lui porter en la chaiere 
il s escondist et trait arriere 
et dist que pas n estoit raison 
  seignor  dist il   une achaison 
molt soufisans me contredit 
car un decreit i a qui dit 
que hom qui n a yy ans passez 
n est mie soufisans assez 
a si haut ordre receuoir 
uous sauez bien que ie di uoir 
et ie n ai que yy ans 
ceste oquoisons est soufisans 
que ie ne m en doi entremettre 
autre uous i consiel a mettre  
quant si l oirent escuser 
et l arceueschie refuser 
et par si reinnable ocoison 
qu il n auoient nule raison 
a ce qu il disoit desprouer 
n entr eus ne pooient trouer 
conseil que quites fust clammez 
car tant estoit de tous ammez 
que clerc et lai tuit le uoloient 
et que li lai as clers toloient 
lui de respondre et de parler 
s il s en peust par fuie aler 
uolontiers s en fust eschapez 
mais il estoit si entrapez 
entr eus que uoie li faloit 
et la gens laie auant saloit 
et s escrioient   prenons prenons 
en la chaiere le menons 
iamais tant comme il uiura 
autre arceuesque n i aura 
ne autre ne uolons auoir  
dont fist dieus lui et eus sauoir 
et demonstra qu il le uoloit 
car par la ou pas ne soloit 
li rais dou soleil trespasser 
sans riens empirier ne quasser 
parmi l eglise descendi 
sor saint remi et resplendi 
et demoura molt longuement 
uoiant tous ceus apertement 
qui la estoient auné 
et tuit furent desieuné 
d un mes dont nus d eus ne sauoit 
com douce sauor il auoit 
cele douce odor lor rendi 
l oncions que dieus espandi 
sor lui par grant dileution 
a confermer l esleution 
si qu a tous uint a grant merueille 
on dit   ammis por autre ueille  
la ueilla dieus por son ammi 
le bon damoisel saint remi 
qui si auoit empris l afaire 
qu arceuesque le uoloit faire 
eu rai li fist dieus demontrance 
qu il deuoit enluminer france 
et que li rois prendroit bautesme 
fu senefiié par le cresme 
qui sor le chief li descendi 
par saint esperite entendi 
sains remis qu i raisons estoit 
puisque dieus s en entremetoit 
qu il n en deuoit pas escondire 
ne le plaisir dieu contredire 
car nus talens ne li toloit 
a uoloir ce que dieus uoloit 
et ce li faisoit grant aie 
que li tesmoins saint ysaie 
le prophete l ensien disoit 
qui conseille que tous dis soit 
li hom pres et apareilliés 
et porueus et conseilliés 
et entrer sans escusement 
eu seruise dieu plainnement 
por ionesce ne por enfance 
quant ueue ot ceste prouance 
ne se uost oster ne sostrance 
ne ne se uost mettre en contrance 
a chose si manifestee 
que sor lui s estoit arrestee 
en la resplendor l oncion 
bien uit que ceste esleucion 
estoit a damedieu seans 
et lui deuoit estre creans 
puisqu a nostre seignor seoit 
et d autre part les gens ueoit 
qui ne uoloient consentir 
qu en l en soufrist a repentir 
mais riens ne l auoit esmeu 
fors le rai qu il auoit ueu 
et le cresme par ces yy signes 
disoient tuit qu il estoit dignes 
et il meismes le crei 
de cuer et de bouche obei 
a ce que dieus primerement 
uoloit et il tuit ensement 
li euesque qui apendoient 
a l arceueschie atendoient 
le sacre si s en entremistrent 
et quanque faire en durent firent 
or fu sacrez mais por iounece 
ne por pooir ne por hautece 
qu il eust ses mers ne chania 
toute uaine gloire en trania 
de lui et de sa conscience 
humilite et pacience 
et misericorde et droiture 
uerite et pais et mesure 
amma et de toutes uertus 
fu ses cuers garnis et uestus 
quanqu a son office estouuoit 
si porueuement sauoit 
com se tous iors l eust usé 
de son feu l auoit enbrasé 
la grace dou saint esperite 
li bons renons de sa merite 
et li tesmoins de ses ouraingnes 
i faisoit des terres estraingnes 
uenir les gens por conseillier 
car au plus sage conseillier 
qui lors peust estre trouuez 
fu en toutes choses prouez 
a tous estoit apareilliés 
ne preeceus ne traueilliés 
a conseillier tous besoingneus 
au poure n estoit desdeingneus 
ne qu au riche mais si entiers 
et si dous et si esclartiers 
entiers a tenir uerite 
dous estoit par humilitee 
esclartiers estoit en largece 
et ioieus en simple leece 
molt sot enseignier saintement 
as pecheors leur sauuement 
molt sot bien iustice tenir 
bien sot faire a merci uenir 
les outrageus por amander 
bien sot eniondre et commander 
a chascun ce qu il deuoit faire 
en droit tant com a son afaire 
et a lui en apartenoit 
en tout sot qu a tout couenoit 
en ieuner et en ueillier 
en son cors por dieu traueillier 
en souffrir grans afflictions 
estoit toute s entencions 
sains remis saintement uiuoit 
une sainte coustume auoit 
de ses paroches uisiter 
ne mie por faire aquiter 
son despens ceus qui les tenoient 
mais sauoir s il se contenoient 
selonc lor ordre honestement 
queux touailles quel uestement 
chascuns auoit a son office 
et queus liures et quel calice 
por eniondre et por conmender 
ce qui faisoit a amander 
qu il fust amandez sans delai 
molt l amoient et clerc et lai 
nule chose as clers ne toloit 
ne d eus riens auoir ne uoloit 
s il n i trouoit teile ocoison 
par qu il les peust par raison 
agreuer droiturierement 
par painne de soupendement 
de celui uoloit il auoir 
l amende mais non pas d auoir 
ains menoit la suspension 
a digne satisfaction 
le pecheour qui se uoloit 
de maus repentir absoluoit 
et li donnoit enseignement 
de salu molt ioieusement 
por teil afaire li auint 
que de reins aler le couint 
et passer outre la montaingne 
qui n est mie de reins lontaigne 
a chaumisi prist son osteil 
ou de nostre ennemi morteil 
auoit un auule soupris 
en lui auoit deables pris 
osteil passé auoit maint ior 
manoir i uoloit a seior 
mais dieus ne li consenti pas 
lez la uoie pres dou trespas 
mon seignor aa remi gisoit 
a la gent trespassent disoit 
  por amor dieu faites moi bien  
lors ne s i gaita mie bien 
cil qui tant mal li auoit fait 
quant il demanda le bienfait 
saint remi qui la trespassa 
car sains remis le repassa 
d un fier deable deputaire 
que d un enfant ne porent traire 
li apostre ne fors geter 
s il alerent einsi conter 
a ihesu crist et demanderent 
pour quoi tresqu il le commanderent 
cil deables dou cors n issi 
et dieus lor dist   n est pas einsi  
cis deables a geter fors 
quant il s est mis en aucun cors 
en ieune et en oroison 
couient atemprer la poison 
qui celui espurge et deliure 
cui si maus beuurages enyure  
ihesu cris l enfant deliura 
cil qui a saint remi liura 
pooir de l auule munder 
et fist tant sa grace abunder 
que treblement fu uisitez 
en trois dons i fu trinitez 
dou pere li pains abonda 
la uertus dou fil le monda 
dou deable qui l auoit pris 
de clarte ost les ieus espris 
par la glorieuse mecine 
sains espris qui enlumine 
tous biens et sans cui n es oie 
proiere ne trosqu a l oie 
nostre seignor ne puet tochier 
se il ne li fait aprochier 
la sains remis i aprocha 
par saint esperit et toucha 
car ades uoloit laborer 
en ieunes et en orer 
en charite et en ueillier 
molt li plaisoit a traueillier 
por la ioie dou ciel auoir 
deuant li auoit fait sauoir 
sains esperis ceste auenture 
de celle poure creature 
que ce deable en geteroit 
par lui et l enlumineroit 
encor ore presentement 
ausi comme anciennement 
uisita damedieus par lui 
et par sa proiere celui 
qui li donna pain et sante 
et li rendi as ieus clarte 
ne nos fauroit pain et uitaille 
et si uaincrions la bataille 
contre nostre ennemi mortel 
qu il ne prandroit en nos ostel 
et si cler enluminement 
aueriens pardurablement 
que ia n i auroit obscurte 
ces trois dons de bonneurte 
perdent plusor par mescreance 
cil sire en cui i ai ma fiance 
sains remis nos en soit garans 
et soit deuant dieu aparans 
a proier por nos iustement 
car ie croi bien ueraiement 
et di en ma confession 
s il fait nostre peticion 
que dieus tout nos otroiera 
quanque sains remis proiera 
cest auocat nos face auoir 
a sa cort dieus qui fist sauoir 
ainsqu il l eust fait qu il naistroit 
et dou pain de uie paistroit 
france qui trop estoit ieune 
qu en oroison et en ieune 
aions le pain et la uiande 
com li besoins dou cors demande 
et celui qui l ame deliure 
et fait pardurablement uiure 
la ou clartez est si fine 
qu ele n oscurcit ne ne fine 
tant faisoit sa uie a proisier 
que dieus faisoit apriuoisier 
a lui et uenir a sa main 
les passerlos prendre le pain 
et les mieetes de sa table 
molt li ert douce et delitable 
ceste forme d esbatement 
quant il estoit priueement 
a sa maisnie le faisoit 
ne cis geus pas ne li plaisoit 
por entente de uainne gloire 
mais por faire auoir en memoire 
ses compaingnons qui ce ueoient 
que li oiseillon s asseoient 
et manioient tout lor saoul 
et quant il estoient saoul 
a la uolee se prenoient 
et autre apres ceus reuenoient 
tantqu assez auoient mangié 
adonques rauoient congie 
si s en raloient quitement 
dire pooit certainnement 
qui ce ueoit que teus monstrance 
estoit a confermer creance 
ne nus ne l en deuoient blasmer 
ne mains religieus clammer 
si comme a saint iehan auint 
l apostre c uns hom a lui uint 
qui li donna une pertris 
uiue ce conte li escris 
mes sires sains iehans la prist 
si l apreuisa et aprist 
a uenir coustumierement 
mangier a sa main le froument 
cis deduis plaisans li estoit 
un ior com il s i esbatoit 
en oi gaber un garson 
tenant en sa main un arson 
  uoiés  dist li garsons   quel honte 
de ce uiellart a lui que monte 
d auoir teil esbanoiement 
il dist en son preeschement 
que nus n entende a uanite 
et ie l en uoi tout assoté  
sains iehans molt bien l entendi 
et li dist   ammis or me di 
qu es ce en ta main sire uns arsons 
ce li respondi li garsons 
  dont ie trai beusons et piles 
as bestes et as oiseles 
frere or ne te soit a contraire 
comment fais tu quant wels traire  
li garsons son arson tendi 
et au destendre n atendi 
gaires apres qu il ot tendu 
or ot sains iehans atendu 
a droit point dou garson reprandre 
li sage ateingnent par atendre 
sains iehans dit   quant tu tendis 
ton arson pour quoi n atendis 
tantque tu trouasse ou traire 
tant uueil sauoir de ton afaire 
sire  dist cil   se ie laissasse 
mon arc tendu ie l empirasse 
car mains roidement ieteroit 
qui destendu n ou laisseroit  
et sains iehans li respondi 
  ammis tout ensement te di 
se l omme qui est trauilliés 
de folie t iez meruilliés 
quant li hom se traueille et painne 
s il uist aucune fois de painne 
ne puet pas longuement durer 
chascun couuient a mesurer 
et son cors a repos offrir 
por la painne apres mieus soffrir 
quant li hom s est esbaniez 
et de sa painne recriez 
mieus puet et par greignor air 
aler la painne renuair 
et mains l en grieue li ahans 
einsi s ecusa sains iehans 
li apostres uers li garson 
par la prouuance de l arson 
si peust faire sains remis 
s il en fust a parole mis 
a la loi dou sainé bergier 
aloit porueoir et cerchier 
li bers sains remis li bons paistre 
qu entre le foc qu i deuoit paistre 
n enstre aucun dechaement 
par defaute d enseingnement 
en la saison c om cuet les blez 
trouua en un champ assamblez 
moissonneor si moissonna 
auuec eus car il lor donna 
a mangier molt ioieusement 
et ne mie tant seulement 
le pain qui chiet en sac dou uentre 
mais celui pain par cui l ame entre 
en ioie pardurablement 
qui lor preescha saintement 
fourme et uoie de garison 
par aumosne et par oroison 
et essample lor en donna 
en la moisson qu il moissonna 
car li esplois de moissonner 
est tous en largement donner 
sans entente d ipocrisie 
qui est espece d erisie 
bonne est la moissons qui commence 
a l espartir de la semence 
tout ensemble semme et moissonne 
qui en ceste esperance donne 
et cil ont lor louier eu 
qui por ce qu il soient ueu 
et loé dou siecle i entendent 
autre guerredon n en atendent 
ce ne faisoit pas sains remis 
tous s estoit en lariece mis 
sans entente de uanite 
tous abondoit en charite 
pres de tuigni iouste berme 
estoit sains remis a ce terme 
qu il trouua les moissonneors 
asseis i ost anunceors 
de la nouuelle qui uenoit 
a une dame qui manoit 
asseis pres d enqui sa parente 
qui tout auoit mise s entente 
en onesteit et en prouece 
molt ost grant ioie et grant leece 
quant elle sot que sains remis 
ses bons oncles ses bons amis 
deuoit si pres de sa maison 
trespasser por nule ocoison 
ne uost la dame delaier 
que saint remi n alast proier 
qu il uenist sa maison ueoir 
et soi reposer et seoir 
a lui uint et molt doucement 
l em pria et il ensement 
molt doucement li otroia 
a faire ce qu elle proia 
quant a osteil furent uenu 
entr eus deus n ost conte tenu 
ne fait d insense parlement 
fors de bien et d enseignement 
et de dieu et de saintee 
ainsque cil eust conreé 
le mangier qui ce deuoit faire 
se donna garde de l affaire 
uns des sergens de la maison 
qui la dame en mist a raison 
de son uin qui estoit faillis 
einsi dist il   nos a baillis 
li preuos qui tout l a uendu 
et a loué et despendu 
fors un pou que por sauuement 
dou uaisel pourpenseement 
eu fons de la tonne laissa  
la dame sa chiere abaissa 
la nouele qu ele ot oie 
ne li fu belle ne ioie 
la muance de la color 
monstra saint remi la dolor 
et l anuit qu ele auoit au cuer 
  dites moi  dist il   douce suer 
par la foi que uous moi deuez 
dont est uostre cuers agreuez 
douce cousine douce amie 
gardez que n ou me celez mie 
sire  dist elle   sans doutance 
uous conterai la mesestance 
por quoi ie sui si anuieuse 
molt me fist dieus liee et ioieuse 
quant ie uous pos saiens atraire 
or m est conuertie en contraire 
la ioie de uostre uenue 
une chose m est auenue 
qui or me fist muer la face 
ie n ai uin qui a conter face 
a ce que moi en couenist 
ne nul liu dont on reuenist 
a tans a pie ne a cheual 
ne ci amont ne ci aual 
ne sai ou on en uende point 
c est encor ce qui plus me point 
et plus me destraint et angouisse 
por ces gens ai ie plus d angouisse 
qui por uous sont uenues ci 
que por uous si uous cri merci 
que uous ne cuidiez que faintise 
ne angouisse de couoitise 
me face chose retenir 
que ie puisse faire uenir 
que tout ne soit a bandon mis  
lors li respondi sains remis 
  ma douce suer ma chiere amie 
dieus ne uous oubliera mie 
onques ne uos en esmaions 
s il nos qu assez n aions 
se dieu plaist nos aurons assez 
uns mangiers est tost trespassez  
einsi la dame rehaita 
et par paroles la traita 
tantque dou pense fu issue 
puis se fist enseignier l issue 
de l osteil deuers le uergier 
puis commensa a encerchier 
soutilment de quanqu il ueoit 
buirons ne bordes ne seoit 
en la cort dont il n enquesist 
tout uoloit que cil li desist 
qui par le iardin le menoit 
tantqu il uit qu en la maison oit 
un huis qui en iardin ouroit 
a celui qui li descouroit 
ses demandes dist   qu est ce la  
li sergens pas ne li cela 
ains dist que li celiers estoit 
ou la damme ses uins metoit 
  ouurez le moi biaus dous amis  
ce dist mes sires sains remis 
cil ouri l uis il i entra 
et li sergens tost li monstra 
quanqu il uost ou celier ueoir 
une grant tonne uit seoir 
toute wide sor le chantier 
fors pou plus ou mains d un setier 
de uin que pas n ost despendu 
li preuos qui l autre ot uendu 
sains remis la tonne esgarda 
a son meneor demanda 
s en celle tonne rien auoit 
cil li dist qui bien le sauoit 
  sire un petit de uin i a  
et sains remis pas n oublia 
ce que ueue ost sa parente 
la bonne dame si dolente 
  ammis  dist il   estez arriere 
g irai deuers celle maisiere 
tantque ie uous apelerai 
gaires ne uous atarderai  
atant cil s esloigna de lui 
quant il fu seurs de celui 
il se mist en prostration 
dou signe de la passion 
ihesu christ qui en crois deigna 
mort souffrir la tonne seigna 
et proia dieu molt saintement 
qu il feist teil demonstrement 
dont creance fust confermee 
et sainte eglise mieus ammee 
nostre sire dieus entendi 
s oroison et si estendi 
sa grace si plenierement 
que li uins sorst si largement 
de la tonne par s oroison 
qu il s espendi a teil foison 
par le bondon eu pauement 
et sorunda si faitement 
que tous li celiers fu mouilliés 
encor estoit agenouilliés 
sains remis quant cil s escria 
  dieus com grant merueille ci a 
pot ce onques mais auenir 
c uns hon peust faire uenir 
de si pau de uin teil plante 
ausis mais en crestiente 
si faite merueille n auint  
atant se leua sus et uint 
sains remis en celier ester 
et commensa amonester 
le sergent que bien se teust 
ainsi com se rien n en seust 
en celier plus ne seiorna 
a sa niece s en retourna 
et dist   penseis de ioie faire 
dieus a penseit de nostre affaire 
et uous a uin donneit assez 
de teil dont nus ne fu lassez 
a uendengier n a entonner 
largement em poez donner 
de par dieu qui le nos donna 
et par sa grace l entonna 
en la tonne ou pou en auoit  
et li sergens qui ce sauoit 
d autre part ne s en taisoit pas 
parcourre laisoient le pas 
cil qui en ooient parler 
chascuns penoit a tost aler 
tart estoit chascun qui peust 
faire tantque dou uin beust 
que dieus lor auoit enuoié 
et de si pou mouteplié 
tel ioie auoit 
que conseillier ne se sauoit 
nequedent bien se conseilla 
qu outreement se despouilla 
de sa terre s en reuesti 
sains remis puis n i reuerti 
teil oste fait bon herbergier 
teil senelchal fait bon chargier 
l a baillie de sa despense 
qui de chaumisi se porpense 
de l auule qu il i munda 
qui trois besoins demanda 
ce dont mains estoit besoingneus 
comment sains remis fu soingneus 
de ces trois meschies amander 
uolontiers se doit commander 
a sa garde et a sa baillie 
qu encor ne li est pas faillie 
la grace qui il soloit auoir 
si uueil faire a chascun sauoir 
qui a lui se welt commander 
qu il soit hardis de demander 
mais que iuste soit la requeste 
n i faurra qu il ne la truist preste 
puisque i ai emprise ceste weure 
de saint remi por cui dieus weure 
en ceus qui le seruent et aimment 
et par bonne foi le reclaimment 
et aoure et aourra 
tant com cist siecle duerra 
ne me weil atant alentir 
ne retraire ne repentir 
que ie ne recort de la uie 
ce que i en saurai se rauie 
ne m est la moie uie ansois 
que rimee l aie en fransois 
sains remis coustumierement 
se tenoit solitairement 
por ce que legierement uole 
cuers d omme en pense qui l afole 
quant il ot trop souent parler 
ce li faisoit souent aler 
a la chapele saint nichaise 
car il li estoit plus a aise 
et molt plus ententiuement 
prioit et plus priueement 
damedieu por ce le faisoit 
autre entente ne li plaisoit 
tous temps sostolt de uanite 
un ior auint qu en la cite 
de reins se fu deables mis 
qui a tous biens est ennemis 
et a son pooir les desgraise 
sains remis iert a saint nichaise 
et prioit si com il soloit 
qui autre solas ne uoloit 
tant com il l i pooit entendre 
deables ne uost plus atendre 
a demonstrer sa cruaute 
d un feu enbrasa la cite 
qui tant estoit espoantables 
que bien i paroit que deables 
s estoit de l esprandre entremis 
trop dust demorer sains remis 
a sa gens aidier et secorre 
et la cite dou feu rescorre 
bien cuidoit a cele enuaye 
la gent de reins estre traye 
por ce qu a eus ne s assamblast 
gens forainne qui lor emblast 
ce qu il aloient destornant 
ou aucun eust seiornant 
entr eus qui uousist meserrer 
coururent les portes serrer 
molt estoient desconforté 
tout fu a saint remi porté 
que la cite estoit esprise 
quant ceste nouelle ost aprise 
li bons arceuesques remis 
derechief est a terre mis 
a proier dieu qu il eust soing 
de lui aidier a cest besoing 
qu or l en ueoit mestier auoir 
sains esperis li fist sauoir 
que cil ost ce feu alumé 
qui tous dis a acoustumé 
a mettre soi en nuisement 
de ceus qui uiuent iustement 
sains remis s oroison fina 
et leua sus si enclina 
a l auteil et prist l armeure 
dont crestientez s asseure 
de la chapelle issi en haste 
autresi com en mole paste 
parurent empressez li pas 
es dures pierres au trespas 
saint remi contreual la uoie 
encor ne ua la qui ne uoie 
tesmoingnage de uerite 
ce dient cil de la cite 
qu encor i aperent li pas 
sains remis ne s endormi pas 
ains s en uint molt isnelement 
la ou il uit plus aigrement 
le feu alumé et espris 
en dieu auoit hardement pris 
si se metoit parmi la presse 
la ou la flamme iert plus engresse 
le signe de la crois faisant 
et celle tempeste apesant 
qui par louissiaus s amonceloit 
uoiant qui ueoir le uoloit 
et uoloit par l air sa et la 
mais onques celle part n ala 
maintenant qu elle s asseoit 
si que toute reins le ueoit 
estoit sains remis au deuant 
aussis les aloit elleuant 
comme cil qui les pertris chace 
ce ior sot il assez de chace 
tant chassa deable et destraint 
que le feu et la flamme estaint 
et que fors de reins le chassa 
par force tant le menassa 
par une porte s en alerent 
que trosqu a ce ior appelerent 
porte ouuerte la gens de reins 
cil iors li fu li deerreins 
car sains remis la fist murer 
ne la uost plus laissier durer 
et dist que grans maus em porroit 
auenir qui ne la clorroit 
por ce uost qu elle fust muree 
que reins en fust asseuree 
et dist qui la destouperoit 
que damedieus l en uengeroit 
car n estoit raisons ne droiture 
que nule bonne creature 
eust mais uoie ne trespas 
par la trace ne par les pas 
ou deables auoient passé 
qui orent esté amassé 
por reins mettre a destruiement 
ne tint pas cest commendement 
fercins uns hom qui la manoit 
qu au mur de la porte tenoit 
la closure de sa maison 
sor defois et contre raison 
fist un partruis en la muraille 
por le fiens et por la curaille 
de sa cort par la fors geter 
car s il le fesist charreter 
ne par autre leu l en ostast 
uis li fu que trop li coutast 
dou mur qui si fu estroez 
comme ramenteuoir m oez 
prist dieus si apert uengement 
que cil et sa femme ensement 
et tuit si enfant furent mort 
sans languir d une isnele mort 
n en la maison ne remest beste 
tout esleua une tempeste 
et la maisons gaste remest 
que hom ne femme puis n i mest 
ceste uengence nos enseingne 
que molt fait que feus qui desdaingne 
ce que ses prelas li commande 
des ames s aucuns m en demande 
ne sai ie comment il auint 
mais nostre seignor en couint 
qui lor consciences sauoit 
et bien sot qu a faire en auoit 
si les iuia a son plaisir 
mais ce ne uueil ie pas taisir 
que i ai en cest miracle apris 
s aucuns est de luxure espris 
ne il a pense de ueulie 
qu il ne puist laissier sa folie 
se a saint remi se commande 
et par foi conseil li demande 
bien sera par lui conseilliés 
ne ia ne sera traueilliés 
de feu d enfer en son uiuant 
ne apres la mort ne deuant 
por teil seurte deseruir 
le fait bon amer et seruir 
et seignorir et enorer 
et par bonne foi aorer 
et dieus nos doint en mont si uiure 
que de soions deliure 
et que sains remis por nos proit 
que dieus sa grace nos ostroit 
or m aiust deus et sains remis 
por cui ie me sui entremis 
de ceste weure et entremetrai 
se dieu plait tantqu a fin metrai 
ceste peinne que i ai emprise 
toute la terre auoit esprise 
sains remis au temps qu il uiuoit 
dou bon renon que il auoit 
au temps dont ie paros auint 
c uns riches hom au terme uint 
que dou siecle l estut partir 
n oublia pas a departir 
sa terre ne son tenement 
bien deuisa son testament 
une fille auoit mariee 
cui il n auoit pas oubliee 
desque ses maris l espousa 
de sa terre li deuisa 
et donna toute la moitie 
bien cuida auoir esploitié 
si eust il se lui leust 
car par ce qu a tous iours eust 
en l eglise de la cite 
de hydrissem la charite 
des oroisons de l esueschie 
por lauer ce qu il ot pechié 
et por auoir part ou seruise 
donna sans nule autre deuise 
as chenoines tout quitement 
l autre moitie dou tenement 
qu a son oes auoit retenue 
la fille qui la fu uenue 
et ses maris sans contredit 
fist creanter ce qu il ot dit 
et a tous iors quite clammer 
et por s aumosne confermer 
en donna ses lettres pendens 
si comme cil qui atendens 
i estoit de son sauuement 
il fist par bon entendement 
ce qu il fist et molt li ualut 
mais ses genres cui ne chalut 
ne de son mal ne de son bien 
ne se contint pas uers lui bien 
por otroit ne por sairement 
ne uost laissier qu en tenement 
ne mesist main par couoitise 
contre dieu et contre iustise 
por la felonnie acheuer 
et por l eglise plus greuer 
les seignors en araisonna 
et dist qu en gage lor donna 
ses sires li pere sa femme 
qui l or auoit donné por s ame 
quant encor iert sains et deliures 
et qui n auoit sus que cent liures 
or les auoit appareilliés 
sor ce dist il   uous conseilliés 
biau seignor si ferez molt bien 
aiez le uostre et ie le mien 
si comme chascuns doit auoir 
puisque ie weil rendre l auoir 
bien doi rauoir mon heritage 
que uous auez tenu en gage  
li seignor molt se meruillerent 
nequedant bien si conseillerent 
si comme cil qui droit auoient 
et selonc ce que il sauoient 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
  i esgarderai que uous ferez 
et tantque uous me proierez 
ferai por uoir le uous afi 
desorenauant uous deffi  
li cheualiers molt s aati 
de mau faire et s i enbati 
au plus tost qu il s i post enbatre 
ne passerent trois mois ne quatre 
que tantost sor l eglise pris 
que cent mars en ualut li pris 
ou plus quant il fu mis en summe 
un euesque auoit molt saint homme 
a hidrissem quant ce auint 
l eglise a lui plaindre se uint 
dou cheualier et dou meffait 
qu il auoit au leur prandre fait 
il lor em promist a tenir 
droit et le fist a cort uenir 
quant uenus fu si amenda 
apres se plaint et demanda 
sique bien cuidast qu il eust 
grant droit qui ne le conneust 
et arramist par tesmoingnage 
a prouer que cel heritage 
auoit l eglise en gage eu 
et plus en auoit receu 
qu ele n ost sus presteit d auoir 
si le uoloit quite rauoir 
contre ce se fu conseilliee 
de respondre et apparilliee 
l eglise de son droit tenir 
et dist qu ele feroit uenir 
tesmoins uis et parlans qui furent 
la ou en aumosne recurent 
la terre dou pere sa femme 
que por le sauuement de s ame 
lor donna a son testament 
et a sa femme ensement 
uoiant plusors gens le iurerent 
a tenir et aseurerent 
  or fait mal qui nous les en traueillent 
seignor cui ualoir puet si uaillent  
dist li uesques   ie uous en doing 
ior que pres soient li tesmoign 
des deus pars si com il deuront  
li clerc distrent qu il en auront 
quanque mestiers lor en sera 
et cil aussis qui prouera 
sa querele raisnablement 
d amedeus pars communement 
fu li iors nommez receus 
este les uous de cort meus 
tous les maus esmuet et atise 
auuleez en de couoitise 
auuleez ce sans doute 
car en loiaute ne uoit goute 
et de legier chiet et asoupe 
en tous maus cuisans elle estoupe 
et si puet auoir nom par droit 
feus ardans car nus feus n ardroit 
si ardamment com elle esprent 
par tout la ou elle se prent 
li cheualiers tant s entremist 
et tant donna et tant promist 
que dou feu dont il estoit pris 
en ost trois auuec lui espris 
a la mensonge tesmoinnier 
et le uoir faire mensongier 
et lor ost par cuer fermee 
sa tricherie et enfourmee 
et tantes fois fait recorder 
qu il n en peussent descorder 
de lor partie se penerent 
li seignor tantqu il amenerent 
teux tesmoins au ior qu il sauoient 
le uoir et qui esté auoient 
au don otroier et donner 
dont a tort les uoloit pener 
li cheualiers qui plainnement 
auoit faussé son sairement 
li uesques fu au plait tenir 
  seignor  dist il   faites uenir 
uos tesmoingnages s es orrai 
et au plus droit que ie porroi 
en ferai dire iugement  
li cheualiers premierement 
ses trois faus tesmoins presenta 
  sire  dist il   ci present a 
trois hommes que i ai fait uenir 
por ma droiture retenir 
qu furent a prester l auoir 
et l aidierent a receuoir 
si lor en doit bien souenir 
loiaute les i fait uenir 
por tesmoingnier la uerite 
il n ont a moi affinite 
ne de parent ne de neueu 
sor ce qu il en diront m aueu  
li sains furent aparilliés 
et li tesmoing agenouilliés 
qui firent le faus sairement 
li chenoinne orent ensement 
tous pres lor tesmoins clers et lais 
qui furent a faire le lais 
et qui la uerite sauoient 
et la chartre qu il en auoient 
ou li seaus celui pendoit 
qui a nul mal n i entendoit 
quant il fist l aumosne et le don 
dont dieus le rende guerredon 
cil se porent seurement 
agenoillier au sairement 
quant faite orent la seurte 
de dire uoir por la purte 
de chascun par soi receuoir 
et por mieus enquerre le uoir 
les fist chascun par soi uenir 
et l un loins de l autre tenir 
cil qui escoutoit le recort 
si furent mieus a un acort 
li pariuré li menteor 
li desloial li tricheor 
que cil qui le uoir recorderent 
nequedent auques s acorderent 
mais ne se furent apensé 
li seignor qui nul mau pense 
de tricherie n i auoient 
por ce que lor droit y sauoient 
s en estoient asseuré 
siqu ainsqu il eussent iuré 
ne s orent fait parler ensamble 
  sire euesques que uous en samble  
dist li cheualiers maintenant 
  cist seignor ont esté tenant 
longuement de ma teneure 
or m en metez en uesteure  
li uesques qui molt bien sauoit 
que li cheualiers tort auoit 
et li autre qui le sauoient 
meruilleus anui en auoient 
fors le cheualier seulement 
et ceus qui le faus sairement 
auoient fait por lui aidier 
n i eust mais de quoi plaidier 
a la coustume et as usaiges 
des cors mais li uesques fu sages 
qui uit la grant desloiaute 
de celui qui la feaute 
qu il auoit a l eglise faite 
auoit rapelee et retraite 
si uint l euesque a grant despit 
un ior demanda de respit 
si comme dieus li conseilla 
qui por l eglise alors ueilla 
  seignor  dist il   oi auons 
les tesmoins parler et sauons 
comment il est de cest afaire 
et moi le couenroit si faire 
que uers nului ne mespreisse 
mestiers m estoit que ie feisse 
droit a chascun plenierement 
ie n en os faire iugement 
par moi se plus n ai de conseil 
d une part et d autre conseil 
que nos preingnons ior auenant 
et ie uous mes en couenant 
que plus de respit n i aura 
que chascun n ait qu auoir deura 
ie manderai mon bon ami 
l arceuesque de reins remi 
si los que sor lui nos metons 
dou tout et de plait nos getons 
car il saura si terminer 
cest afaire et a fin mener 
que nos ne nos en deurons plaindre 
por pais faire et por noise estaindre 
los qu einsis soit acreanté 
biaus sire a uostre uolente  
dirent li chenoinnes   en serons 
et bien nos en acorderons 
a lui et a son iugement  
et li cheualiers ensement 
dist que bien s i assenteroit 
car ia por lui n en mentiroit 
li bon arceuesques uaillans 
en cui nus biens n estoit faillans 
li iors fu nommez et cueillis 
des deus pars et li plais faillis 
atant est la cort departie 
et li uesques por la partie 
de l eglise fu curieus 
molt auoit esté anuieus 
que si la ueoit chanceler 
or li a dieus fait appeler 
teil conseil qui bons li sera 
et toute la releuera 
seur cui de deus pars s est remis 
il et mes sires sains remis 
estoient ammi et acointe 
et lor amors estoit si iointe 
que riens que li uns d eus seust 
dont li autres besoing eust 
ne fust mise en delaiement 
neporquant coustumierement 
estoient il appareillié 
a tous aidier et conseillié 
maiement plus clarte ueraie 
au soleil quant il plus cler raie 
puet auoir la lune foison 
ne puet estre en comparoison 
de saintee a saint remi 
mis li euesques qui s arrami 
a oir par lui iugement 
et par cui amonestement 
s estoient d amedous pars mis 
sor ce que en diroit sains remis 
li uesques fu en porueance 
ne uost pas mettre en delaiance 
qu il n en uoiast saint remi querre 
hydrissem en tieche terre 
est une citeis en saissoigne 
deus iornees delez coloigne 
de la fist li uesques mouoir 
un sergent et par estouoir 
li enioint qu il ne resteust 
troqu atantque troué eust 
l arceuesque dont il auoit 
teil besoing com il bien sauoit 
qu i deuoit aler en besoing 
et cil sans criemme et sans resoing 
cui li uesques le commanda 
tant enquist et tant demanda 
qui li fu a reins enseingniés 
tous fu en ioie proueingniés 
ses penses de ceste nouelle 
et molt li fu plaisans et belle 
que troqu a reins ne s arestut 
bien sot si comme lui estut 
et ses sires li ost rouué 
quant ost saint remi troué 
conter et dire son message 
a la manniere d omme sage 
de dieu le salua ansois 
apres li conta en fransois 
queus besoings l auoit mis en uoie 
  sire  dist il   a uous m enuoie 
de hidrissem dela coloingne 
mes sires par molt grant besoingne 
li uesques uostre bons ammis 
ne sui pas de si loins tramis 
sans grant besoing molt aparant 
ueez ce les lettres aparant  
sains remis le seel brisa 
l escriture li deuisa 
quez li besoins l euesque estoit 
et comment sor lui se metoit 
l eglise de faire l esgart 
comment il couient qu il esgart 
selonc ce qui est auenu 
de ce que l eglise a tenu 
qu ele ne perde sa droiture 
tout li deuisa l escriture 
des lettres ou tout iert compris 
comment d ambedeus pars l ont pris 
a tenir ce qu il en diroit 
sains remis dist que il iroit 
et que bien i seroit a heure 
s essoinnes ne li coroit seure 
teus qu il ne peust refuser 
et qu il s en peust escuser 
par droit se lui mesauenist 
tantqu au ior nommé ne uenist 
sains remis sans essoinne querre 
por aler en tieche terre 
commanda son oirre aprester 
qu il n auoit cure d arester 
ne de faire delaiement 
pres fu par son commandement 
quanqu en la uoie li couint 
tant erra qu a hidrissem uint 
ou par molt grant deuotion 
le recut a procession 
li uesques et tous li clergies 
a grant honor fu herbergiés 
tant atendi et seiorna 
que li iors nommez aiorna 
por quoi li uesques mandé l ot 
li cheualiers qui apelot 
l eglise uint au ior nommé 
tout cuidoit auoir assommé 
qu il n eust mais que plaidier 
et que ce li deust aidier 
que la cort auoit receus 
les faus tesmoins qu il ot eus 
et quant chascuns ost recordé 
par soi qu il n orent descordé 
si uost estre en saisine mis 
la fu mes sires sains remis 
por iustice et por droit tenir 
a s audience estut uenir 
toutes les propositions 
et puis les allegations 
et la forme des prouemens 
et quez fu li descordemens 
deuers l eglise au recorder 
d autre part oi descorder 
le cheualier qui comme gage 
uoloit rapeler l eritage 
dont l eglise auoit bons garans 
clers et lais encor aparans 
a prouer qu a droit le tenoit 
et que d aumosne li uenoit 
et qu il auoient la esté 
ou cil qui par teil engreste 
s estoit contre l eglise mis 
auoit creanté et promis 
que iamais n i reclameroit 
et que par tort le requerroit 
ne droit n auoit en la clammor 
por haine ne por ammor 
par proiere ne por louier 
ne peust nus a ce ploier 
sains remis que contre droiture 
se uosist mettre en couerture 
molt durement se meruilloit 
dou cheualier qui trauilloit 
l eglise si desloiaument 
et trespassoit son sairement 
et encor ades se plainnoit 
que la cors uer lui se fainnoit 
ne pas n i auoit foi trouee 
quant sa querelle auoit prouee 
qu ele ne li estoit rendue 
or rauoit fait une atendue 
ou il cuidoit que terminee 
deust sa cause estre et finee 
la gent qui sauoit la uenue 
saint remi estoit la uenue 
por escouter quel iugement 
il feroit de ce tenement 
  sire cheualiers biaus ammis   
ce dist mes sires sains remis 
  prenez bon conseil si laissiés 
le tenement qui fu laissiés 
a l eglise absoluement 
et gardez uostre sairement 
faites samblant que uous creez 
en dieu et si uous recreez 
de cest clain que uous auez fait 
car trop i a uilain meffait 
et trop laidement se destroie 
hom qui sainte eglise gerroie 
et au deable s acompaingne 
uostre femme uostre compaingne 
uous deust bien a ce mener 
que ia n i deussiés pener 
por ammor son seignor son pere 
qui uous amma or le compere 
et bien pert qu onques ne l amastes 
quant en s aumosne reclamastes 
quez tesmoins que uous eussiés 
ie ne uoi que uous peussiés 
souffire a tantes gens desdire 
conme i oi tesmoinier et dire 
qu il donna a son testament 
a l eglise cest tenement 
et toute la gent uous em blame 
ostés uous de cri et de blasme 
si laissiés auoir quitement 
ceste eglise son tenement 
si ferez que preus et que sages 
sire  dist il   c est li usages 
dou clergie qu i se tient ensamble 
or me dites se drois uous samble 
puisque i ai mes tesmoins eus 
a ior que cors a receus 
ne de ior n i ai defailli 
encor m aiés uous assailli 
de parole que ie ne l aie 
la cort fait mal qui me delaie 
et traueille quenqu ele puet 
et puisque dire le m estuet 
ie ferai tant que ie raurai 
le mien si que gre n en saurai 
ceus qui m en sont nuisement 
ie resai pladier autrement 
que par cort de crestiente 
ammis uous n auez uolente  
dist sains remis   de raison faire 
qui uoulez a force retraire 
a uous l aumosne que por s ame 
donna li peres uostre femme 
quant il estoit encore uis 
uous dites que uous est auis 
que la cort uous defaut de droit 
mais il uous iert fais orendroit 
s a droit uous en uolez tenir 
et s il em puet mais souenir 
celui qui cest don atira 
tenrez uous ce qu il en dira 
ie croi qu il n en mentira pas  
li cheualiers eneslepas 
respondi   o ie uolentiers 
se cil qui en fu iretiers 
m en puet ieter par son recort 
a clammer tout quite m acort 
cest parole li fist dire 
ce qu il ost honte d escondire 
si merueilleuse parteure 
comment que de la teneure 
qu il clammoit deust auenir 
n osa laissier a retenir 
de par saint remi l arammie 
d autre part il ne cuida mie 
que si grant merueille auenist 
que por nul homme reuenist 
de la dont nus hom ne reuient 
et ou tous aler nos couient 
por uoir dire ne por mentir 
ce li fist auques assentir 
molt auoit grant gent la uenue 
por la ioie de la uenue 
le bon arceuesque remi 
qui oirent qu il arrammi 
le cheualier si faitement 
de tenir soi au iugement 
plainnement sans plus et sans mains 
dou plait qui estoit entre mains 
teil comme li mors l en feroit 
que des deus pars tenus seroit 
sains remis les gens apela 
  bonnes gens  dist il   uenez la 
ou le cors gist si m i menez 
et uous por ce tuit i uenez 
que uous m i aidiés a proier 
nostre seignor que d auoier 
ceste querelle s entremette 
et conseil a s onor i mette  
sains remis et cil qui la furent 
uers la cimentiere s esmurent 
droit a la tombe ou cil gisoit 
que l eglise a iuge eslisoit 
sor cui mes sires sains remis 
et li cheualiers s estoit mis 
por la querelle terminer 
et a raisnable fin mener 
lors fist sains remis s oroison 
que dieus feist demonstroison 
par que cil pueples mieus creist 
et de son tort se recreist 
li cheualiers que il faisoit 
a l eglise se lui plaisoit 
qu en cors qui gisoit sous la lamme 
de la tumbe renuoiast l ame 
a tesmoingnier et dire uoir 
qui deuoit celle terre auoir 
sains remis atant se leua 
la terre fendi et creua 
et la tumbe se descouri 
de la lamme et arriere ouri 
la char dedens la sepouture 
estoit fondue en porriture 
et li os tuit nus singlement 
gisoient atireement 
de chief en chief la sepouture 
sans liens et sans couerture 
si comme li cors ost esté 
la monstra dieus de sa poeste 
non pas toute mais en partie 
car si comme se resartie 
fust la copleure raiointe 
qu il n i fausist ne ners ne iointe 
fist ueant qui le uost ueoir 
le cors en la tumbe asseoir 
sans la cople desatirier 
ne tresposer ne empirier 
que forme sans char aporta 
et sains remis li enorta 
et en nom sainte trinite 
li enioint que la uerite 
dou tenement feist sauoir 
qui par droit le deuoit auoir 
  sire  dist il   grant mal me fait 
mes genres cui i ai grant bien fait 
ie li fis bien il m a trai 
si l ammai et il m a hai 
qui ce me taut dont me uenoit 
li secors qui me soustenoit 
et deffait le don que ie fis 
dont i estoie seurs et fis 
que mes sauuemens i gisoit 
par les oroisons qu en disoit 
por moi l eglise et deuoit faire 
cil qui cest bien me welt deffaire 
est uers moi traites prouez 
ou sera bons ammis trouez 
quant cil ma garison deffait 
que i auoie de noient fait 
feus est qui a autrui s atent 
et qui a bien faire n entent 
tant com il en a le pooir 
bien le poez a moi ueoir  
li mors atant se restandi 
et sor la tumbe s estandi 
la lamme qui s estoit leuee 
et la terre qui fu creuee 
se reioint si entierement 
qu il n i aparut autrement 
qu ainsoisque ce fust auenu 
a grant merueille fu tenu 
et tant i ot dont merueillier 
comme de mort homme esueillier 
sor tous fu esbahis et pris 
cil cui li mors auoit repris 
et approué de tricherie 
bien uit que s outrecuiderie 
estoit atainte et il atains 
mournes et mas pales et tains 
molt dolans et molt repentans 
de ce qu atains estoit mentans 
uoians tous si proueement 
quite clamma le tenement 
comme cis qui droit n i auoit 
et gehi que de uoir sauoit 
que trop en auoit entrepris 
si l auoit couoitise espris 
que droiture i auoit estainte 
  or est ma tricherie atainte 
dist il a saint remi   biaus sire 
proiés dieu qu il me pardoint s ire 
car malement ai esploitié 
et ie donrai l autre moitie 
a uostre eglise quitement 
et quanque i ai outreement 
si m assolez de mes pechies 
dont trop uilment sui entechiés 
si ai grant mestier de bon mire  
sains remis dist   dieus le uous mire 
li sires qui fist tout le monde 
et de tous maus uous face monde  
por loer ce don a tenir 
fist auant sa femme uenir 
si qu il et elle s en demirent 
et es mains saint remi se mirent 
et se firent confes a lui 
por la partie de celui 
que il donna a saint remi 
sont li chenoine si ami 
et si d une communite 
en l une et en l autre cite 
des deus eglises li chenoinne 
sans contredit et sans essoinne 
quant por aucun affaire auient 
que de hidressem a reins uient 
chenoinnes ou de reins ua la 
autretant et autreteil a 
com uns de ceus sor cui i uient 
et par droit tenir le cowient 
que nus d eus contre ce n ira 
que sains remis en atira 
et ainsis a esteit tenus 
tantqu au ior d ui sommes uenus 
merci dieu qu m a porueu 
ne me truis de riens descreu 
n em loquence amenuisiee 
preste est ma langue et aguisiee 
a reconter con faitement 
dieus ouura a l essaucement 
de son nom et de saint remi 
de nostre morteil ennemi 
deable qui ades goulouse 
nostre mal auoit a toulouse 
la fille d un haut homme plainne 
qui soufferte en auoit la painne 
sans alegement des s enfance 
n auoir n em pooit deliurance 
si l auoit menee ses pere 
a romme a la tumbe saint pere 
et quant garir ne post a romme 
mener la fist a un saint homme 
qui beneois estoit nommez 
de grant saintee renommez 
beneois en nom et en fais 
cil par cui establis et fais 
fu li sains ordres moiniaus 
deus lumieres especiaus 
auoit a ce terme li mons 
saint benoit dela les mons 
et saint remi desa en france 
la pucelle por deliurance 
qui tant auoit esté penee 
fu a saint beneoit menee 
mais ne plost dieu que garison 
i recourast par oroison 
que sains beneois peust faire 
nostre sire dieus cest affaire 
uoloit acheuer autrement 
par un molt fort coniurement 
esploita tant sains beneois 
que li esperis maleois 
qui dedens la pucelle estoit 
li dist qu en uain s entremetoit 
de lui tolir cel abitacle 
  ia dieus ne fera teil miracle 
qu il me gest de ceste chaitiue 
par saintee d omme qui uiue 
se remis de reins ne m en gette 
n est nus fors lui qui fors m en mette  
sains beneois molt s esioi 
quant il ost cest respons oi 
que maugre sien le gehissoit 
cil qui si enuis s en issoit 
comment il en seroit fors mis 
as compaingnons et as ammis 
la damoiselle forsenee 
qui a lui l auoient menee 
por secors et por deliurance 
dist qu il s en uenissent en france 
au bon arceuesque remi 
qui en geteroit l annemi 
dou cors et garie et sanee 
la renuoieroit et senee 
  et ie di ie uous baillerai 
mes lettres et li manderai 
par mon message qui ira 
la et de par moi li dira 
que ie uous i ai enuoiés 
or gardez que creans soiés 
ou fil de la uirge marie 
car toute reuenra garie  
lors fist unes lettres escrire 
dont ie uueil la fasson descrire 
si dieu plait si espressement 
que les paroles proprement 
i retenrai ou la uaillance 
qu eu sens au mains n i ait faillance 
a remi son pere en dieu mande 
le salu qu a son oes demande 
beneois par cui est donnee 
moiniaus regle et ordenee 
  molt m a raempli de leece 
la grant ioie de ta proece 
et ce que tant te sai uaillant 
que ce qu en moi est defaillant 
de bien est en toi recouré 
dieus qui si a en toi ouré 
que toutes uertus i abonde 
welt que ta sainteez responde 
a faire ce que li pechies 
me tout dont ie sui entechiés 
et desormais soient taisant 
cil qui de moi uont los faisant 
ne me teingnent mais por saint homme 
car en toi est toute la somme 
de uertus et de saintee 
uns dons que dieus a deueé 
a tous est a toi otroiés 
loés soit dieus et graciés 
qui welt que sa grace en toi uiue 
en son nom ceste chetiue 
cui deable a assegiee 
te proi qu ele soit alegiee 
par t oroison dou felon oste 
por ce seignor l en gette et oste 
qui chies est et nos sommes membre 
et en teil menniere t en membre 
que tu en faces sacrefice 
dou fil au pere en ton office 
que la ualors de ta hautece 
en esleest ma petitece  
en ioie de sa deliurance 
atant s en tornerent uers france 
cil qui auoient la menee 
la damoiselle forsenee 
et son message i fist uenir 
sains beneois por eus tenir 
compaignie et por solas faire 
et por aidier de lor affaire 
et por ces lettres presenter 
tuit ensamble sans arrester 
a toulouse s en repairierent 
au roi alari desclairierent 
comment lor estoit auenu 
cil alaris auoit tenu 
grant ost et grant cheualerie 
en france et a sa seignerie 
en auoit fait grant par torner 
or estoit alez seiorner 
a toulouse lui et sa gent 
et despendre l or et l argent 
qu il auoit en france aquesté 
ou il auoit a ost esté 
d un parage et d une acointence 
estoit alaris sans doutence 
et li peres a la pucelle 
cui de si cuisant estancelle 
auoit li uenins dou maufe 
le cors et le cuer eschaufé 
ne secors n en pooit auoir 
le roi alari fist sauoir 
li haus hom cui fille elle estoit 
que garison li prometoit 
sains beneois par saint remi 
s en proia comme son ammi 
que ses lettres i enuoiast 
et qu en teil forme l en proiast 
que sa proiere fust oie 
li rois ne fist pas sorde oie 
ains lor bailla molt uolentiers 
tant tinrent uoies et sentiers 
qu il uinrent a reins la cite 
les deus salus d umilite 
saint beneoit li presenta 
cil qui les lettres aporta 
sains remis de ioie plora 
et nostre seignor aora 
des salus et dou mandement 
saint beneoit molt doucement 
et dist   sire dieus graciez 
soiés uous qui saintefiez 
nostre temps de uostre saint homme 
par cui li mondes uous renomme 
et plus en estes aorez 
n est pas li mons si efflorez 
de bien qu encor n i ait lumiere 
n a pas tout estaint la fumiere 
de l oscurte qui endurcist 
les mauais cuers et obscurcist  
toute fu a ceste requeste 
la uolentez saint remi preste 
nequedent molt le refusa 
et par simplete s escusa 
qu a ce n estoit pas souffisans 
non pas por ce que despisans 
fust d aidier a cui qu il pooit 
et ce que ceus plorer ueoit 
qui amenee l i auoient 
et par le traitor sauoient 
qui la tenoit en sa prison 
que par lui auroit garison 
pitiez l esmust a otroier 
des gens qu il ueoit souploier 
que uolentiers em proieroit 
et ce que si l en requeroit 
sains beneois li raploia 
a faire ce qu il li proia 
por plus dignement presenter 
s oroison a dieu por chanter 
la sainte messe s atorna 
apres la messe se torna 
uers la gent et uers la desuee 
et cil qui tant l auoit greuee 
quant saint remi senti uenir 
sot bien qu il ne porroit tenir 
plus l abitacle qu il tenoit 
et que guerpir li couenoit 
molt fu dolans et anuieus 
si s escria comme enuieus 
et plains de mautalant et d ire 
et maugre sien li couint dire 
car dieus li fist dire par force 
  remi remi pas ne m efforce 
ta uertus ne ta charitez 
ains m en geste humilitez 
beneoit qui n a la uictoire 
onques sor lui n en aies gloire  
tuit cil qui ceste uois oirent 
en loer dieu s en esioirent 
sains remis auoit des merites 
de saintee sains esperites 
armé si ne s ayra pas 
ains li enioint eneslepas 
qu il issist fors de la pucele 
en nom ihesu crist cui ancele 
elle estoit et par cele entree 
par ou si mauaise uentree 
li estoit ou cors embatue 
li fel qui tant l auoit batue 
qui uit qu il pardroit son manoir 
ne plus n i pooit remanoir 
par la saintee saint remi 
la destraint tantqu ele uomi 
et ieta si grant pullentie 
qu a grant painne fu consentie 
tant estoit de mauais couine 
la pucelle chai souuine 
toute la gent et sains remis 
sorent bien que li ennemis 
i ost pris molt felenessement 
congie a cest deslogement 
mais de tant les ost escharnis 
que sains remis ne fu garnis 
de sa guile au donner congie 
qu il n ost le uaissel chalengié 
qu il s en alast si sainnement 
qu il n i eust empirement 
sains remis atant se parti 
de la gent si se desuesti 
et a l eglise s en rala 
a painnes fu il uenus la 
quant cil furent aperceu 
qui remerent que deceu 
auoit li baras l ennemi 
eus et mon seignor saint remi 
par traison et par enuie 
car le cors trouerent sans uie 
or fu tout a recommencier 
assez fu qui ala nuncier 
a saint remi ceste auenture 
comment la male creature 
estoit de la pucele issue 
qu ocise l auoit a l issue 
sains remis s en torna corant 
de duel et de pitie plorant 
de duel car molt estoit dolens 
que li traitres li pullens 
auoit l ame dou cors partie 
et retenue a sa partie 
et pities molt le destraingnoit 
de deus dammages qu il plaingnoit 
l un dou cors et l autre de l ame 
qui descendue estoit en flame 
de feu d enfer et en ardure 
en pullentine et en ordure 
dou mal que li fel auoit fait 
se rendoit coupable et meffait 
et homecide de la uie 
qui a celie estoit rauie 
qui uenue estoit d autre terre 
secors et deliurance querre 
de si uilainne enfermete 
comme a issir de poeste 
au deable et de sa proison 
or auoit fait teil mesprison 
qu auoir l en deust deffendue 
si li auoit toute rendue 
si s en acusoit em plorant 
einsis uint celle part corant 
ou li cors sans ame gisoit 
et sa gent grant duel en faisoit 
qui l i auoient amenee 
en esperance que sanee 
la deussent rauoir et sage 
et descombree de l ostage 
dont tant auoit esté penee 
or estoit sa uie finee 
si en estoit sa gent molt triste 
en monstier saint iehan bautiste 
ou li cors estoit demorez 
uint sains remis tous esplorez 
les gens proia molt doucement 
qu il proiassent communement 
nostre seignor que lui pleust 
que celle ame congie eust 
de repairier a la maison 
dont li fel par sa traison 
l auoit partie et dessemblee 
en larrecin et en emblee 
a faire teil peticion 
se ieta en prostracion 
uoiant tous sor le pauement 
et proia dieu si faitement 
mostre seignor qu il l entendi 
et que l ame a son cors rendi 
et fust uiue sainne et senee 
et iehi puisque ramenee 
l auoit dieus par ceste oroison 
de la tenebreuse proison 
d enfer dont dieus tous nos deffende 
et nos doint que por nos entende 
sains remis a dieu apeler 
qu il ne nos i last aualer 
por entechement de pechie 
dont nos soiommes entechié 
car sa puissance est encor teus 
de par dieu que nus hom morteus 
qui l apiaut par deuotion 
ne faut a sa peticion 
por que dieus se doiue entremettre 
de teil requeste a oeure mettre 
soit de peril soit de pechie 
dont aucuns se sache entechié 
soit de quelque mesauenture 
a cui requeste la closture 
d enfer n ost pooir de tenir 
qu il ne couenist reuenir 
l ame ou cors de la prouencele 
einsis s en rala la pucele 
en son pais molt liement 
au los et a l essaucement 
dou nom dieu et de saint remi 
son arceuesque et son ami 
aoreis soit dieus et loez 
qui fist si comme uous oez 
por saint remi tante bele oeure 
dont li escris ci nos descueure 
qu il ost un uoisin gentil homme 
mais liu ne dont il fu ne nomme 
cui grans enfermetez ot pris 
lors connut que trop ot mespris 
quant bautisiés n auoit esté 
quant il senti l enfermete 
de la mort de l ame cremi 
s enuoia querre saint remi 
que nus essoingnes n ou tenist 
s i pooit qu a lui ne uenist 
car molt auoit grant uolente 
de receuoir crestiente 
sains remis molt ioieusement 
sans ior de contremendement 
sans delaiance et sans respit 
sans desdaingnier et sans despit 
le malade ala uisiter 
et soi de la dette aquiter 
qui de par dieu li fu eniointe 
la ou il ot la teste enointe 
quant il fu prestres ordenez 
et li pooirs li fu donnez 
d assourre et d escumenier 
et dou cors dieu sacrefier 
d esuesque et de prouoire enoindre 
d ueure de penitence enioindre 
a ceus qui par contricion 
li feroient confession 
sains remis au malade uint 
de la besoingne li souint 
por cui il i estoit uenus 
li premiers conseus fu tenus 
d anuncier la sainte creance 
ne uost pas mestre en delaiance 
que toute ne li enseignast 
cil proia qu il le prinseignast 
et baptisast isnelement 
et il si fist molt liement 
le cresme et l oile demanda 
a aporter le commanda 
un prouuaire qui la manoit 
et qui la parroche tenoit 
  sire  dist il   mau sui baillis 
oiles et cresmes m est faillis 
tout l ai oan en oeure mis 
frere  respondi sains remis 
  or ne uous en desconfortez 
mais les ampoules m aportez 
ou cresmes et oiles sieut estre  
endeus les aporta li prestre 
et li dist la quele seruoit 
au cresme quant il en auoit 
par celi connut sains remis 
en la quele il ost oile mis 
sains remis molt hardiement 
comme cil qui certeinnement 
sauoit que dieus conseil metroit 
en ce dont il s entremetroit 
et maintes fois l auoit proué 
qu a tous besoins l auoit troué 
de lui aidier appareillié 
ot tost parlé et conseillié 
a cui a dieu de cest affaire 
bien sost qu il en couenoit faire 
et selonc ce s en entremist 
sor l auteil les ampoules mist 
puis mist les deus genous a terre 
por demander dieu et requerre 
qu en celle weure conseil meist 
teil que cil pueples mieus creist 
dieus recut en gre s oroison 
si tramist a grant foison 
oile et cresme et ot ce sachiés 
as deus ampoules atachiés 
deus brieues a enseignement 
qu il n eust entrechangement 
a prandre l oile por le cresme 
bien moustra dieus que cest bautesme 
uoloit auoir outreement 
et mener ordeneement 
bien sot mes sires sains remis 
que dieus ost oile et cresme mis 
es ampoules et fait descendre 
si se leua s es ala prandre 
puis uint a celui si l enoinst 
et sa creance li enioinst 
qu il li ost trois fois demandee 
quant sa foi li ost commandee 
doublement fu medecinez 
car ses maus fu aterminez 
et s ame sauuee et garie 
qui sans bautesme fust perie 
quant troye fu destruite et arse 
en plusors terres fu esparse 
la gent qui fuiant s en parti 
en lombardie s en flati 
awec enee une partie 
de l ost qui la fu partie 
a troie ot mes francus aincois 
por cui furent nommez francois 
apres lui cil de son lignage 
en une terre molt sauuage 
qui iadis ost nom illirie 
or est nommee honguerie 
s en alerent et si me samble 
qui furent douze mile ensamble 
en honguerie demorerent 
une cite et estorerent 
en une terre mareschiene 
francois celle gens troiene 
lor cite sicambre nommerent 
et tant en la terre abiterent 
que molt furent mouteplié 
merueilles furent amplié 
au temps que ualentiniens 
regna uns orguillous paiens 
a cui il tuit obeissoient 
et lor cheueus croistre laisoient 
cils francois dont molt i auoit 
nus d eus l usage ne sauoit 
de rere ne de roaingnier 
por eus acroistre et proueignier 
a ost en alemaigne entrerent 
trop qu a tornai ne s aresterent 
a cambrai et desiqu a somme 
ne laissierent en pooir homme 
ne en grant partie de france 
ne pot france auoir deliurance 
de ceste tribulacion 
tantque uint au temps claudion 
et moroueu qui molt eust 
esteit preus se dieu conneust 
cil les retint et les garda 
et li communs d eus esgarda 
qu il uoloient estre nommé 
dou nom le fort roi renommé 
moroueu morouien 
aussis por ualentinien 
qui fors et fiers auoit esté 
et qui molt auoit conquesté 
et lor sire ost esté ainsois 
furent apelé fier francois 
dont englois encor les tesmoignent 
a fiers por ce qu il les resoingnent 
quant moroueus fu trespassez 
si refu li sornom qu assez 
ne furent plus morouien 
ains reurent lor nom ancien 
appelez refurent francois 
si com il estoient ainsois 
et tinrent des lors en auant 
le nom que il orent deuant 
toringe tint en sa saisine 
de par la royne blasine 
heudrez li peres clodoueu 
et regna apres moroueu 
toringe estoit adont nommee 
la terre qui or est clamee 
tiesche terre par le conte 
de l estoire qui apres conte 
que francois a ce temps alerent 
a trieues et tant aualerent 
que il uinrent en la marine 
a couloingne qui agripine 
fut nommee anciennement 
firent molt grant conquerement 
et a trieues molt gaaignierent 
molt occirent et mehaingnierent 
de ceus qui adont i estoient 
enuiron le rin abitoient 
gens qui la estoient de romme 
uenu et d un romain haut homme 
