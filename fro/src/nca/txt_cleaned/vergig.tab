une maniere de gent sont 
qui d estre loiaus samblant font 
et de conseil si celer 
qu i se conuient en eus 
et quant uient que on s i decueure 
tant qu i seuent l amor et l ueure 
si l espandent par le pais 
et si en font lor gas et leur ris 
si auient que cil ioie en pert 
qui le conseil a descouuert 
que tant com l amors est plus grant 
est plus marriz li fins amanz 
quant li uns d eus de l autre troit 
qu il a dit ce que celer doit 
et souuent tel mechief en uient 
que l amor faillir en couient 
a grant dolour et a uergoingne 
si com il auint en bourgoingne 
de zz cheualier preu et hardi 
et de la dame de uergi 
que li cheualiers tant ama 
que la dame li otroia 
par iltel conuenant s amor 
que elle seust qu a l eure et au iour 
que par lui seroit descouuerte 
leur amor il i auroit perte 
et de l amor et de l otroi 
que elle li auoit fet de soi 
et a cele amor otroier 
deuiserent qu en zz uergier 
li cheualiers toz iorz uendroit 
au terme qu ele li metroit 
ne ne se mouroit d un anglet 
deuant que zz petit chiennet 
uerroit par le uergier aler 
et lors uendroit sanz demorer 
a la chambre que seust bien 
qu a cele eure n i aroit rien 
fors la dame tant seulement 
ainsi le firent longuement 
et fu l amors douce et celee 
que fors eus ne le sot nee 
li cheuliers fu biaus et cointes 
et par sa ualor ert acointes 
du duc qui borgongne tenoit 
et souuent aloit et uenoit 
a sa cort et tant i ala 
que la duchesse l en ama 
et li fist tel sanblant d amors 
que s il n eust le cuer allors 
bien se peust aperceuoir 
au samblant que l amast por uoir 
mes quel samblant qu ele feist 
li cheualiers samblant ne fist 
que poi ne grant s aperceust 
qu ele uers lui amor eust 
et tant que ele en ot tel ennui 
que ele en parla zz iour a lui 
et mist a reson par tex 
 sire uous estes biaus et preuz 
ce dient tuit la dieu merci 
si aueriez bien deserui 
d auoir amie en si haut liu 
qu en eussiez honor et preu 


que bien uos serroit tele amie 

ma dame  fet il  ie n ai mie 

encor a ce mise m entente 
par foi  fet ele  longue atente 
uous porroit nuire a mon auis 
si lou que uous soiez amis 
en zz haut leu se uous ueez 
que uous i soiez bien amez  
cil repont  ma dame par foi 
ie ne sai mie bien por coi 
ce me dites ne que ce monte 
que ie ne sui ne rois ne conte 
que si hautement amer doie 
ne ie ne sui mie en 
d auoir amor si souuereinne 
si ie bien i metoie painne 
si estes  fet ele  s il auient 
mainte plus grant meruelle auient 
et autele auendra encore 
dites moi que sauez uous ore 
se ie uous ai m amor donnee 
qui sui haute dame clamee  
et cil respont ilnelepas 
 ma dame ie ne le se pas 
mes ie uoudroi uostre amor 
auoir bien et par mon annor 
mes diex de cele amor me gart 
qu a moi n a uous tort cele part 
ou la honte mon seignior gise 
a nul fer ne a nule gise 
ne prendroie tel mesprison 
comme de faire traison 
si uilainne ne si desloial 
uers mon droit segnior natural 
fi  fet cele qui fu marie 
 danz mesiauz et qui uous en prie 
ha  fet cil  ma dame merci 
nus certes mes tant uous en di  
cele ne tint a lui plus plet 
mes grant courrouz et grant dehait 
en ot au cuer et s apensa 
s ele puet bien s en uengera 
si fist ele fortment iree 
la nuit quant ele fu couchiee 
ioste le duc a soupirer 
commenca et puis a plorer 
et li dus errant li demande 
que c est que el a et li commande 


que ele li die maintenant 
 certes  fet ele  i ai duel grant 
de ce que ne set nus hautz hom 
qui foi li porte ne qui non 
mes plus de bien et d ennor font 
com cil qui leur traitour sont 
et si ne s en aparcuet nus 
par ma foi dame  fet li dus 
 ie ne sai por coi uous le dites 
mes d itel chose sui ie cuites 
que a nul fuer ne norriroie 
traitour se ie le sauoie 
haiez  fet ele  donc celui  
si le nonma  qui ne fina hui 
de moi proier de lonc le ior 
que ie li donnasse m amor 
et me dist que mout a lonc tans 
qu il a esté en ces porpens 
q onques mes ne le m osa dire 
et ie me pensai biaus douz sire 
tantost que ie le uous diroie 
et ce pert bien chose uroie 
qu il ait pieca a ce pensé 
que de ce qu alliors ait amé 
nouuele encor oi n auon 
si uous requier en guerredon 
c a uostre honor si i guardoiz 
comme uous sauez qu il est droiz  
li dus qui il samble mout gref 
li dist  i en uanrai bien a chief 
et mout par tens si com ie cuit  
en maleise fu cele nuit 
li dus n onques dormir ne pot 
por le cheualier que il amot 
qu i croit que ait tant uers lui meffet 
que par droit s amor perdue ait 
et por ce toute nuit ueilla 
l andemain mout matin leua 
et fist celui a li uenir 
que sa fame le fet hair 
sen ce que de rien n a mespris 
maintenant l a a reson mis 
seul a seul que n i a que eus deus 
 certes  fet li dus  c est grant deus 
quant proece auez et biaute 
et il n a en uous loiaute 
si m en auez bien deceu 
que i ai mout longuement creu 
que uous fusiez en boinne foi 
loiaus a tout le moins uer moi 
que i ai uers uous amor eue 
si ne sai dont uos est uenue 
tel pensee ne si traitresse 
que proiee auez la duchesse 
et requise de druerie 
si auez fait tel tricherie 
que plus uilainne n eustuet querre 
si issiez errant de ma terre 
ie uous en counioie sanz doute 
et la uous uee et deffent toute 
si n i entrez ne tant ne quant 
que se ie des ore en auent 
uous i pouaie feire prendre 
sachiez ie uous feroie pendre  
quant li cheualiers ce entent 
d ire et de mautalent esprent 
si que tout li trenblent li menbre 
que de s amie li remembre 
dont il set que ne puet ioir 
se n est par aler et uenir 
et par repeirier ou pais 
dont li dus ueut qu il soit eschis 
et d autre part li refet mal 
ce qu a traitor desloial 
le tient ses sires et a tort 
si est ein si grant deconfort 
qu a mort se tient et esbahi 
 sire  fet il  pour dieu merci 
ne creez ia ne ne pensez 
que ie onques si desuez fusse 
ce que me metez a tort seure 
que ie pensasse ior ne eure 
si a mal fet qui ce uous a dit 
ne uous i ualent escondit  
fet li dus  que point n en i a 
que ele meimes conté le m a 
en quele maniere et en quele guise 
uous l auez proiee et requise 
comme trichierres enuious 
et tele chose deistes uous 
puet ce estre dont ele se taist 
ma dame dit ce que li plest  
fet cil qui mout estoit marriz 
 si ne m i uaut riens escondit 
ne ueritez que ie deisse 
si n est riens que ie n en feisse 
par si que i en fusse creuz 
que de ce n i a riens eu 
si a  fet soi li dus  par m ame  
qui il souuenoit de sa fame 
qui li dist que il pouoit sauoir 
que ele li auoit dit uoir 
quant on ne oit que nus parlast 
que cil en autre lui enmast 
dont li dus dist au cheualier 
 se uous me uolez fiancier 
par uostre loiail serement 
que uous me direz uoirement 
ce que ie uous demanderoie 
par uostre dit certains seroie 
se uous auriez fet ou non 
ce dont i ai uers uous soupecon  
cil qui tant couuoite et desirre 
a geter son seignior de s irre 
qu il a uers lui et sanz deserte 
et qui redoute tele perte 
comme de guerpir la contree 
ou cele est qui plus li agree 
respont que sanz nul contredit 
fera ce que li dus a dit 
car il ne pense ne esgarde 
a ce dont li dus se prant garde 
ne courrouz ne li lesse penser 
que li dus ueille demander 
de riens fors d icele proiere 
le serement en tel maniere 
en prent li dus einsi li fist 
et li dus maintenant li dist 
 sachiez par fine uerite 
que ce que ie uous ai amé 
ca en ariere de fin cuer 
ne me lessast croire a nul fuer 
de uous tel maiffet ne tel honte 
comme la duchese me conte 
auant la tenisse ie por uoire 
se ce ne le me feist croire 
et m en meist en grant doutance 
que ie esgarst uostre contenance 
et de cointise et d autre rien 
a coi on puet sauoir mout bien 
que uous amez ou que ce soit 
et quant d aillors ne s apercoit 
nus qu amés demoiseiles ou dame 
ie me pens que ce soit ma fame 
qui me dist que uous l en proiez 
si n en puis estre desuoiez 
que ne cuide qu einsi uoit l afere 
pour riens que uous m en sachiez fere 
se ne me dites que aillors 
amez en tiel liu par amors 
que m en faciez sanz nule doute 
sauoir en la uerite toute 
et se ce fere ne uouslez 
comme pariure uous en alez 
hors de ma terre sanz delai  
cil ne set nul conseil de soi 
que li partis si li est fort 
que l un et l autre tient a mort 
que s il dist la uerite pure 
q il dira se il ne se pariure 
a mort se tient qu il meffet tant 
qu il trespasse le conuenant 
que a sa dame et a s amie a 
et est seurs de perdre la 
se ele s en poit aperceuoir 
et s il ne dit au duc le uoir 
pariures est et foi mentie 
et pert le pais et s amie 
mes du pais ne li chiausist 
se s amie li remainsist 
que sour toute riens perdre crient 
et pour ce que ades li souuient 
de la grant ioie et du solaz 
qu il a eue entre ses braz 
si se pense si la messert 
et s il par son meffet la pert 
kant auec soi ne la puet mener 
comment porra sanz li durer 
si est en tel point autresi 
com li chatelains de couchi 
qui ou cuer n auoit s amor non 
et dist en uer de chancon 
 par dieu amors fort m est a consiurrer 
du solaz et de la conpaingnie 
du samblant que m i soloit monter 
cele qui m ert ma dame conpaigne et amie 
et quant recort sa simple compaignie 
et les douz moz que seut a moi parler 
comment me puet li cuers en cors durer 
quant il ne part certes trop est mauues  
li cheualiers a tele angoisse 
ne set se le uoir li connoisse 
ou se li mente et lest le pais 
et quant il est ainsi pensis 
qu il ne set le quel li uaut mieuz 
l eue du cuer li monte aus euz 
par l angoisse qui se porchase 
et li descent aual la face 
si qu il le uis en a moullié 
li dus le uoit s en a pitie 
qu il entant qu il a tel chose 
que reconnoitre ne li ose 
lors li dus inellepas 
 bien uoi que ne uous fiez pas 
en moi tant com uous deuriez 
cuidez se uous me disiez 
uostre conseil celeement 
que le deisse a nule gent 
ie me leroie auant sanz faute 
treire les denz l un auant l autre 
ha sire  fet cil  merci sire 
ie ne sai que ie doie dire 

ne que ie puisse deuenir 
mes ie uoudroie mieuz morir 
que perdre ce que ie perdroie 
se le uoir dit uous en auoie 
et il estoit de la seu 
que l eusse reconneu 
a rien qui soit au mont uiuant  
lors dist li dus  ie uous creant 
seur le cors seur l ame de moi 
et seur l amor et seur la foi 
que ie uous doi pour uostre homnage 
que ia en tretout mon aage 
n en est a creature nee 
par moi parole racontee 
ne samblanz fet grant ne petit  
et cil li a dit en plorant 
 sire et ie le uous dirai einsi 
i ain uostre niece de uergi 
et ele moi tant c om puet plus 
or me dites dont  fet li dus 
 quant si uolez que on uous coiure 
sauoit nus fors uous ceste oure  
et li cheualiers li respont 
 nennil creature du mont  
foi soi li dus  ce ne puet estre 
commant pouez auec lui estre 
ne comment auez liu ne tans 
par foi sire  fet il  par sens 
que ie uous dirai sanz riens taire 
quant sauez de nostre afeire  
lors li a toutes acontees 
ses uenues et ses alees 
et la conuenance premiere 
et du petit chien la maniere 
lors dist li dus  ie uous requier 
que a uostre terme premier 
uoulliez que uostre compains soie 
d aler o uous en cele uoie 
que ie uoil sauoir sanz alongne 
se ainsi ua uostre besongne 
si n en saura ma niece rien 
sire  fet il  ie le uoil bien 
mes qu il ne uous griet ne annuit 
or sachiez bien g irai en nuit  
et li dus dist  ie i irai 
et ia ne li ennuierai 
ainz li sera solaz et geus  
entr eus deuisent le lius 
ou asembleront tout a pie 
si tost comme il fu annuitié 
que assez pres d ilec estoit 
ou la niece au duc estoit 
cele part tiennent lor chemin 
tant qu il sont uenu au iardin 
ou li dus ne fu pas grant piece 
quant il uit le chiennet sa niece 
qui s en uint au lonc du uergier 
tant qu il trouua le cheualier 
qui grant ioie fist a chiennet 
tantost a la uoie se met 
li cheualiers et le duc leist 
et li dus apres lui se met 
a la chambre le plus tost qu il puet 
il s arete et ne se muet 
desouz zz arbre grant et large 
s est tost couuerz que plus ne targe 
que mout entent a lui celer 
d ilec uit en la chambre entrer 
le cheualier et uit issir 
sa niece et contre lui uenir 
fors de la chambre en zz prael 
et uit et oi tel apel 
comme ele li fist pour soulaz 
de saluz et de bouche et de braz 
que si tost comme ele le choisi 
de la chambre uers lui sailli 
et de ses biaus braz l acola 
et plus de yy foiz le besa 
ainzque feist longue parole 
et cil la rebaise et acole 
et li dist  ma dame m amie 
m amors mes cuers ma druerie 
m esperance et tout quantque i ain 
sachiez qu ai eu mout grant fain 
d estre o uous si com or sui 
tretouz iors puisque ie n i fui  
et ele dist  mes douz seigniors 
mes douz amis ma douce amors 
onques puis ne fu ior ne eure 
que ne m ennuiast la demeure 
mes ore ne me duel de rien 
quant i ai o moi quanque ie ain 
quant ci estes sains et heitiez 
et li tres biens uenuz soiez  
et cil dist  et uous bien trouuee  
tout oi li dus a l entree 
qui mout pres d eus apoiez fu 
et sa niece a la uoiz conneue 
si bien et a la contenance 
que il est touz hors de doutance 
et si tient de ce la duchesse 
que dit li ot a menterresse 
et mout li plest or uoit il bien 
que cil ne li a meffet rien 
de ce dont il l a mescreu 
ilec s est ainsi tenu 
toute la nuit endurementiers 
que sa niece et li cheualiers 
dedenz la chambre ensemble furent 
qui sanz dormir en zz lit iurent 
a tel ioie et a tel deport 
qu il n est resons que nus recort 
ne ne le die ne ne l oie 
s il n atent a auoir tele ioie 
comme amors a fine amant donne 
quant sa painne li guerredonne 
que cil que tele ioie n atent 
s il oit ce et rien n en entent 
puisqu il n a a amors le cuer 
que nus ne saroit a nul fuer 
combien uaut a tele ioie auoir 
s amors ne li fesoit sauoir 
que tiex biens ne uient mie a toz 
que c est ioie sanz courrouz 
et soulaz et enuoiseure 
mes tant i a que petit dure 
c est auis a l amant qui l a 


ia si longues ne li durra 
tant li plest la uie qu il mainne 
que se nuit deuenoit semainne 
et semainne deuenoit mois 
et mois zz an et zz an trois 
et yy anz yy et yy anz yy 
quant uenroit au definement 
de la nuit ainzqu il aiornast 
se uoudroit il qu il anuitast 
et en itel penser estoit 
cil qui li dus hors atendoit 
que ainz iour aler l en conuint 
et s amie a li a l uis uint 
la uit li dus au congie prendre 
beisiers donner et besiers rendre 
et oi forment soupirer 
et au congie prendre plorer 
que ploré i ot mainte lerme 
et oi reprendre le terme 
de rasembler ilec ariere 
li cheualiers en tel maniere 

s en part et la dame l uis clot 
mes ainz tant quant uoar le pot 
le conuoia de ses biaus euz 
quant ele ne puet feire mieuz 
et quant li dus uoit clos l uiset 
tantost a la uoie se met 
tant que le cheualier ateint 
que a soi meimes se plaint 
de la nuit si comme il dit 
trop li auoit duré petit 
et tel penser et autel dis 
ot celle dont ert partiz 
a cui il samble por la nuit 
qui si tost faut pert son deduit 
ne du ior ne se loe point 
li cheualiers ert en tel point 
et de penser et de parole 
quant li dus l ataint si l acole 
et li a fet ioie mout grant 
et li a dit  ie uous creant 


que toz iors mes uous amerai 
ne ia mes ne uous mesquerrai 
que uous m auez du tout uoir dit 
ne de rien ne m auez menti 
sire  fet il  uostre merci 
mes pour dieu uous requier et pri 
que ce conseil celer uous pleise 
c au iour perdroie ioie et aese 
et morroie sanz nule faute 
se ie sauoie que nul autre 
ice seust fors uous sam plus 
or n en parlez ia  fet li dus 
 sachiez qu il ert si bien celé 
que ia par moi n en ert parlé  
einsi s en sont parlant uenu 
la dont il estoient uenu 
et ce ior quant uint au mengier 
montra li dus au cheualier 
plus bel samblant c ainc n auoit fet 
dont tel courrouz et tel dehait 
en ot la duchesse sanz fable 
que ele s en leua de la table 
et fet sablant tot par faintise 
que maladie li soit prise 
en sa chambre s ala gesir 
et se fist autresi courir 
com se forment malade fust 
et bien uout que li dus seust 
que prise li fust maladie 
zz uarlet a de sa menie 

por ce dire au duc enuoié 


et li dus quant il ot mengié 

l est alee tantost uoir 
ele le fist sor son lit seir 
et si commande que nului 
ne remaingne leanz fors lui 
en fet arrent ce qu il commande 
et li dus tantost li demande 
comment cil maux li est uenuz 
et que ce est que ele a eu 
et ele respont  se diex me gart 
ie ne m en donnoie regart 
ore quant au mengier asis 
que gregnior sans et plus d auis 
n eust en uous que ie n i truis 
se ai en si granz annuiz 
quant uous tenez plus chier celui 
que ie uous ai dit que porchace 
comment honte et despit uous face 
et quant ui que plus biau samblant 
li festes hui que deuant 
si grant ire et tel duel en oi 
que ilec demourer ne poi 
ha  fet li dus  ma douce amie 
sachiez ie ne querroie mie 
ne uos ne autre creature 
que onques por nule auenture 
auenist ce qe uous me dites 
ainz sai bien qu il en est toz quites 
ne onques ne pensa de ce feire 
tant ai apris de son afeire 
si ne m en requerez ia plus  
atant se part d ilec li dus 
et cele remaint mout pensiue 
que ia mes tant com ele uiue 
une eure ese ne sera 
deuant que plus apris aura 
de ce dont li dus le deffent 
que ele ne li demant neant 
mes ia ne l en tendra deffense 
car en son cuer enginne et pense 
que ele le porra bien sauoir 
se ele se seuffre duques au soir 
que ele ait le duc entre ses bra 
ele set bien qu a ce soulaz 
en fera ce ne doute point 
tout son uoloir et a point 
por ce adonc atant se tient 
et quant li dus couchier se uient 
a une part du list s est traite 
samblant fet que point ne si heite 
que li dus o li gesir doie 
que ele set bien c est la uoie 
de son mari mestre au desouz 
par feire samblant de courrouz 
pour ce se tient ele en tel gise 
que ele en met le duc et atise 
a croire que mout est iriee 
pour ce sanz plus qu i l a besiee 
li dist ele  mout estes faus 
et trichierres et desloiaus 
qui me montrez samblant d amor 
n onques ne m ennuiastes ior 
et i ai esté lonc tans si fole 
que i ai creue uostre parole 
que souuentes foiz me disiez 
que de fin cuer loial m enmiez 
mes hui me sui aparceue 
que bien ai esté deceue  
et li dus dist  et uous a coi 
ia me deistes par ma foi  
fet cele qui a mal i bee 
 que ie ne fuse si osee 
que ie uos enquessisse rien 
de tel chose sauez uous bien 
et de quoi suer  fet il  pour de 
de ce que cil uous a conté 
menconge  fet il  et a uoire 
qu il uous a fet penser et croire 
ne de ce sauoir ne me chaut 
mes ie me pense que poi m i uaut 
a uous amer de cuer loial 
c onques chose fust bien ou mal 
mes cuers rien ne sot ne ne uit 
que ne seussiez tantost ausinc 
et or uoi bien que me celez 
uostre merci les uoz pensiers 
si sachiez ore sanz doutance 
que ia mes n arai tel fiance 
en uous ne cuer de tiel maniere 
com i ai eu ca en arriere  
lors commance a plourer 
la duchesse et a soupirer 
et s esforca plus que pot 
et li dus tel pitie en ot 
qu il li a dit  ma belle suer 
ie ne souferroie a nul fuer 
ne uostre courrouz ne uostre ire 
mes sachiez ie ne uous puis dire 
ce que uolez que ie uous die 
sanz feire trop grant uilenie  
et ele dit isnellepas 
 sire si ne me dites pas 
que ie uoi bien a ce samblant 
qu en moi ne uous fiez pas tant 
que celasse uostre consel 
et sachiez que trop me merueil 
ainc n oi tes grant ne petit 
conseil que uous m eussiez dit 
dont descouuert fussiez par moi 
ne ia se diex plest nule foiz 
en ma uie ne m auendra  
quant ce ot dit de rechief ploura 
et li dus qui l acole et bese 
est de son courrouz en malese 
si que ne se puet plus tenir 
de la uerite regeir 
puis li a dit  ma bele dame 
ie ne sai que faire par m ame 
que tant me fi en uous et croi 
que chose celer ne uous doi 
que ie sache mes trop me dout 
que uous n en parlez aucun mot 
mes tant sachiez que ie uous di 
si ie an sui par uous trahi 
uous en receurez la mort  
et ele dit  bien m i acort 
estre ne pourroit que feisse 
chose dont uers uous mespreisse  
ce qui l aime pour ce le croit 
et cuide que ueritez soit 
de ce que ele dit puis li conte 
de sa niece tretout le conte 
comme apris l ot du cheualier 
et comment il fu ou uergier 
en l anglet ou il n ot que eus yy 
quant li petiz chiens uint a eus 
et de l esue et de l antree 
li a la uerite contee 
si qu il ne li a rien teu 
qu il i ait oi ne ueu 
et quant la duchesse l entant 
que cil aime plus bassement 
qui de s amor l a esconduite 
a morte se tient et despite 
mes onques de ce samblant ne fist 
aincois li otroia et promist 
au duc a si celé o ueure 
que ce est qu ele le descueure 
que il la pende a une hart 
et se li est il ia mout tart 
d a celui parler qu ele het 


des cele eure qu ele set 
qu ele est amie a celui 
qui li a fet honte et ennui 
por itant ce li est auis 
qu il ne ueut estre ses amis 
si aferme tout son porpens 
que s ele uoit ne liu ne tens 
que a la niece au duc parout 
que ele li dira ausitost 
ne ia ne celera tele chose 
ou felonnie aura enclose 
mes en lui ne en point n en uint 
tant qu a la pentecouste uint 
qui apres fu toute la permiere 
que li dus tint court mout plangniere 
si qu il enuoia partout querre 
toutes les dames de sa terre 
et sa niece uint toute permiere 
qui de uergi estoit chateleinne 
et quant la duchesse la uit 
tantost tout li sans li fremit 
com cele du mont que plus het 
mes son courage celer set 
si que plus bel samblant li fet 
c onques par deuant n auoit fet 
mes mout grant talant a de dire 
ce dont ele a au cuer grant ire 
et la demeure mout li couste 
por ce le ior de pentecouste 
quant les tables furent ostees 
en a la duchesse menees 
les dames en sa chambre o soi 
por eles parer en recoi 
pour uenir cointes 
lors ne pot tenir 
la duchesse qui uit son liu 
ainz dit ansi comme par geu 
 chatelainne soiez bien cointe 
que bel et preu auez acointe  
et cele respont sinplement 
 ie ne sai quel acointement 
uous pensez ma dame pour uoir 
car talent n ai de acointe auoir 
que ne soit du tout a l enneur 
et de moi et de mon segnieur 
non ie croi bien  dit la duchesse 
 mes uous estes boinne metresse 
qui auez apris le mestier 
du petit chainnet afetier  
les dames ont oi le conte 
mes ne seuent a coi ce monte 
o la duchesse s en reuont 
au queroles que feites ont 
et la chatelainne remaint 
le cuer d ire li tranble et taint 
et li muet et tresaut en uentre 
dedenz une entre 
ou une puceleite estoit 
qui au piez du lit se gisoit 
mes ele ne li pot ueoir 
ou lit s est lesiee cheoir 
la chateleinne mout dolente 
ilec se compleint et demante 
et dit  ha sire diex merci 
que puet ce estre que i ai oi 
que ma dame m a fet regret 
que i ai afetié mon chiennet 
ce ne seust ele par nului 
ce sai ie bien fors par celui 
que ie amoie et traie m a 
ne ce ne li deist il ia 
s a lui n eust grant acointance 
et se il ne l amast sanz doutance 
plus que moi que il a traie 
bien uoi que il ne m aime mie 
quant il me faut de conuenant 
diez et ie l anmoie tant 
comme riens puet plus autre amer 
aillors ne pouae penser 
nule eure ne iour ne nuit 
que c est ma ioie et mon deduit 
c ert mes soulaz c ert mes deporz 
c ert mes deliz c ert mes conforz 
comment o lui me contendroie 
de penser quant ie ne ne 
ha amis dont est ce uenuz 
que pouez estre deuenuz 
qui uers moi auez esté faus 
ie cuidoie que plus loiaus 
me fussiez se diex me consent 
que ne fu tritans a ysant 
plus uous amoie la moitie 
que se diex ait de moi pitie 
que ne fesoie moi meimes 
onques auant ne puis ne primes 
en penser en dit n en fet 
ne fis ne pou ne grant meiffet 
pour coi me dussiez trair 
ne si uilainnement hair 
comme a noz amors despecier 
por autre amer et moi lesier 
et descouurir nostre conseil 
ha lasse amis mout me merueil 
que li miens cuers si m eist diex 
n estoit mie uers uous itex 
que se tout le mont et nais 
tout son ciel et son paradis 
m ofrist diex pas ne le preisse 
par conuenant que uous pardisse 
car uous estiez ma richesse 
et ma santez et ma leesce 
ne riens greuer ne me peust 
tant com mes las de cuers seust 
que li uostre de riens m amnast 
ha fine amors et qui pensast 
que cil feist uers moi desroi 
que disoit quant ert auec moi 
et ie fesoie mon poueur 
de feire tretout son uouloir 
qu il ert touz miens et a sa dame 
me tenoit et de cors et d ame 
et le disoit si doucement 
que ie le creoie uraiement 
ne ie ne cuidoie a nul fuer 
qu il peust trouuer en son cuer 
enuers moi courrouz ne haine 
por duchesse ne pour reine 
que lui amer m estoit si bon 
qu a mon cuer prendroie le suen 
de lui me pensoie autresin 
qu il se tenist a mon ami 
toute sa uie et mon aage 
que bien connois en mon courage 
s auant moi moureust dont l amasse 
que apres lui petit durasse 
que estre morte o lui me fust mieuz 
que uiure si que de mes euz 
ne le ueisse nule foiz 
ha fine amors est il donc droiz 
qu il li a ainsi descouuert 
nostre conseil dont il me pert 
que a m amor otroier li dis 
et bien an conuenant li mis 
que a cele eure me perdroit 
que nostre amor descouuerroit 
et quant i ai auant pardu lui 
ne puis uiure apres tel ennui 


ne ma uie ne me plest point 
ainz pri dieu que la mort me doint 
et que tout ausin uraiement 
comme i ai amé uraiement 
celui qui ce m a porchacié 
ait de la moie ame pitie 
et a celui qui a son tort 
m a traie et liuree a mort 
doint honor car ie li pardon 
ne ma morz n est se douceur non 
ce m est auis quant de lui uient 
que quant de s amor me souient 
par celui morir ne m est pas poinne  
atant se test la chatelainne 
fors que ele dit an soupirant 
 douz amis a dieu uous commant  
a ce mot de ses braz s estraint 
li cuers li faut li uis li taint 
angoisseusement s est pensee 
et gist pale et descoulouree 
enmi le lit morte sanz uie 

mes ses amis ce ne set mie 
qui se deduisoit en la sale 
ou il carole dance et bale 
mes ne li plest rien qu il uoie 
quant cele ou ses cuers s otroie 
n i uoit point dont il se meruelle 
si a dit au duc en l oreille 
 sire qu es ce que uostre niece 
est demouree si grant piece 
que n est au querores uenue 
ne sai se l auez mise en mue  
et li dus la querole esgarde 
qui de ce ne s estoit prins garde 
celui o soi par la main trait 
et droit en la chambre s en uet 
et quant ileques ne la trueue 
au cheualier commande et rueue 
qu an la garderobe la quiere 
car il le ueut en tel maniere 
par leanz antr ez a auancier 
a moins d acoler et de besier 
et cil qui li en sot bon grez 
est en la garderobe antrez 
ou s amie gisoit enuerse 
el lit descoulouree et perse 
cil maintenant l acole et bese 
qui n auoit mie esté a ese 
mes la bouche a trouuee froide 
et par tout le cors pale et roide 
et au samblant que li cors moutre 
uoit bien qu ele est morte tretoute 
tantost comme esbahiz s ecrie 
 que e ce diex est morte m amie  
et la pucelle sailli sus 
qui au piez du lit gisoit ius 
et dit  sire ce croi ie bien 
que ele morte que autre rien 
ne demanda puisque uint ci 
pour le courouz de son ami 
dont ma dame l ataria 
et d un chiennet la ranpona 
dont li corrouz li uint mortiex  
et quant cil entent les tiex 
que ce qu i dist au duc l a morte 
sanz mesure se deconforte 
et dit  ha las ma douce amor 
la plus cortoise la meillor 
qui ainc fust et la plus loiaus 
comme trichierres desloiaus 
uous ai morte si fust droiture 
que seur moi tournast l auenture 
si que uous n en eussiez mal 
mes le cuer auiez si loial 
que seur uous l auiez auant prise 
mes ie ferai de moi ioustise 
pour traison que i ai feite  
une espee a du fuerre traite 
qui ert pendue a un espuer 
et s en feri parmi le cuer 
sanz plus parler et sanz plus moz 
cheoir le lest lez l autre cors 
tant a sainnié que il est morz 
et la pucelle sailli fors 

hideur ot de ce que ele uit 
au duc que ele encontra a dit 
ce que ele a oi et ueu 
et si ne li a riens teu 
comment l afaire ert commencié 
neis du chiennet afaitié 
dont la duchoise auoit parlé 
atant e uous le duc desué 
de maintenant en la chambre entre 
au cheualier trait hors du uentre 
l espee dont s estoit ocis 
tantost a la uoie s est mis 


grant erre droit a la querole 
sanz plus tenir longue parole 
de maintenant a la duchoise 
a si rendue sa promesse 
que el chief li a embatue 
l espee que il portoit nue 
sanz parler quar mout fu iriez 
la duchoise chiet a ses piez 
uoiant touz ceus de la contree 
lors fu la feste mout troublee 
des cheualiers qui la estoient 
que grant ioie menee auoient 
et li dus tout autresint tost 
oiant toz qui oir le uoust 
dit tout l afeire enmi la court 
lors n i a celui qui n en pleurt 
et nommeement quant il uoient 
les deus amanz qui mort gisoient 
et la duchoise d autre part 
a duel et a courrouz depart 
la court et a meichief uilain 
li dus enterrer l andemain 
fist les amanz en sargueu 
et la duchoise en autre leu 
mes l auenture ot tel ire 
c onques puis nus ne le uit rire 
auant se croisa d outremer 
ou il ala sanz retourner 
car il deuint ilec templiers 
ha diex tout ceus enconbriers 
et cil mechies pour ce auint 
que au cheualier tant mesauint 
qui dist ce que celer deuoit 
et que deffendu li auoit 
s amie que il ne desist 
tant quant s amor auoir uousist 
et par cest esample doit lan 
s amor garder par si grant sen 
qu an oit touz iours en remanbrance 
que ele descouurir rien n auance 

et li celers en touz poinz uaut 

qui si le fet ne crient l asaut 
des faus felons enquereours 
qui enquierent autrui amors 
pour nuire c autre preu n i ont 
nuisance au leiaus amanz font 
dont uers trop courtoisement 
d un seul poiteuin les reprent 
