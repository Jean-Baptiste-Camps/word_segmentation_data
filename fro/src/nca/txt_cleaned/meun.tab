  et si l ai ie perdue espoir 
a poi que ne m en deespoir 
desespoir las ie non fere 
ia ne m en deseperere 
quar s esperance m iert faillanz 
ie ne seroie pas uaillanz 
en lui me doi reconforter 
qu amors por mieuz mes maus porter 
me dist qu el me gaerentiroit 
et qu auec moi par tout iroit 
mes de ce quoi qu en ai ie a fere 
s el est cortoise et debonere 
el n est de nule riens certeine 
et met les amanz an grant peine 
et se fet d els dame et mestresse 
mains en deceit par sa promesse 
qu el promest tel chose souuent 
dom el ne tendra ia couuent 
si est peril se dex m amant 
quar en amer maint bon amant 
par lui se tienent et tendront 
qui ia nul ior n i auendront 
len ne s en set a coi tenir 
qu el ne set qu est a auenir 
por ce est fos qui trop s an aprime 
car quant el fet bon sillogime 
si doit len auoir grant peur 
qu el ne conclue le peeur 
qu aucune foiz l a len ueu 
s en ont maint esté deceu 
et neporquant si uoudroit ele 
que le meilleur de la querele 
eust cil qui la tient o soi 
si sui fox quant blasmer l osoi 
et que me reuaut son uouloir 
puisqu el ne me fet desdouloir 
trop pou qu el n i peut conseill metre 
forsque seulement de prometre 
promesse sanz don ne uaut gueres 
auoir me let tant de contreres 
que nus n en peut sauoir le nonbre 
dangier honte et poor m enconbre 
et ialousie et male boiche 
qui enuenime et qui antoiche 
touz cels dom il fet sa matire 
par langue les liure a martire 
cist ont en prison bel acueill 
qu entre touz mes pensers acueill 
et sai que se auoir ne le puis 
en brief tans ia ne uiure puis 
enseurquetout me repartue 
l orde uielle puant moussue 
qui de si pres le doit garder 
qu il n ose nullui regarder 
des or enforcera mi dex 
sanz faille il est uoirs que li dex 
d amors yy dons seue merci 
me dona mes ie les per ci 
douz penser qui point ne m aide 
douz parler me refaut d aide 
li tierz auoit non douz regart 
perdu le rai se dex me gart 
sanz faille biaus dons y a mes 
il ne me uaudront riens iames 
se bel acueill n ist de prison 
que len tient par grant mesprison 
por lui mourrai au mien auis 
qu il n en istra ce croi ia uis 
istra non uoir par cui proece 
istroit il de tel forterece 
par moi uoir ne sera ce mie 
si n oi ce croi de sens demie 
ainz fis grant folie et grant rage 
quant au dieu d amors fis homage 
dame oyseuse le me fist faire 
honni soit li et son affaire 
qui me fist ou iolif uergier 
par ma priere herbergier 
quar s el eust nul bien seu 
el ne m eust onques creu 
len ne doit pas croire fol home 
de la ualue d une pome 
blasmer le doit len et reprendre 
ainzqu il li laist folie emprendre 
et ie fui fox et el me crut 
onques par lui mes biens ne crut 
el m aconpli trop mon uouloir 
si m an esteut pleindre et douloir 
bien le m auoit reson noté 
tenir m an puis pour rassoté 
quant des lors d amer ne recrui 
et le conseill reson ne crui 
droit ot reson de moi blasmer 
quant onques m entremis d amer 
trop gries maus m en conuient sentir 
ie m en ueill ce croi repentir 
repentir las ie que feroie 
traitres fauz honiz seroie 
maufez m auroit bien enuai 
i auroie mon seigneur trai 
bel acueill reseroit traiz 
doit il estre par moi haiz 
s il pour moi fere courtaisie 
languit en la tour ialousie 
courtaisie me fist il uoire 
si grant que nus n ou porroit croire 
quant il uost que ie trespassasse 
la haie et la rose besasse 
ne l en doi pas mau gre sauoir 
ne ie ne l en saure ia uoir 
ia se dieu plest dou dieu d amors 
ne de lui plaintes ne clamors 
ne d esperance ne d oiseuse 
qui tant m a esté gracieuse 
ne fere mes car tort auroie 
se de leur bienfez me plaignoie 
donc n i a mes fors du soffrir 
et mon cors a martire offrir 
et d atendre en bone esperance 
tantqu amors m enuoit aleiance 
atendre merci me couuient 
quar il me dist bien m en souuient 
  ton seruise prandrai de gre 
et te metrai en haut degre 
se mauuestie ne le te tost 
mes espoir ce n iert mie tost  
ce sunt si dit tout mot a mot 
bien pert que tendrement m amot 
donc n i a fors de bien seruir 
se ie ueill son gre deseruir 
qu en moi seroient li defaut 
ou dieu d amors pas ne defaut 
par foi que diex ne failli onques 
certes il defaut en moi donques 
si ne sai ie pas don ce uient 
ne ia ne saurai se deuient 
or aut si com aler pourra 
face en amors ce qu il uourra 
ou d eschaper ou d encourir 
s il ueust si me lesse mourir 
n en uendroie iames a chief 
si sui ie mors se ne l achief 
ou s autres pour moi ne l achieue 
mes s amors qui si fort me grieue 
por moi le uouloit acheuer 
nus maus ne me porroit greuer 
qui m auenist en son seruise 
or aut du tout a sa deuise 
mete i conseill s il l i ueust metre 
ie ne m en sai plus entremetre 
mes conmentque de moi auiegne 
ie li pri que il li souuiegne 
de bel acueill enpres ma mort 
qui sanz moi mal fere m a mort 
et touteuois por lui deduire 
a uos amors ainzque ie muire 
desque ne puis porter son fes 
sanz repentir me faz confes 
si com font li leal amant 
et ueill fere mon testamant 
au departir mon queur li les 
ia ne seront autre mi les 
tant com ainsinc me dementoie 
des grans douleurs que ie sentoie 
ne ne sauoie cui querre mire 
de ma tristece ne de m ire 
lors ui droit a moi reuenant 
reson la bele l auenant 
qui de sa tour ius descendi 
quant mes conplaintes entendi 
  beaus amis  dist reson la bele 
  conment se porte la querele 
seras tu ia d amer lassez 
n as tu pas eu mal assez 
que te semble or des maus d amer 
sunt il trop douz ou trop amer 
sez en tu le mean eslire 
qui te puist aidier et soffire 
as tu or bon seigneur serui 
qui si t a pris et aserui 
et te tourmente sanz seior 
il te meschai bien le ior 
c onques homage li feis 
fox fus quant a ce te meis 
mes sanz faille tu ne sauoies 
a quel seigneur affere auoies 
quar se tu bien le conneusses 
onques ses hom esté n eusses 
ou se tu l eusses esté 
ia n ou seruisses un este 
non pas un iour non pas une heure 
ainz croi que sanz point de demeure 
son homage li renoiasses 
ne iames par amor n amasses 
quenois le tu point oil dame 
non fez si faz de quoi par t ame 
de tant qu il me dist tu dois estre 
mout liez dont tu as si bon mestre 
et seigneur de si haut renon 
quenois le tu de plus ie non 
fors tant qu il me bailla ses regles 
et s an foi plus tost c uns egles 
et ie remes an la balance 
certes c est poure connoissance 
mes or ueill que tu les connoisses 
qui tant an as beu d angoisses 
que touz an ies desfigurez 
nus las chetis maleurez 
ne peut fes enprandre greigneur 
bon fet connoistre son seigneur 
et se cetui bien connoissoies 
legierement issir pourroies 
de la prison ou tant anpires 
dame uoir puisqu il est mes sires 
et ie ses hom liges entiers 
mout i entendist uolentiers 
mes queurs et plus an apreist 
s i fust qui lecon l en preist 
par mon chief ie la t en ueill prendre 
puisque tes queurs i ueust entendre 
or te demonstrere sanz fable 
chose qui n est pas demonstrable 
si sauras tantost sanz sciance 
et connoistras sanz connoissance 
ce qui ne peut estre seu 
ne demonstré ne conneu 
quant a ce que ia plus en sache 
nus hom qui son queur i atache 
ne que ia pour ce mains s en doille 
s il n est tex que foir le uoille 
lors t aure le neu desnoé 
que touriorz trouueras noé 
or i met bien l entencion 
uoiz an ci la descripcion 
amors ce est pez haineuse 
amors c est haine amoureuse 
c est leautez la desleaus 
c est la desleautez leaus 
c est poor toute asseuree 
esperance desesperee 
c est reson toute forsenable 
c est forcenerie resnable 
c est douz perilz a soi noier 
gries fes legiers a paumoier 
c est caribdis la perilleuse 
desagraable et gracieuse 
c est langueur toute santeiue 
c est sante toute maladiue 
c est fain saoule en habondance 
c est couoiteuse souffisance 
c est la soif qui touiors est iure 
iurece qui de soif s eniure 
c est faus deliz c est tristeur liee 
c est leesce la courrouciee 
douz mal douceur malicieuse 
douce saueur mal sauoreuse 
entechiez de pardon pechiez 
de pechiez pardon enthechez 
c est peine qui trop est ioieuse 
c est felonie la piteuse 
c est li geus qui n est point estables 
estaz trop fers et trop muables 
force enferme enfermete fors 
qui tout esmeut par ses efors 
c est fos sens c est sage folie 
prosperite triste et iolie 
c est ris plains de pleurs et de lermes 
repos trauaillant an touz termes 
ce est enfers li doucereus 
c est paradis li doulereus 
c est chartre qui prisons souglage 
printens plein de froit iuernage 
c est taigne qui riens ne refuse 
les porpres et les buriaus use 
car ausint bien sunt amoretes 
souz bureaus conme souz brunetes 
car nus n est de si haut lignage 
ne nul n en treuue len si sage 
ne de force tant esprouué 
ne si hardi n a len trouué 
ne qui tant ait d autres bontez 
qui par amors ne soit dontez 
touz li mondes ua cele uoie 
c est li dex qui touz les desuoie 
ce ne sunt cil de male uie 
que genius esconmenie 
pour ce qu il font tort a nature 
ne pour ce se ie n ai d els cure 
ne ueill ie pas que les genz aiment 
de cele amor dom il se claiment 
en la fin las chetif dolant 
tant les uet amors affolant 
mes se tu uieuz bien escheuer 
qu amors ne te puissent greuer 
et uieuz garir de ceste rage 
ne peuz si bon beurage 
conme penser de lui fouir 
tu n en peuz autrement ioir 
se tu le suiz il te suiura 
se tu t enfuiz il s enfuira  
quant i oi bien reson antendue 
qui pour naiant s est debatue 
  dame  fis ie   de ce me uant 
ie n en sai pas plus que deuant 
a ce que m en puisse retraire 
en ma lecon a tant contraire 
que ie n en puis neant aprendre 
si la sai ie bien par queur rendre 
c onc mes queurs riens n en oblia 
uoire entendre quanqu il i a 
pour lire en tout conmunement 
ne mes a moi tant seulement 
mes puisqu amor m auez descrite 
et tant loee et tant depite 
prier uos ueill dou defenir 
si qu il m en puist mieuz souenir 
quar ne l oi defenir onques 
uolantiers or i entent donques 
amors se bien sui apensee 
c est maladie de pensee 
antre yy persones annexe 
franches entr els de diuers sexe 
uenanz a genz par ardeur nee 
de uision desordenee 
pour acoler et pour besier 
pour els charnelment aesier 
amant autre chose n entant 
ainz s art et se delite en tant 
de fruit auoir ne fet il force 
au deliurer sanz plus s esforce 
si sunt aucun de tel maniere 
que ceste amor n ont mie chiere 
touteuois fins amanz se faignent 
mes par amors amer ne daignent 
et se gabent ausinc des dames 
et leur prometent cors et ames 
et iurent menconges et fables 
a cels qu i treuuent deceuables 
tantqu il ont leur delit eu 
mes cil sunt li mains deceu 
car ades uient il mieuz beau mestre 
deceuoir que deceuz estre 
meesmemant en ceste guerre 
quant le maien n i seuent querre 
mes ie sai bien pas non deuin 
continuer l estre deuin 
a son poair uoloir deust 
quiconques a fame geust 
et soi garder an son senblable 
pour ce qu il sunt tuit corrunpable 
si que ia par succession 
ne fausist generacion 
quar puisque pere et mere faillent 
nature ueust que li filz faillent 
pour recontinuer ceste euure 
si que par l un l autre requeuure 
pour ce i mist nature delit 
pour ce ueust que len si delit 
que cist ourier ne s enfoissent 
et que ceste euure ne haissent 
quar maint n i treroient ia tret 
se n iert deliz qui les atret 
ainsinc nature i sotiua 
sachiez que nus a droit n i ua 
ne n a pas entencion droite 
qui sanz plus delit i couuoite 
car cil qui ua delit querant 
sez tu qu i ce fet il se rant 
conme sers et chetis et nices 
au prince de trestouz les uices 
car c est de touz maus la racine 
si com tulles le determine 
ou liure qu il fist de uiellece 
qu il loe et ueust plus que ieunece 
car ieunece boute home et fame 
en touz periz de cors et d ame 
et trop est fort chose a passer 
sanz mort ou sanz menbre quasser 
ou sanz fere honte ou domage 
soit a soi soit a son lignage 
par ionece s en ua li hons 
en toutes dissolucions 
et suit les males conpaignies 
et les desordenees uies 
et mue son propos souuent 
or se rant an aucun couuent 
qu il ne set garder la franchise 
que nature auoit an lui mise 
et cuide prendre au ciel la grue 
quant il se met illeuc en mue 
et remaint tantqu il soit profes 
ou s il resent trop grief le fes 
si s en repent et puis s en ist 
ou sa uie espoir i fenist 
qu il ne s en ose reuenir 
pour honte qui l i fet tenir 
et contre son queur i demeure 
la uit a grant mesese et pleure 
la franchise qu il a perdue 
qui ne li peut estre rendue 
se n est que dex grace li face 
qui sa mesese li efface 
et le tiegne en obedience 
par la uertu de pacience 
ieunece met home es folies 
es boules es ribauderies 
es luxures et es outrages 
et mutacions de courages 
et fet conmencier tex mellees 
qui puis sunt enuiz desmellees 
en tex perilx les met iennece 
que les queurs a delit adrece 
ainsint delit enlace et maine 
le cors et la pensee humaine 
par iennece sa chamberiere 
qui des maus fere est coustumiere 
et des genz a delit atraire 
ia ne querroit autre euure faire 
mes uiellece les en resache 
qui ce ne set si le resache 
ou le demant aus anciens 
que iennece ot en ses liens 
qu il leur remenbre encore assez 
des granz perilz qu il ont passez 
et des folies qu il ont fetes 
donc les forces leur a soutretes 
auec les foles uolantez 
donc il seulent estre tantez 
uiellece qui les acompaigne 
qui mout leur est bone compeigne 
les ramaine a droite uoie 
et iusqu en la fin les conuoie 
mes mal emploie son seruise 
car nus ne l aime ne ne prise 
au mains iusqu a ce tant an sai 
qu i la uosist auoir an sai 
car nus ne ueust uieuz deuenir 
ne iennes sa uie fenir 
si s esbaissent et merueillent 
quant an leur remenbrance ueillent 
et des folies leur souuient 
si con souuenir leur couuient 
conment il firent tel besoigne 
sanz receuoir honte et uergoigne 
ou se honte et domage i orent 
conment oncore eschaper porent 
de telx perilz sanz pis auoir 
ou d ame ou de cors ou d auoir 
et sez tu ou iennece maint 
que tant prisent maintes et maint 
deliz la tient en sa meson 
tant conme ele est en sa seson 
et ueust que iennece le serue 
por noiant fust neis sa serue 
et el si fet si uolentiers 
qu el le trace par touz sentiers 
et son cors a bandon li liure 
n el ne uoudroit pas sanz lui uiure 
et uiellece sez ou demeure 
dire le te ueill sanz demeure 
car la te conuient il aler 
se mort ne te fet aualer 
ou tens de iennece sa caue 
qui mout est tenebreuse et haue 
trauaill et douleur la herbergent 
mes il la lient et l enfergent 
et tant la batent et tourmentent 
que mort proichaine li presentent 
et talent de soi repentir 
tant li font de flaeaus sentir 
adonc li uient en remenbrance 
an ceste tardiue presence 
quant el se uoit foible et chanue 
que malemant l a deceue 
iennece qui tout a gité 
son preterit an uanite 
et qu el a perdue 
se du futur n est secourue 
qui la soutiegne an penitance 
des pechiez qu el fist en enfance 
et par bien fere an ceste paine 
au souuerain bien la ramaine 
donc iennece la deseuroit 
qui des uanitez s abeuroit 
quar li presens si poi li dure 
qu il n i a conte ne mesure 
mes conmentque la besoigne aille 
qui ueust d amors ioir sanz faille 
fruit i doit querre et cil et cele 
quele qu ele soit dame ou pucele 
ia soit ce que du deliter 
ne doiuent pas leur part quiter 
mes ie sai bien qu il an sunt maintes 
qui ne ueulent pas estre encaintes 
et s els le sunt il leur an poise 
si n en font els ne plet ne noise 
se n est aucune fole et nice 
ou honte n a point de ioustice 
briefmant tuit a delit s acordent 
cil qui a ceste heure s amordent 
se ne sunt genz qui riens ne uaillent 
qui por deniers uilment se baillent 
qui ne sunt pas des lais liees 
par leur ordes uies soilliees 
mes ia certes n iert fame bone 
qui por dons prendre s abandone 
nus hom ne se deuroit ia prendre 
a fame qui sa char ueust uendre 
pense il que fame ait son cors chier 
qui tout uif le ueust escorchier 
bien est chetis et defolez 
hon qui si uilment est bolez 
qu il cuide que tel fame l aime 
por ce que son ami le claime 
et qu el li rit et li fet feste 
certeinement nule tel beste 
ne doit estre amie clamee 
n el n est pas digne d estre amee 
len ne doit riens prisier moillier 
qui home bee a despoillier 
ie ne di pas que bien ne port 
et par soulaz et par deport 
un ioelet se ses amis 
le li a doné ou tramis 
mesqu ele pas ne le demant 
qu el le prendroit lors leidement 
et des siens ausinc li redoigne 
s el le peut fere sanz uergoigne 
ainsinc leur queurs emsanble ioingnent 
bien s entraiment bien s entredoignent 
ne cuides pas que i es dessenble 
ie ueill bien qu il aillent ensanble 
et facent quanqu il doiuent fere 
conme courtais et debonere 
mes de la fole amor se gardent 
donc les queurs esprennent et ardent 
et soit l amor sanz couuoitise 
qui les faus queurs de prendre atise 
bone amor doit de fin queur nestre 
don n en doiuent pas estre mestre 
ne quel font corporel soulaz 
mes l amor qui te tient ou laz 
charnex deliz te represente 
si que tu n as ailleurs entente 
por ce uelz tu la rose auoir 
tu n i songes nul autre auoir 
mes tu n en ies pas a yy daie 
c est ce qui la peau t amegraie 
et qui de toutes uertuz t oste 
mout receus doulereus hoste 
quant onques amor hostelas 
mauues hoste an ton hostel as 
por ce te lo que hors l an boutes 
qu i te toust les pensees toutes 
qui te doiuent a preu tourner 
ne l i lesse plus seiourner 
trop sunt a grant meschief liuré 
queur qui d amors sunt aniuré 
en la fin encor le sauras 
quant ton tens perdu i auras 
et degastee ta iouente 
en ceste leesce dolente 
se tu peuz ancore tant uiure 
que d amors te uoies deliure 
le tens qu auras perdu plourras 
mes recouurer ne le pourras 
oncor se par tant an eschapes 
car en l amor ou tu t entrapes 
maint i perdent bien dire l os 
sens tens chatel cors ame los  
ainsint reson me preescheit 
mes amors tout enpeescheit 
que riens a euure n en meisse 
ia soit ce que bien entendisse 
mot a mot toute la matire 
car amor qui forment m atyre 
qui par trestouz mes pensers chace 
con cil qui par tout a sa chace 
et touior tient mon queur souz s ele 
hors de ma teste a une pele 
quanque au sarmon seant m aguiete 
par l une des oreilles giete 
quanque reson en l autre boute 
si que ele i pert sa peine toute 
et m enple de corroz et d ire 
lors li pris touz iriez a dire 
  dame bien me uoulez trair 
doi ie donques les genz hair 
donc harre ie toutes persones 
puisqu amors ne sunt mie bones 
iames n amere d amors fines 
ainz uiurai touiorz en haines 
lors si sere mortex pechierres 
uoire par dieu pires que lierres 
a ce ne puis ie pas faillir 
par l un me couuient il saillir 
ou i amere ou ie harre 
mes espoir que ie conparre 
plus la haine au dasrenier 
tout ne uaille amors un denier 
bon conseill m auez or doné 
qui touiors m auez sermoné 
que ie daie d amor retraire 
or est fols qui ne uos uelt craire 
si m auez uos rementeue 
une autre amor mesconneue 
que ie ne uos oi pas blasmer 
donc genz se peuent entramer 
se la uoliez defenir 
par fol me pourroie tenir 
se uolentiers ne l escoutoie 
sauoir au mains se ia pourroie 
les natures d amors aprendre 
s il uos i plesoit a entendre 
certes beaus amis fols es tu 
quant tu ne prises un festu 
ce que por ton preu te sermon 
s en ueill oncore fere un sermon 
car de tout mon poair sui preste 
d acomplir ta bone requeste 
mes ne sai s il te uaudra guieres 
amors sunt de pluseurs manieres 
sanz cele qui t a si mué 
et de ton droit sen remué 
de maleure fus ses acointes 
por dieu gar que plus ne l acointes 
amistiez est nomee l une 
c est bone uolante conmune 
des genz antr els sanz descordance 
selonc la dieu beniuolance 
et soit entr els conmunite 
de touz leur biens en charite 
si que par nule entencion 
n i puisse auoir excepcion 
ne soit l uns d aidier l autre lanz 
conme homs fers sages et celanz 
et loiaus car riens ne uaudroit 
li sens ou leautez faudroit 
que l un quanqu il ose penser 
puisse a son ami recenser 
conme a soi seul seuremant 
sanz soupecon de xxx 
tels meurs auoir doiuent et seulent 
qui parfetemant amer ueulent 
ne peut estre hom bien amiables 
s il n est si fers et si estables 
que por fortune ne se meue 
si qu en un point touiorz le trueue 
ou riche ou poure ses amis 
qui tout an lui son queur a mis 
et s a pourete le uoit tandre 
il ne doit mie tant atandre 
que cil s aide li requiere 
car bonte fete par proiere 
est trop malemant chier uendue 
a queurs qui sunt de grant ualue 
mout a uaillanz hom grant uergoigne 
quant il requiert que len li doigne 
mout i pense mout se soussie 
mout a mesese ainceisqu il prie 
tel honte a de dire son dit 
et si redoute l escondit 
mes quant un tel an a trouué 
qu il a tant ainceis esprouué 
qu il est bien certains de s amor 
fere li uet ioie ou clamor 
de touz les cas que penser ose 
sanz honte auoir de nule chose 
car conment an auroit il honte 
se cil est tels que ie te conte 
quant son secre dit li aura 
iames le tierz ne le saura 
ne du reproiche n a il garde 
car sages hom sa langue garde 
ce ne sauroit mie fox fere 
nus fols ne set sa langue tere 
plus fera q il le secourra 
de trestout quanque il pourra 
plus liez du fere au dire uoir 
que ses amis du receuoir 
et s i ne li fet sa requeste 
n en a il pas mains de moleste 
que cil qui la li a requise 
tant est d amor grant la mestrise 
et de son deul la moitie porte 
et de quanqu il peut le conforte 
et de sa ioie a sa partie 
se l amor est a droit partie 
par la loi de ceste amistie 
dist tulles en un suen distie 
que bien deuons fere requeste 
a noz amiz s el est honeste 
et leur requeste refeson 
s ele contient droit et reson 
ne doit pas estre autrement fete 
fors an yy cas qu il an excete 
s en les uoloit a mort liurer 
penser deuons d es deliurer 
se len assaut leur renomee 
gardons qu el ne soit diffamee 
en ces yy cas les laist deffendre 
sanz droit et sanz reson atendre 
tant conme amor peut escuser 
ce ne doit nus hom refuser 
ceste amor que ci te propos 
n est pas contraire a mon propos 
ceste ueill ie bien que tu siues 
et ueill que l autre amor eschiues 
ceste a toute uertu s amort 
mes l autre met les genz a mort 
d une autre amor te ueill retraire 
qui rest a bone amor contraire 
et forment refet a blamer 
c est fainte uolente d amer 
en queurs malades du mahaing 
de couuoitise de gaaing 
ceste amor est en tel balance 
si tost conme el pert l esperance 
du profit qu ele ueult ataindre 
faillir la conuient et estaindre 
car ne peut bien estre amoreus 
queurs qui n aime les gens por eus 
ainz se faint et les uet flatant 
por le profit qu il an atant 
c est l amor qui uient de fortune 
qui s esclipse conme la lune 
que la terre obnulbe et enonbre 
quant la lune chiet en son onbre 
s a tant de sa clarte perdue 
con du soleill pert la ueue 
et quant el ra l onbre passee 
si reuient toute enluminee 
des raies que li solelz li montre 
qui d autre part reluist ancontre 
ceste amor est d autel nature 
car or est clere or est occure 
si tost con pouretez l afuble 
de son hideus mantel obnuble 
qu el ne uoit mes richeces luire 
occurcir la conuient et fuire 
et quant richeces li reluisent 
toute clere la raconduisent 
qu el faut quant les richeces faillent 
et saut si toust conme el resaillent 
de l amor que ie ci te nome 
sunt amé trestuit li riche home 
et speciaumant li auer 
qu il ne ueulent leur queurs lauer 
de la grant ardeur et du uice 
a la couuoiteuse auarice 
s est plus cornairs q uns cers ramez 
riches hom qui cuide estre amez 
n est ce mie grant cornarderie 
il est certains qu il n aime mie 
et conment cuide il que len l aime 
s il en ce pour fol ne se claime 
en cest cas n est il mie sages 
ne quels est un beals cers ramages 
par dieu cil doit estre amiables 
qui desierre amis ueritables 
qu il n aime pas prouer le puis 
quant il a sa richece puis 
que ses amis poures esgarde 
et deuant els la tient et garde 
et touiors garder la propose 
tantque la boiche li seit xxx 
et que male mort l acrauant 
car il se lesseroit auant 
le cors par menbres departir 
qu il la soffrist de soi partir 
si que point ne leur en depart 
donc n a ci point amor de part 
car conment seroit amitie 
en queur qui n a leal pitie 
certeins en rest quant il ce fet 
car chascuns set son propre fet 
certes mout doit estre blasmez 
hom qui n aime ne n est amez 
et puisqu a fortune uenons 
quant de s amor sermon tenons 
dire t en ueill fiere merueille 
n onc ce croi n ois sa pareille 
ne sai se tu le porras croire 
touteuois est ce chose uoire 
et si la treuue len escrite 
que mieuz uaut au genz et profite 
fortune peruerte et contraire 
que la mole et la debonaire 
et se ce te semble doutable 
c est bien par argumant prouuable 
car la debonere et la mole 
leur ment et les bole et affole 
et les alete conme mere 
qui ne senble estre point amere 
senblant leur fet d estre loiaus 
quant leur depart de ses ioiaus 
conme d anneurs et de richeces 
de dignetez et de hauteces 
et leur promest establete 
en estat d amiablete 
et touz les pest de gloire ueine 
en la beneurte mundaine 
quant seur sa roe les fet estre 
lors cuident estre si haut mestre 
et leur estas si fers uoair 
qu il n en puissent iames choair 
et quant en tel point les a mis 
croire leur fet qu il ont d amis 
tant qu il ne les seuent nonbrer 
n il ne s en peuent desconbrer 
qu il n aillent entour els et uiegnent 
et que por seignors ne les tiegnent 
et leur prometent leur seruises 
iusqu au despendre les chemises 
uoire iusques au sanc espandre 
por els garantir et deffandre 
d obeir et d els ensiure 
a touz les iourz qu il ont a uiure 
et cil qui tels paroles oient 
s en glorefient et les croient 
ausinc con ce fust euangile 
et tout est flaterie et guile 
si con cil apres le sauroient 
se touz leur biens perduz auoient 
qu il n eussent ou recouurer 
lors uerroient amis ourer 
car de yy amis apparanz 
soient compoignons ou paranz 
s uns leur an poait demorer 
dieu an deuroient aorer 
ceste fortune que i ai dite 
quant auec les homes habite 
ele trouble leur connoissance 
et les norrist an ignorance 
mes la contraire et la peruerse 
quant de leur granz estaz les uerse 
et les tumbe au tor de la roe 
du sonmet enuers an la boe 
et leur assiet conme xxx 
au queur un doulereus emplastre 
destrempé non pas de uin aigre 
mes de pourete lasse et maigre 
ceste moustre qu el est ueroie 
et que nus fier ne se doie 
en la beneurte fortune 
qu il n i a seurte nis une 
ceste fet connoistre et sauoir 
desqu il ont perdu leur auoir 
de quele amor cil les amoient 
qui leur amis deuant estoient 
car cels que beneurtez done 
maleurtez si les estone 
qu il deuienent tuit anemi 
n i n en remaint un ne demi 
ainz s enfuient et les renoient 
si tost conme poures les uoient 
n oncor pas atant ne s en tienent 
mes par touz les leus ou il uienent 
blamant les uont et diffamant 
et fols maleureus clamant 
nes cil a cui plus de bien firent 
quant an leur granz estaz se uirent 
uont tesmoignant a uoiz iolie 
qu il leur pert bien de leur folie 
n en treuuent nul qui les sequeurent 
mes li urai ami leur demeurent 
qui les queurs ont de tel nobleces 
qu il n aiment pas por les richeces 
ne par nul preu qu il en atendent 
cil les sequeurent et defendent 
car fortune en els riens n a mis 
touiors aime qui est amis 
qui seur ami treroit s espee 
n auroit il pas l amor copee 
fors en tes cas que ie ueill dire 
len le pert par orguiel par ire 
par reproiche et par reueler 
les secrez qui font a celer 
et par la plaie doulereuse 
de detraction uenimeuse 
amis en ces cas s enfuiroit 
nul autre chose n i nuiroit 
mes tel ami mout bien se prueuent 
s il entre mil un seul en trueuent 
et por ce que nule richece 
a ualor d ami ne s adrece 
qu el ne porroit si haut ataindre 
que ualor d ami ne soit graindre 
qu ades uaut mieuz amis en uoie 
que ne font deniers an corroie 
et fortune la mescheanz 
quant sus les homes est cheanz 
si les fet par son mechoair 
trestouz si clerement uoair 
qu el leur fet leur amis trouer 
et par experiment prouer 
qu i ualent mieuz que nul auoir 
qu il peussent ou monde auoir 
donc leur profite auersite 
plus que ne fet prosperite 
car par ceste ont il ignorance 
et par aduersite sciance 
et li poures qui par tel prueue 
les fins amis des fals esprueue 
et les connoist et les deuise 
quant il iert riches a deuise 
que tuit a touiorz li offroient 
queurs et cors et quantqu il auoient 
que uosist il acheter lores 
qu il en seust ce qu il set ores 
mains eust esté deceuz 
s il s en fust lors aperceuz 
donc li fet greignor auantage 
puisque d un fol a fet un sage 
la mescheanche qu il receit 
que richece qui le deceit 
si ne fet pas richece riche 
celui qui en tresor la fiche 
car soffisance seulemant 
fet home uiure richemant 
car tex n a pas uaillant yy miches 
qui est plus a ese et plus riches 
que tex a yy muis de forment 
si te puis bien dire conment 
qu il en est espoir marchaanz 
si est ses queurs si meschaanz 
qu il s en est soussiez assez 
ainzque cil tas fust amassez 
ne ne cesse de soussier 
d acraistre et de monteplier 
que iames assez n en aura 
ia tant aquerre n en saura 
mes li autres qui ne se fie 
ne mes qu il ait au ior la uie 
et li soffist ce qu il gaaigne 
quant il se uit de sa gaaigne 
ne ne cuide que riens li faille 
tout n ait il pas une xxx 
mes bien uoit qu il gaaignera 
por menger quant mestier sera 
et por recouurer chauceure 
et conuenable uesteure 
ou s il rauient qu il soit malades 
et truit toutes uiandes fades 
si se porpense il toute uoie 
por soi giter de male uoie 
et por issir hors de danger 
qu il n aura mestier de manger 
ou que de petite uitaille 
s en passera conmentqu il aille 
ou riert a l ostel dieu portez 
lors sera bien reconfortez 
ou espoir qu i ne pense point 
qu il ia puist uenir a ce point 
ou s il croit que ele li auiegne 
pense il ainzque li mals le tiegne 
que tout a tens espargnera 
por soi cheuir quant la sera 
ou se d espargnier ne li chaut 
ainz uiegne li froit et li chaut 
ou la fain qui morir le face 
pense il espoir et s i solace 
que quant plus tost defenira 
plus tost en paradis ira 
qu il croit que dex le li present 
quant il lera l essill present 
pytagoras te dit neis 
se tu son liure onques ueis 
que len apele uers dorez 
por les diz du liure honorez 
quant tu du cors departiras 
toz frans ou saint aer t en iras 
et lesseras humanite 
uiuanz an pure deite 
mout est chetis et fols nais 
qui croit que ci soit ses pais 
n est pas uostre pais en terre 
ce peut len bien des clers enquerre 
qui boece de confort lisent 
et les sentences qui la gisent 
donc granz biens aus gens lais feroit 
qui bien le leur translateroit 
ou s il rest tex qu il se set uiure 
de ce que sa rente li liure 
ne ne desierre autrui chete 
ainz cuide estre sanz pourete 
car si con dient uostre mestre 
nus n est chetis s il ne l cuide estre 
soit rois cheualiers ou ribauz 
maint ribaut ont les queurs si bauz 
portanz sas de charbon an greue 
que la peine riens ne leur greue 
s il en pacience trauaillent 
qu il balent et tripent et saillent 
et uont a seint marcel aus tripes 
ne ne prisent tresors yy pipes 
ainz despendent en la tauerne 
tout leur gaaign et leur esperne 
puis reuont porter les fardeaus 
par leesces non pas par deaus 
et leaument leur pein gaaignent 
quant enbler ne tolir ne daignent 
puis reuont au tonel et boiuent 
et uiuent si con uiure doiuent 
tuit cil sunt riche en habundance 
s il cuident auoir soffisance 
plus ce set dex li droituriers 
que s il estoient usuriers 
car usurier bien le t afiche 
ne porroient pas estre riche 
ainz sunt tuit poure et soffroiteus 
tant sunt auer et couoiteus 
et si rest uoirs cuiqu il desplese 
nul marchaant ne uit a ese 
car son queur a mis en tel guerre 
qu il art touz uis de plus aquerre 
ne ia n aura assez aquis 
s il crient perdre l auoir aquis 
et queurt apres le remanant 
donc ia ne se uerra tenant 
car de riens desirrier n a tel 
conme d aquerre autrui chatel 
enprise a merueilleuse peine 
il bee a boiure toute seine 
donc ia tant boiure ne pourra 
que touiors plus en demourra 
c est la destrece c est l ardure 
c est l angoisse qui touiors dure 
c est la douleur c est la bataille 
qui li detranche la coraille 
et le destraint en tel defaut 
quant plus aquiert plus li defaut 
aduocat et fisicien 
sunt tuit lié de ce lien 
s il por deniers science uendent 
tretuit a ceste hart se pendent 
tant ont le gaaign douz et sade 
que cist uodroit por un malade 
qu il a qu il en eust yy 
et cil por une cause yy 
uoire yy mile uoire yy 
tant les art couoitise et guile 
si sunt deuin qui uont par terre 
quant il preeschent por aquerre 
honors ou graces ou richeces 
il ront les queurs en tels destreces 
cil ne uiuent pas leaument 
mes seur touz especiaument 
cil qui por uaine gloire tracent 
la mort de leur ames porchacent 
deceuz est tex deceuierres 
car sachez que tex preeschierres 
combienqu il aus autres profit 
a soi ne fet il mie profit 
car bone predicacion 
uient bien de male entencion 
qui n a riens a celui ualu 
tout fac ele aus autres salu 
car s il i prennent bon example 
cil de uaine gloire s en anple 
mes lessons tex preescheors 
et parlons des entasseors 
certes dieu n aiment ne ne doutent 
quant tex deniers en tresor boutent 
et plus qu il n est mestiers les gardent 
quant les poures dehors regardent 
de froit trembler de fain perir 
dex le leur saura bien merir 
yy franz mescheances auienent 
a cels qui tels uies maintienent 
par grant trauaill quierent richeces 
poor les tient en granz destreces 
tandis con du garder ne cessent 
a douleur en la fin les lessent 
en tel torment meurent et uiuent 
cil qui les granz richeces siuent 
ne ce n est for par le defaut 
d amor qui par le monde faut 
car cil qui richeces amassent 
s en les amast et il amassent 
et bone amor par tout resnast 
que mauuestie ne la fesnast 
mes plus donast qui plus eust 
a ceus que besoigneus seust 
ou prestast non pas a usure 
mes par charite nete et pure 
por quoi cil a bien entendissent 
et d oiseuse se defendissent 
el monde nul poure n eust 
ne nul auoir n en i deust 
mes tant est li mondes endables 
qu il ont fetes amors uendables 
nus n aime for por son preu fere 
por dons ou por seruise trere 
neis fames se ueulent uendre 
mal chief puisse tel uente prendre 
ainsinc baraz a tout honni 
par cui iadis le bien onni 
furent aus gens aproprié 
tant sunt d auarice lié 
qu il ont leur naturel franchise 
a uils seruitude soumise 
qu il sunt tuit serf a leur deniers 
qu il tienent clos en leur greniers 
tienent certes ainz sunt tenu 
quant a tel meschief sunt uenu 
de leur auoir ont fet leur mestre 
li chetif boterel terrestre 
l auoir n est preuz for por despendre 
ce ne seuent il pas entendre 
ainz ueulent tuit a ce respondre 
qu auoir n est preuz for por repondre 
n est pas uoirs mes bien le repoignent 
ia non despendent ne ne doignent 
quanque soit iert il despenduz 
s en les auoit trestoz penduz 
car en la fin quant mort seront 
a cuique soit le lesseront 
qui lieement le despendra 
ne ia nul preu ne leur tendra 
n il ne sunt pas seur encores 
s il le garderont iusqu a lores 
car tex i porroit metre main 
qui tout enporteroit demain 
aus richeces font grant ledure 
quant il lor tolent leur nature 
leur nature est qu el doiuent corre 
por genz aidier et por secorre 
sanz estre a usure prestees 
a ce les a dex aprestees 
or les ont en prison repostes 
mes les richeces del tels hostes 
qui mieuz selonc leur destinees 
deussent estre trainees 
se uengent honorablement 
car enpres eus honteusement 
les trainent sachent et hercent 
de yy glaiues les queurs leur percent 
li premiers est trauaill de querre 
li segonz qui les queurs leur serre 
c est poor qu en n es toille ou emble 
quant il les ont mises ensemble 
donc il s esmaient sanz cessier 
le tierz est douleur du lessier 
si con ie t ai dit ci deuant 
malement s en uont deceuant 
ainsint peccune se reuanche 
conme dame et raine et franche 
des sers qui la tienent enclose 
en pez se tient et se repose 
et fet les meschaanz uaillier 
et soussier et trauaillier 
souz piez si cors les tient et donte 
qu ele a l ennor et cil la honte 
et le torment et le domage 
qui languissent en son seruage 
preu n est ce pas fere en tel garde 
au mains a celui qui la garde 
mes sanz faille ele demorra 
a quique soit quant cil morra 
qui ne l osoit pas assaillir 
ne fere corre ne saillir 
mes li uaillant home l assaillent 
et la cheuauchent et poursaillent 
et tant aus esperons la batent 
qu il s en aesent et esbatent 
par le queur qu il ont large et anple 
a dedalus prennent exanple 
qui fist eles a ycharus 
quant par art et non pas par us 
tindrent par l aer uoie conmune 
tout autel font cist a peccune 
qui li font eles por uoler 
qu ainz se leroient affoler 
qu il n en eussent los et pris 
ne ueulent pas estre repris 
de la grant ardure et dou uice 
a la couoiteuse auarice 
ainz en sont les granz courtoisies 
donc leur proeces sunt proisies 
et celebrees par le monde 
et leur uertuz en seurhabonde 
que dex a por mout agreable 
por le queur large et charitable 
car tant conme auarice put 
a dieu qui de ses biens reput 
le monde quant il l ot forgié 
ce ne t a nus apris for gie 
tant li est largece plesant 
la courtaise la bien fesant 
diex het auers les uilains natres 
et les dangne conme ydolatres 
les chetis sers desmesurez 
pooreus et maleurez 
si cuident il et par uoir dient 
qu il au richeces ne se lient 
forsque por estre en seurte 
et por uiure en beneurte 
o douces richeces mortex 
dites donc estes uos or tex 
que uos facez beneurees 
genz qui si uos ont enmurees 
car quant plus uos assembleront 
et plus de poor trembleront 
et conment est en bon eur 
hom qui n est en estat seur 
beneurtez dont li saudroit 
puisque seurtez li faudroit 
mes aucuns qui m orroit dire 
por mon dit dampner et despire 
des rois me porroit opposer 
qui por leur noblece aloser 
si con li menuz peuples cuide 
fierement metent leur estuide 
a fere entor eus armer genz 
yy ou yy mile sergenz 
et dit len tout conmunement 
qu il leur uient de grant hardement 
mes diex set bien tout le contraire 
c est poor qui leur fet ce faire 
qui touriorz les tormente et grieue 
mieuz porroit un ribaut de grieue 
seurs et seul par tout aler 
et deuant les barons baler 
sanz douter eus ne leur affere 
que li rois o sa robe uere 
portast neis o soi grant masse 
du tresor que si grant amasse 
d or et de precieuses pierres 
sa part en prendroit chascuns lierres 
quanque il porteroit li todroient 
et tuer espoir le uodroient 
si seroit il ce croi tuez 
ainzque d iluec fust remuez 
car li larron se douteroient 
se uif eschaper le lessoient 
qu il n es feist ou que soit prendre 
et par sa force mener pendre 
par sa force mes par ses homes 
car sa force ne uaut yy pomes 
outre la force d un ribaut 
qui s en iroit a queur si baut 
par ses homes par foi ge ment 
ou ge ne di pas proprement 
uraiement sien ne sunt il mie 
tout ait il entr els seigneurie 
seigneurie non mes seruise 
qu il les doit garder en franchise 
ainz sunt leur car quant il uoudront 
leur aides au roi toudront 
et li rois touz seus demorra 
si tost con li peuples uorra 
car leur bontez ne leur proeces 
leur cors leur forces leur sageces 
ne sunt pas sien ne riens n i a 
nature bien les li nia 
ne fortune ne pueut pas fere 
tant soit aus homes debonere 
que nules des choses leur saient 
conmentque conquises les aient 
dont nature les fet estranges 
ha dame par le roi des anges 
aprenez moi donc toutes uoies 
quels choses peuent estre moies 
et se du mien puis riens auoir 
ce mout bien sauoir 
oi  se respondi reson 
  mes n entent pas chanp ne meson 
ne robes ne tex garnemanz 
ne nus terriens tenemanz 
ne meubles de quelque maniere 
trop as meilleur chose et plus chiere 
touz les biens que dedanz toi senz 
et que si bien les connois enz 
qui te demeurent sanz cessier 
si qu il ne te peuent lessier 
por fere a autre autel seruise 
cist bien sunt tien a droite guise 
es autres bien qui sunt forain 
n as tu uaillant un uiez lorain 
ne tu ne nul home qui uiue 
n i auez uaillant une ciue 
car sachiez que toutes uos choses 
sunt en uos meismes encloses 
tuit autre bien sunt de fortune 
qui les esparpille et aune 
et tost et done a son uoloir 
dom les fols fet rire et doloir 
mes riens que fortune feroit 
nus sages hom ne priseroit 
ne ne feroit lie ne dolant 
li tourz de sa roe uolant 
car tuit si fet sunt trop doutable 
por ce qu il ne sunt pas estable 
por ce n est preuz l amour de li 
n onc a preudome n abeli 
n il n est pas droit qu el abelisse 
quant por si poi chiet en eclipse 
et por ce ueill que tu la saches 
que ton queur por riens n i ataches 
si n en ies tu pas entechiez 
mes ce seroit trop grant pechiez 
se ca auant t en entechoies 
et se tant uers les genz pechoies 
que por leur ami te clamasses 
et leur auoir sanz plus amasses 
ou le preu qui d aus uendroit 
nus preudon a bien n ou tendroit 
ceste amor que ie t ai ci dite 
fui la conme uils et despite 
et d amer par amors recroi 
et soies sages et me croi 
mes d autre chose te uoi nice 
quant tu m as mis sus ta malice 
que ie haine te conmant 
or di quant an quel leu conmant 
ci ne finastes hui de dire 
que ie doi mon seignor despire 
por ne soi quele amor sauuage 
qui cercheroit iusqu an quartage 
et d orient en occident 
et bien uesquist tantque li dent 
li feussent cheu de ueilliece 
et corrust touriorz sanz perece 
fesant sa uisitacion 
par midi par septentrion 
tantqu il eust tretout ueu 
n auroit il pas aconseu 
ceste amor que ci dit m auez 
bien en fu le mondes lauez 
des lorsque li dieu s enfoirent 
quant li geant les assaillirent 
et droiz et chasteez et foiz 
s enfoirent a cele foiz 
cele amor fu si esperdue 
qu el s enfoi si est perdue 
ioustice qui plus pesanz iere 
si s enfoi la dasreniere 
si lesserent tretuit les terres 
qu il ne porent soffrir les guerres 
es cex firent leur habitacle 
n onc puis se ne fu par miracle 
n oserent ca ius deualer 
baraz les en fist touz aler 
qui tient en terre l eritage 
par sa force et par son outrage 
neis tulles qui mist grant cure 
en cerchier secrez d escripture 
n i pot tant son engin debatre 
qu onc plus de yy pere ou de yy 
de touz les siecles trespassez 
puisque cist mond fu conpassez 
de si fines amors trouuast 
si croi que mainz en esprouuast 
de cels qui a son tens uiuoient 
qui si ami de boiche estoient 
n encor n ai ge nul leu leu 
qu il ont en dit nul tel eu 
et sui ge plus sage que tulles 
bien seroie fols et entulles 
se tex amors uoloie querre 
puisqu il n en a mes nulle en terre 
tele amor donques ou querroie 
quant ca ius ne la troueroie 
puis ie uoler auec grues 
uoire saillir outre les nues 
con fist li cignes socrates 
n en quier plus parler ie la tes 
ne sui pas de si fol espoir 
li dieu cuideroient espoir 
que i asaillisse paradys 
con firent li geant iadis 
s en porroie estre foudroiez 
ne sai se uos le uoudroiez 
si n en doi ie pas estre en doute 
beaus amis  dist ele   or escoute 
s a ceste amor ne peuz ataindre 
car ausinc bien peut il remaindre 
par ton defaut con par l autrui 
ie t ensegnerai bien autre hui 
autre non pas mes ce meismes 
don chascuns peut estre a meismes 
mesqu il prigne l entendemant 
d amors un pou plus largemant 
qu il aint en generalite 
et lest especialite 
n i face ia conmunion 
de grant participacion 
tu peuz amer generaumant 
touz ceus du monde leaumant 
aime les touz autant conme un 
au mains de l amor dou conmun 
fei tant que tels enuers touz soies 
con touz enuers toi les uoudroies 
ne fei uers nul ne ne porchace 
for ce que tu uieuz qu en te face 
et s ainsinc uoloies amer 
len t en deuroit quite clamer 
et ceste ies tu tenuz a siure 
sanz ceste ne doit nus hom uiure 
et por ce que ceste amor lessent 
cil qui de maufere s engressent 
sunt en terre establi li iuige 
por estre deffense et refuige 
a cels cui li mondes forfet 
de fere amander le forfet 
por cels punir et chastier 
qui por ceste amor renier 
les genz murtrissent ou affolent 
ou rauissent emblent ou tolent 
ou nuisent par detraction 
ou par fausse accusacion 
ou par quelques malauentures 
soient apertes ou occures 
si conuient que len les ioutice 
ha dame por dieu de ioutice 
donc iadis fu si granz renons 
tandis con parole en tenons 
et d enseignier moi uos penez 
s i uos plaist un mot m aprenez 
di quel uolantiers ie demant 
que me faciez un iugemant 
d amor et de ioutice emsenble 
li quels uaut mieuz si con uos senble 
de quele amor diz tu de ceste 
ou uos uolez que ie me meste 
car cele qui s est an moi mise 
ne ie pas a metre en mise 
certes fols bien en fez a croire 
mes se tu quiers sentence uoire 
la bone amor uaut mieuz prouez 
uolentiers uoir quant uos trouez 
yy choses qui sunt conuenables 
necessaires et profitables 
cele qui est plus necessoire 
uaut mieuz dame c est chose uoire 
or te pren bien ci donques garde 
la nature d amdeus esgarde 
ces yy choses ou qu els habitent 
sunt necessaires et profitent 
uoirs est donc ai ge d els itant 
que mieuz uaut la plus profitant 
dame bien m i puis acorder 
ne te ueil donc plus recorder 
mes plus tient grant neccessite 
amor qui uient de charite 
que ioutice ne fet d assez 
prouez dame ainzq passez 
uolentiers bien te di sanz faindre 
que plus est necessaire et graindre 
par quoi fet trop mieuz a eslire 
li biens qui par soi peut soffire 
que cil qui a mestier d aie 
ce ne contrediras tu mie 
por quoi non fetes uos antandre 
sauoir s il i a que reprandre 
un example oir en uorroie 
sauoir s acorder m i porroie 
par foi quant d examples me charges 
et de preuues ce sunt granz charges 
touteuois example an auras 
puisque par ce mieuz le sauras 
s uns hom peut bien une nef traire 
sanz auoir d autre aide affaire 
que ia par toi bien ne troiroies 
tret il mieuz que tu ne feroies 
oil dame au mains au chaable 
or pren ci donques ton semblable 
si ioutice iert touriorz gisanz 
si seroit amor soffisanz 
a mener bele uie et bone 
sanz iouticier nule persone 
mes sanz amor ioutice non 
por ce amor a meilleur xxx 
prouez me ceste uolentiers 
or te tes donc endementiers 
ioutice qui iadis regnot 
au tens que saturnus regne ot 
cui iupiter coupa les coilles 
ses filz con se fussent andoilles 
mout ot ci douz filz et amer 
puis les gita dedanz la mer 
donc uenus la deesse issi 
car li liures le dit issi 
s ele iert en terre reuenue 
et fust autresint bien tenue 
au ior d ui con el estoit lores 
si seroit il mestiers onquores 
au genz antr els qu il s entramassent 
combienque ioutice gardassent 
car puisqu amor s en uodroit fuire 
ioutice en feroit trop destruire 
mes se les genz bien s entramoient 
iames ne s entreforferoient 
et puisque forfez s en iroit 
ioutice de quoi seruiroit 
dame ie ne sai pas de quoi 
bien t en croi car pesible et quoi 
tretuit cil du monde uiuroient 
iames roi ne prince n auroient 
ne seroit bailliz ne preuoz 
donc uiuroit li peuples deuoz 
iames iuges n orroit clamor 
donc di ge que mieuz uaut amor 
simplement que ne fet ioutice 
tout aille ele contre malice 
qui fu mere des seigneuries 
dom les franchises sunt peries 
car se ne fust maus et pechiez 
dom li mondes est entechiez 
len n eust onques roi ueu 
ne iuige en terre conneu 
si s i preuuent il malement 
qu il deussent premierement 
els meisme iustifier 
puisqu an se ueust en els fier 
et leaus estre et diligenz 
non pas lasches et negligenz 
ne couuoiteus faus ne faintiz 
por fere droiture aus plaintiz 
mes or uendent les iuigemanz 
et bestornent les erremanz 
et taillent et content et raient 
et les poures genz trestout paient 
tuit s efforcent de l autrui prendre 
tels iuiges fet le larron pendre 
qui mieuz deust estre penduz 
se iugemant li fust renduz 
des rapines et des torfez 
qu il a par son poair forfez 
ne fist bien appius a pendre 
qui fist a son seriant enprendre 
par fauz tesmoignz fausse querele 
contre uirgine la pucele 
qui fu fille uirginius 
si con dit tytus liuius 
qui bien set le cas raconter 
por ce qu il ne poait donter 
la pucele qui n auoit cure 
ne de lui ne de sa luxure 
li ribauz dit en audience 
sire iuige donez sentence 
por moi car la pucele est moie 
por ma serue la proueroie 
contre touz cels qui sunt en uie 
car ou qu el ait esté norrie 
de mon ostel me fu emblee 
des lors par foi qu ele fu nee 
et bailliee a uirginius 
si uos requier sire appius 
que uos me deliurez ma serue 
car il est droiz qu ele me serue 
non pas celui qui l a norrie 
et se uirginius le nie 
tout ce sui ie prez de prouer 
car bons tesmoigns en puis trouer 
ainsinc parloit li maus traistres 
qui du faus iuige estoit menistres 
et con li plez ainsint alast 
ainzque uirgilius palast 
qui touz estoit prez de respondre 
por ses auersaires confondre 
iuia par hastiue sentance 
appius que sanz atendance 
fust la pucele au serf rendue 
et quant la chose a entendue 
li beau preudon deuant nomez 
bons cheualiers bien renomez 
c est a sauoir uirginius 
qui bien uoit que uers appius 
ne peut pas sa fille deffendre 
ainz li conuient par force rendre 
et son cors liurer a hontage 
si change honte por domage 
par merueilleuz apensement 
se tytus liuius ne ment 
car il par amor sans haine 
a sa bele fille uirgine 
tantost a la teste coupee 
et puis au iuige presentee 
deuant touz en plein consitoire 
et li iuiges selonc l estoire 
le conmenda tantost a prendre 
por lui mener occierre ou pendre 
mes ne l ocist ne ne pendi 
car li peuples le deffendi 
qui fu touz de pitie meuz 
si tost con li fez fu seuz 
puis fu por ceste mesprison 
appius mis an la prison 
et s ocist la hastiuement 
ainz le ior de son iugement 
et claudius li chalangierres 
iuigiez iert a mort conme lierres 
se ne l en eust respitié 
uirginius par sa pitie 
qui tant uost le peuple proier 
qu en essil le fist enuoier 
et tuit cil condampné morurent 
qui tesmoign de sa cause furent 
briefmant iuges font trop d outrages 
lucans redit qui fu mout sages 
c onques uertuz et grant poair 
ne pot nus ensemble uoair 
mes sachent que s il ne s amendent 
et ce qu il ont mal pris ne rendent 
li puissans iuges pardurables 
en enfer auec les deables 
leur en metra es cols le laz 
ne n en mest hors rois ne prelaz 
ne iuge de quelconques guise 
soit seculier ou soit d iglise 
n ont pas les honors por ce fere 
sanz loier doiuent a chief trere 
les quereles que len leur porte 
et aus plaintiz ourir la porte 
et oir en propres persones 
les quereles fausses et bones 
n ont pas les honors por noiant 
ne s en aillent ia gogoiant 
qu il sunt tuit serf au menu pueple 
qui le pais acroist et pueple 
et li font seremanz et iurent 
de fere droit tant con il durent 
par els doiuent cil en pes uiure 
et cil les maufeteurs parsiure 
et de leur mains les larrons pendre 
s il n estoit qui uosist enprendre 
par leur persones cel office 
puisqu il doiuent fere iustice 
la doiuent metre leur ententes 
por ce leur bailla len les rentes 
ainsinc au pueple le promistrent 
cil qui primes les honors pristrent 
or t ai se bien l as entendu 
ce que tu m as requis rendu 
et les resons as tu ueues 
qui me semblent a ce meues 
dame certes bien m en paiez 
et ie m en tien bien a paiez 
conme cil qui uos en merci 
mes oi uos ai nomer ci 
con moi semble une parole 
si esbauleuree et si fole 
que qui uodroit ce croi muser 
a uos enprendre a escuser 
len n i porroit trouer deffenses 
bien uoi  dist ele   a quoi tu penses 
une autre foiz quant tu uorras 
excusacion en orras 
s i te plest a ramenteuoir 
donc le ramenteure ie uoir 
dis ie con remanbranz et uistes 
par tel mot con uos le deistes 
si m a mes mestres deffendu 
car ie l ai mout bien entendu 
que ia mot n isse de ma boiche 
qui de ribaudie s aproiche 
mes desque ie n en sui fesierres 
i en puis bien estre recitierres 
si nomere le mot tout outre 
bien fet qui sa folie moutre 
a celui qu il uoit foloier 
de tant uos puis or chatoier 
si raperceurez uostre outraige 
qui uos faigniez estre si sage 
ce ueill ie bien  dit ele   atendre 
mes de ce me restuet deffendre 
que tu de haine m opposes 
merueille est conment dire l oses 
sez tu pas qu il ne s ensuit mie 
se lessier ueill une folie 
que fere doie autele ou graindre 
ne por ce se ie ueill estaindre 
la fole amor a quoi tu bees 
conmant ie por ce que tu hees 
ne te souient il pas d orace 
qui tant ot de sen et de grace 
horaces dit qui n est pas nices 
quant li fol eschiuent les uices 
si se tornent a leur contraires 
si n en uaut pas mieuz leur affaires 
n amor ne ueill ie pas deffendre 
que len n i doie bien entendre 
forsqu a cele qui les genz blece 
por ce se ie deffent iurece 
ne uoil ie pas deffendre a boeure 
ce ne uaudroit un grain de poeure 
se fole largece desuee 
len me tendroit bien por desuee 
se ie conmandoie auarice 
car l une et l autre est trop grant uice 
ie ne faz pas tex argumanz 
si fetes uoir certes tu manz 
ia ne te quier de ce flater 
tu n as pas bien por moi mater 
cerchié les liures anciens 
tu n ies pas bons logiciens 
ie ne lis pas d amors issi 
onques de ma boiche n issi 
que nule rien hair doi en 
len i puet bien trouer moien 
c est l amor que i ain tant et prise 
que ie t ai por amer aprise 
autre amor naturel i a 
que nature es bestes cria 
par quoi de leur feons cheuissent 
et les aletent et norrissent 
de l amor don ie tiegn ci conte 
se tu ueuz que ie t en raconte 
quels est li defenissemenz 
c est natureiex enclinemenz 
de uolair garder son semblable 
par entencion conuenable 
soit par uoie d engendreure 
ou par cure de norreture 
a ceste amor sunt presz et prestes 
ausinc li home com les bestes 
ceste amor conbienqu el profite 
n a los ne blame ne merite 
n en font n a blamer n a loer 
nature les i fet uoer 
force leur fet c est chose uoire 
n el n a seur nul uice uictoire 
mes sanz faille s il ne fesoient 
blasme receuoir en deuroient 
ausinc con quant uns hom meniue 
que loenge l en est deue 
mes s il foriuroit le mengier 
len l en deuroit bien ledengier 
mes bien sai que tu n entenz pas 
a ceste amor por ce me pas 
mout as enpris plus fole emprise 
de l amor que tu as emprise 
si la te uenist mieuz lessier 
se de ton preu ueuz appressier 
neporquant si ne ueull ie mie 
que tu demeurges sanz amie 
met s il te plest en moi t entente 
sui ie pas bele dame et gente 
digne de seruir un preudome 
et fust enpereres de rome 
ci ueill t amie deuenir 
et se te ueuz a moi tenir 
sez tu que m amor te uaudra 
tantque iames ne te faudra 
nule chose qui te couiegne 
por meschaance qui t auiegne 
lors te uerras si grant seigneur 
qu onc n ois parler de greigneur 
ie fere quanque tu uorras 
ia si haut uoloir ne porras 
mesque sanz plus face mes euures 
ia ne couient qu autrement euures 
si auras an cest auantage 
amie de si haut lignage 
qu il n est nule qui s i conpere 
fille dieu le souerain pere 
qui tele me fist et forma 
regarde ci quele forme a 
et te mire en mon cler uisage 
n onques pucele de parage 
n ot d amer tel bandon con gie 
car i ai de mon pere congie 
de fere ami et d estre amee 
ia n en sere ce dit blamee 
ne de blame n auras tu garde 
ainz t aura mes peres en garde 
et norrira nos yy emsenble 
di ie bien respon que t en senble 
li diex qui te fet foloier 
set il ses genz si bien poier 
leur apparaille il si bons gages 
aus fols dom il prent les homages 
por dieu gar que ne me refuses 
trop sunt dolentes et confuses 
puceles qui sunt refusees 
quant de prier ne sunt usees 
si con tu meismes le prueues 
par sanz querre autres prueues 
or me dites donques ainceis 
non en latin mes en francois 
de quoi uolez uos que ie serue 
seuffre que ie soie ta serue 
et tu li miens loiaus amis 
le dieu leras qui ci t a mis 
et ne priseras une prune 
toute la roe de fortune 
a socrates seras semblabes 
qui tant fu fors et tant estables 
qu il n iert liez en prosperitez 
ne tristes en aduersitez 
tout metoit en une balance 
bone auenture et meschance 
et les fesoit egal peser 
sanz esioir et sanz peser 
car de chose quelqu ele soit 
n iert ioieus ne ne l en pesoit 
ce fu cil bien le dit solin 
qui par le respons apolin 
fu iuigiez du mont li plus sages 
ce fu cil a cui li uisages 
de tout quanque li auenoit 
touriors en un point se tenoit 
n onc cil mué ne le trouerent 
qui par cegue le tuerent 
por ce que plusieurs diex niait 
et en un seul dieu se fiait 
et preeschoit qu il se gardassent 
que par pluseurs diex ne iurassent 
eraclitus dyogenes 
refurent de tel queur que nes 
por pourete ne por destrece 
ne furent onques en tristece 
tuit ferm en un propos soutindrent 
touz les meschies qui leur auindrent 
ainsinc feras tant seulement 
ne me serf iames autrement 
gar que fortune ne t abate 
conbienqu el te tormente ou bate 
n est pas bons luitierres ne fors 
quant fortune fet ses efors 
et le ueust deconfire ou batre 
qui ne se puet a lui conbatre 
len ne s i doit pas lessier prendre 
mes uiguereusement deffendre 
si set ele si poi de luite 
que chascuns qui contre li luite 
soit en pales soit en fumier 
la peut abatre au tor prumier 
n est pas hardiz qui riens la doute 
car qui sauroit sa force toute 
et bien se connoistroit sanz doute 
nus qui de gre ius ne se boute 
ne peut a son iambet choair 
si rest granz hontes a uoair 
d ome qui bien se peut deffendre 
quant il se lesse mener pendre 
tort auroit qui l en uoudroit pleindre 
qu il n est nule parece graindre 
garde donc que ia riens ne prises 
ne ses honors ne ses seruises 
lesse li sa roe torner 
qu el torne ades sanz seiorner 
et siet ou milieu conme auugle 
les uns de richeces auugle 
et d anneurs et de dignetez 
aus autres done pouretez 
et quant li plest tout en reporte 
s est mout fols qui s en desconforte 
et qui de riens s en esioist 
puisque defendre s en poist 
car il le peut certainement 
mesqu il le ueille seulement 
d autre part ce rest chose expresse 
uos ferez fortune deesse 
et iusques es cex la leuez 
ce que pas fere ne deuez 
qu il n est mie droiz ne reson 
qu el ait en paradis meson 
el n est pas si bieneureuse 
ainz a meson trop perilleuse 
une roche est en mer seanz 
bien parfont el mileu leanz 
qui seur la mer en haut se lance 
contre cui la mer groce et tance 
li flot la hurtent et debatent 
qui touriorz a lui se conbatent 
et maintes foiz tant i cotissent 
que toute en mer l enseuelissent 
aucune foiz se redespuelle 
de l eue qui toute la muelle 
si con li floz ariers se tire 
donc saut en l air et si respire 
mes ele ne retient nule forme 
ainceis se tresmue et reforme 
et se desguise et se treschange 
touriors se uest de forme estrange 
car quant ainsinc apert par air 
les floretes i fet parair 
et con estoiles flamboier 
et les herbetes uerdoier 
zephyrus quant seur mer cheuauche 
et quant bise resoufle il fauche 
les floretes et la uerdure 
a l espee de sa froidure 
si que la fleur i pert son estre 
si tost con ele conmence a nestre 
la roche porte un bois doutable 
don li arbre sunt merueillable 
l une est brahaigne et riens ne porte 
l autre en fruit porter se deporte 
l autre de foillir ne refine 
l autre est de foilles orfeline 
et quant l une en sa uerdor dure 
les pluseurs i sunt sanz uerdure 
et quant se prent l une a florir 
au pluseurs uont les fleurs morir 
l une se hauce et ses uoisines 
se tienent a la terre enclines 
et quant borions a l une uienent 
les autres fletres se tienent 
la sunt li geneste geant 
et pin et cedre nain seant 
chascun arbre ainsinc se defforme 
si prent l un de l autre la forme 
la tient sa feulle toute flestre 
li loriers qui uerz deuroit estre 
et seiche i redeuient l oliue 
qui doit estre enpreignant et uiue 
sauce qui brahaign estre doiuent 
il fleurissent et fruit recoiuent 
contre la uigne estriue l orme 
et li tost du resin la forme 
li roussigneus a tart i chante 
mes mout i bret mout s i demante 
li chahuans o sa grant hure 
prophetes de malauenture 
hideus messagier de douleur 
en sauor en forme en couleur 
par la soit este soit iuers 
s en queurent dui fleuue diuers 
sordanz de diuerses fontaines 
qui mout sont de diuerses uaines 
l un rent eues si doucereuses 
si sauorees si meilleuses 
qu il n est nus qui de celui boiue 
boiue en neis plus qu il ne doiue 
qui sa saif en puisse estanchier 
tant douz ont le boiure et tant chier 
car cil qui plus en uont beuant 
ardent plus de saif que deuant 
ne nus n en boit qui ne s eniure 
mes nus de saif ne s i deliure 
car la douceur si fort les bole 
qu il n est nus qui tant en engole 
qu il n en ueulle plus engoler 
tant les set la douceur boler 
que lecherie si les pique 
qu il en sunt tuit ydropique 
cil fluns queurt si ioliuement 
et maine tel grondillement 
qu il resone et tabore et timbre 
plus soef que tabor ne timbre 
n il n est nus qui cele part uoise 
que touz li queurs ne li renuoise 
meinz sunt qui d entrer ens se hestent 
qui tuit a l entree s arestent 
ne n ont poair d aler auant 
a peine i uont leur piez lauant 
enuiz les douces eues tochent 
conbienque du fleuue s aprochent 
un petitet sanz plus en boiuent 
et quant la douceur apercoiuent 
uolentiers si parfont iroient 
que tuit dedanz se plungeroient 
li autre passent si auant 
qu il se uont ou plein gort lauant 
et de l ese qu il ont se loent 
dom ainsinc se baignent et noent 
lors uient une undee legiere 
qui les boute a la riue ariere 
et les remet a terre saiche 
dom touz li queurs leur art et saiche 
or te dirai de l autre fleuue 
de quel nature len le treuue 
les eues en sunt ensouffrees 
tenebreuses mal sauorees 
conme cheminee fumanz 
toutes de puor escumanz 
n il ne cort mie doucement 
ainz descent si hideusement 
qu il tampeste l air en son erre 
plus que nul orrible tonerre 
sus ce fleuue que ie ne mente 
zephyrus nule foiz ne uente 
ne ne li recrespit ses ondes 
qui mout sunt laides et parfondes 
mes li doulereus uenz de bise 
a contre lui bataille anprise 
qui li contreint par estouoir 
toutes ses undes esmouoir 
et li fet le fonz et les plaingnes 
saillir en guise de montaingnes 
et les fet entr els bataillier 
tant ueut le fleuue trauaillier 
maint home a la riue demeurent 
qui tant i sopirent et pleurent 
sanz metre en leur pleur fin ne termes 
que tuit se plungent en leur lermes 
et ne se cessent d esmaier 
qu il n es conuiengne ou flun naier 
maint pueple en cest fleuue s en entre 
non pas seulement iusqu au uentre 
ainz i sunt tuit enseueli 
tant se plungent es floz de li 
ia sunt enpaint et debouté 
du hideus flueuue redouté 
maint en sorbist l eue et affonde 
maint sunt hors reflati par l onde 
mes li floz maint en assorbissent 
qui si tres en parfont flatissent 
qu il ne seuent trace tenir 
par ou s en puissent reuenir 
ainz les i couient seiorner 
sanz iames amont xxx 
cist fleuues ua tant tornoiant 
par tant de destroiz desuoiant 
o tout son uenin dolereus 
qu il chiet ou fleuue doucereus 
et li transmue sa nature 
par sa pueur et par s ordure 
et li depar sa pestilance 
pleine de male meschaance 
et le fet estre amer et trouble 
tant l enuenime et tant le trouble 
tost li s atrempee ualeur 
par sa destrampee chaleur 
sa bone oudeur neis li hoste 
tant rent de puor a son hoste 
en haut ou chief de la montaigne 
ou pendant non pas en la plaigne 
menacent touriorz trebuichance 
preste de receuoir chaance 
descent la meson de fortune 
si n est rage de uanz nis une 
ne puissent offrir 
qu il ne li conuiegne a soffrir 
la receit de tantes tampestes 
et les assauz et les molestes 
zephyrus li douz uenz san per 
i uient a tart por atramper 
des durs uenz les assauz orribles 
par ses sofflez mos et pesibles 
l une partie de la sale 
ua contremont et l autre auale 
si semble qu ele doie choair 
tant la peut len pendan uoair 
n onc si desguisee meson 
ne uit ce cuit onques mes hon 
mout reluit d une part car gent 
i sunt li mur d or et d argent 
si rest toute la couuerture 
de cele meesmes feture 
ardanz de pierres precieuses 
mout cleres et mout uertueuses 
chascuns a merueilles la loe 
d autre part sunt li mur de boe 
qui n ont d espes pleine paume 
s est toute couerte de chaume 
d une part se tient orgueillieuse 
par sa grant beaute merueillieuse 
d autre tremble toute effraee 
tant se sent foible et esbaee 
et porfendue de creuaces 
en plus de yy mile places 
et se chose qui n est estable 
conme foloianz et mouable 
a certeine habitacion 
fortune a la sa mansion 
qui quant el ueut estre honoree 
si se tret en la part doree 
de sa meson et la seiorne 
lors pare son cors et atorne 
et se uest conme une reine 
de grant robe qui li treine 
de toute diuerses xxx 
de mout desguisees xxx 
qui sunt es saies et es laines 
selonc les herbes et les graines 
et selonc autre maintes 
don les draperies sunt taintes 
don toutes riches genz se uestent 
qui por honeurs auoir s aprestent 
ainsinc fortune se desguise 
mes bien te di qu ele ne prise 
tretouz cels du monde un festu 
quant uoit son cors ainsinc uestu 
ainz est tant orgueilleuse et fiere 
qu il n est orguieuz qui s i affiere 
car quant el uoit ses granz richeces 
ses granz honeurs ses granz nobleces 
de si tres grant folie habunde 
qu el ne croit pas qu il ait u munde 
home ne fame qui la uaille 
conmentque la chose ampres aille 
puis ua tant roant par sa sale 
qu el entre en la partie sale 
foible decreuee et crolant 
o toute sa roe uolant 
lors ua coupant et ius se boute 
ausinc con s el n i ueist goute 
et quant iluec se uoit cheue 
sa chiere et son habit remue 
et si se desnue et desrobe 
qu el est orfeline de robe 
et semble qu el n ait riens uaillant 
tant li uont tuit bien defaillant 
et quant el uoit la meschaance 
si quiert honteuse cheuichance 
et se uet au bordel cropir 
pleine de deul et de sopir 
la pleure a lermes espandues 
les granz honeurs qu el a perdues 
et les ou ele estoit 
quant des granz robes se uestoit 
et por ce qu el est si peruerse 
que les bons en la boe uerse 
et les deshoneure et les grieue 
et les mauues en haut eslieue 
et leur done a granz habondances 
dignetez honeurs et puissances 
puis quant li plest leur tost ou emble 
n el ne set qu el se ueut ce semble 
por ce li oill bendé li furent 
des anciens qui la connurent 
et que fortune ainsinc le face 
que les bons auile et efface 
et les mauues en honeur tiegne 
car ie well que bien t en souiegne 
ia seit ce que deuant dit t aie 
de socrates que tant amaie 
et li uaillanz hom tant m amoit 
qu en touz ses fez me reclamoit 
mainz examples en puis trouer 
et ce peut len tantost prouer 
et par seneque et par neron 
dom la parole tost leron 
por la longueur de la matire 
car metroie trop a dire 
les fez neron le cruel home 
conment il mist les feus a rome 
et fist les senateurs occierre 
si rot bien queur plus dur que pierre 
quant il fist occierre son frere 
quant il fist desmembrer sa mere 
por ce que par lui fust ueuz 
li leus ou il fu conceuz 
et puisqu il la uit desmenbree 
selonc l estoire remenbree 
la beaute des menbres iuia 
ha diex con ci felon iuie a 
n onc de l oill lerme n en issi 
car l estoire le dit issi 
mes si con il iuigeit des menbres 
conmenda il que de ses chambres 
li feist len uin aporter 
et but por son cors deporter 
mes il l ot ainceis conneue 
sa seror rauoit il eue 
et bailla soi meisme a home 
cil desloial que ie ci nome 
seneque mist il a martire 
son bon mestre et li fist eslire 
de quel mort morir il uorroit 
cil uit qu eschaper ne porroit 
tant iere puissanz li maufez 
  donc soit  dit il   uns bainz chaufez 
puisque d eschaper est neanz 
et me fetes seignier leanz 
tantque ie muire en l eue chaude 
et que m ame ioieuse et baude 
a dieu qui la forma se tende 
qui d autre tormenz la deffende  
enpres ce mot sanz arester 
fist neron le baing aprester 
et fist enz le prodome metre 
et puis seignier ce dit la letre 
tantqu il li conuint l ame randre 
tant li fist cil du sanc espandre 
ne nule acheson n i sauoit 
fors tantque de coustume auoit 
neron que touriorz des s enfance 
li soloit porter reuerance 
si con deciples a son mestre 
mes ce ne doit dit il pas estre 
ne n est pas bel en nule place 
que reuerance a home face 
nus hom puisqu il est enpereres 
tant seit ses mestres ne ses peres 
et por ce que trop li greuoit 
quant encontre lui se leuoit 
quant son mestre uoait uenir 
n il ne se poait pas tenir 
qu il ne li portast reuerance 
par la force de coustumance 
fist il destruire le preudome 
si tint il l enpire de rome 
cil desloiaus que ie ci di 
et d oriant et de midi 
d occident de septentrion 
tint il la iuridicion 
et se tu me sez bien entendre 
par ces paroles peuz aprendre 
que richeces et reuerances 
dignetez honeurs et puissances 
ne nule graces de fortune 
car ie n en excepte nes une 
de si grant force pas ne sunt 
qu el face bons ceus qui les ont 
ne dignes d auoir les richeces 
ne les honeurs ne les hauteces 
mes s il ont en eus engrestiez 
orgueuz ou quelques mauuestiez 
li grant estat ou il s encroent 
plus tost les moutrent et descloent 
que se petit estat eussent 
par quoi si nuire ne peussent 
car quant de leur puissances usent 
li fet les uolentez encusent 
qui demoutrance font et signe 
qu il ne sunt pas bon ne digne 
des richeces des dignetez 
des honeurs ne des poetez 
et si dit len une parole 
conmunement qui mout est fole 
si la tienent tuit por ueroie 
par leur fol sen qui les desuoie 
que les honeurs les meurs remuent 
mes cist mauuesement arguent 
car honeurs n i font pas muance 
mes il font signe et demoutrance 
quels meurs en els auant auoient 
quant es petiz estaz estoient 
cil qui ont les chemins tenuz 
par quoi sunt aus honeurs uenuz 
car s il sunt fel et orgueilleus 
despiteus mausemilleus 
puisqu il uont honeurs receuant 
saches tex erent il deuant 
con tu les peuz apres uoair 
s il en eussent lors poair 
si n apele ie pas puissance 
poair mal ne desordenance 
car l escriture dit e bien 
que toute poissance est de bien 
ne nus a bien fere ne faut 
for par feblece et par defaut 
et qui seroit bien cler uoianz 
il uerroit que mal est noianz 
car ainsinc le dit l escriture 
et se d auctoritez n as cure 
car tu ne ueuz espoir pas croire 
que toute auctoritez soit uoire 
preste sui que reson i truisse 
car il n est riens que diex ne puisse 
mes qui le uoir en ueut retrere 
des n a poissance de mal fere 
et se tu ies bien connoissanz 
et uoiz que diex est toutpoissanz 
qui de mal fere n a poair 
donc peuz tu clerement uoair 
que qui l estre des choses numbre 
mal ne met nule chose en numbre 
mes si con li ombres ne pose 
en l air occurci nule chose 
fors deffaillance de lumiere 
tretout en autel maniere 
en creature ou bien defaut 
mal n i met riens fors pur defaut 
de bonte riens plus n i peut metre 
et dit encore plus la letre 
qui des mauues conprent la some 
que li mauues ne sunt pas home 
et uiues resons i ameine 
mes ne ueill or pas metre peine 
a tout quanque ie di prouer 
quan en escrit le peuz trouer 
et neporquant s i ne te grieue 
bien te puis par parole brieue 
de resons amener aucune 
c est qu il lessent la fin conmune 
a quoi tendent et tendre doiuent 
les choses qui estre recoiuent 
c est de touz biens le souerain 
que nos apelons prumerain 
autre reson i ra beau mestre 
por quoi li mauues n ont pas estre 
qui bien entent la consequance 
qu il ne sunt pas en ordenance 
en quoi touz leur estres mis ont 
tretoutes les choses qui sunt 
don il s ensuit a cler uoiant 
que li mauuois sunt por noiant 
or uoiz conment fortune sert 
ca ius en ce mundain desert 
et conment el fet a despire 
qui des mauues eslut le pire 
et seur touz homes le fist estre 
de cest monde seigneur et mestre 
et fist seneque ainsinc destruire 
fet bien donques sa grace a fuire 
quant nus tant soit de bon eur 
ne la peut tenir asseur 
por ce ueull que tu la despises 
et que ses graces riens ne prises 
claudiens neis s en soloit 
merueillier et blamer uoloit 
les dex de ce qu il consentoient 
que li mauues ainsinc montoient 
es granz honeurs es granz hausteces 
es granz poairs es granz richeces 
mes il meismes respont 
et la cause nos en espont 
con cil qui bien de reson use 
et les diex assolt et escuse 
et dit que por ce le consentent 
que plus enpres les en tormentent 
por estre plus forment greuez 
car por ce sunt en haut leuez 
que len les puisse apres uoair 
de plus haut trebuchier choair 
et se tu me fez ce seruise 
que ie ci t enioing et deuise 
iames nul ior ne troueras 
plus riche home que tu seras 
ne iames ne seras iriez 
tant sait tes estaz enpiriez 
de cors ne d amis ne d auoir 
ainz uodras pacience auoir 
et tantost auoir la porras 
con mes amis estre uorras 
por quoi donc en triteur demeures 
ie uoi maintes foiz que tu pleures 
conme alambit seur alutel 
len te deuroit en un putel 
toullier conme un uiez panufle 
certes ie tendroie a grant trufle 
qui diroit que tu fusses hom 
qu onques hom en nule seson 
por qu il usast d entendement 
ne mena deul ne marrement 
li uif deable li maufe 
t ont xm eschaufé 
qui si fet tes ieuz lermoier 
qui de nule riens esmoier 
qui t auenist ne te deusses 
se point d entendement eusses 
ce fet li diex qui ci t a mis 
tes bons mestres tes bons amis 
c est amor qui soffle et atise 
la brese qu il t a au queur mise 
qui fet aus ieuz les lermes rendre 
chier te ueut s aquointance uendre 
car ce n aferist pas a home 
que sens et proece renome 
certes malement t en diffames 
lesse plorer enfanz et fames 
bestes foibles et uariables 
et tu saies forz et estables 
quant fortune uerras uenir 
ueuz tu sa roe retenir 
qui ne peut estre retenue 
ne par grant gent ne par menue 
cil grant empereres meismes 
neron don l exanple meismes 
qui fu de tout le monde sires 
tant s estendoit loign ses enpires 
ne la pot onque arester 
tant peust honeur conquester 
car il se l estoire ne ment 
recut puis mort mauuesement 
de tout son peuple ainceis haiz 
don il cremoit estre enuaiz 
si manda ses priuez amis 
mes li mesage tramis 
ne trouerent quequ il deissent 
nus d aus qui leur huis leur ourissent 
adonc i uint priueement 
neron mout pooreusement 
et hurta de ses propres meins 
n onc ne l en firent plus mes meins 
car quant plus chascun apela 
chascuns plus s enclost et cela 
ne nus ne li uost mot respondre 
lors le couuint aler repondre 
si se mist por soi herbergier 
o yy siens sers en un uergier 
car ia pluseur par tout coroient 
qui por occierre le queroient 
et crioient neron neron 
qui le uit ou le troueron 
si qu il neis bien les oait 
mes conseill metre n i poait 
si s est si forment xxx 
qu il meismes s est enhaiz 
et quant il se uit en ce point 
qu il n ot mes d esperance point 
aus sers pria qu il le tuassent 
ou qu a soi tuer l eidassent 
si s ocist mes ainz fist requeste 
que ia nus ne trouast sa teste 
por ce qu il ne fust queneuz 
se ses cors fust enpres ueuz 
et pria que le cors ardissent 
si tost con ardoir le poissent 
et dit li liures anciens 
diz des yy cesariens 
ou sa mort trouons en escrit 
si con suctonius l escrit 
qui la loi crestiene apele 
fause religion nouele 
et malfesant ainsint la nome 
uez ci mot de desloial home 
que en neron fu definee 
des cesariens la lignee 
cist par ses fez tant porchaca 
que tout son lignage effaca 
neporquant tant fu coustumiers 
de bien fere es yy anz prumiers 
qu onc si bien ne gouerna terre 
nus princes que len seust querre 
tant sembla uaillanz et piteus 
li desloiaus li despiteus 
et dist en audience a rome 
quant il por condampner un home 
fu requis de la mort escrire 
ne n ot pas honte de ce dire 
qu il uosist mieuz non sauoir letre 
que sa main por escrire i metre 
si tint ce uuet li liures dire 
entor yy anz l enpire 
et yy dura sa uie 
mes ses orguieuz sa felonie 
si forment l orent enuai 
que de si haut si bas chai 
con tu m as oi raconter 
tant l ot fet fortune monter 
qui tant le fist enpres descendre 
con tu peuz oir et entendre 
n onc ne la pot tenir cresus 
qu il n ou tornast et ius e sus 
qui refu rois de toute lide 
puis li mist len au col la bride 
et fu por ardre au feu liurez 
quant par la pluie est deliurez 
qui le grant feu fist tout estaindre 
n onques n osa nus la remaindre 
tuit s enfouirent por la pluie 
cresus se mist tantost en fuie 
quant il se uit seul en la place 
sanz enconbrement et sanz chace 
puis refu sires de sa terre 
et puis resmut nouele guerre 
puis refu pris et puis penduz 
quant li songes li fu renduz 
des yy dex qui li apparoient 
qui seur l arbre en haut le seruoient 
iupiter ce dist le lauoit 
et phebus la toaille auoit 
et se penoit de l essuier 
car se uost en songe apuier 
don si grant fiance acueilli 
qu il conme fols s en orgueilli 
bien li dist phanie sa fille 
qui tant estoit sage et soutille 
qu el sauoit les songes espondre 
et sanz flater li uost respondre 
biau pere dist la damoisele 
ci a doulereuse nouele 
uostre orguieuz ne uaut une coque 
sachiez que fortune uous moque 
par cest songe poez entendre 
qu el uos ueust fere au gibet pendre 
et quant serez penduz au uent 
sanz couerture et sanz auuent 
seur uos pleuura biau sires rais 
et li biaus soleuz de ses rais 
uos essuiera cors et face 
fortune a ceste fin uos chace 
qui tost et done les honeurs 
et fet souent de granz meneurs 
et des meneurs refet greigneurs 
et seigneurs sus les seigneurs 
que uos iroi ie flatant 
fortune au gibet uos atant 
et quant au gibet uos tendra 
la hart au col el rependra 
la bele corone doree 
don uostre teste a coronee 
s en iert uns autres coronez 
de cui garde ne uos donez 
et por ce que ie uos espoigne 
plus espertement la besoigne 
iupiter qui l eue uos done 
cist est li airs qui pluet et tone 
et phebus qui tient la toaille 
c est li soleuz sanz nule faille 
l arbre par le gibet uos glose 
ie n i puis entendre autre chose 
passer uos couient ceste planche 
fortune ainsinc le peuple uanche 
du boben que uos demenez 
con orgueilleus et forsenez 
si destruit ele maint preudome 
qu el ne prise pas une pome 
tricherie ne leaute 
ne uils estat ne reaute 
ainceis s en geue a la pelote 
conme pucele nice et sote 
et giete a grant desordenance 
richece honeur et reuerance 
dignetez et poissances done 
ne ne prent garde a quel persone 
car ses graces quant les despant 
en despendant si les espant 
qu el les giete en leu de poties 
par puteaus et par praeries 
qu el ne prise tout une bille 
forsque gentillece sa fille 
cousine et prochaine cheance 
tant la tient fortune en balance 
mes de cele est il uoirs sanz faille 
que fortune a nul ne la baille 
conmentqu il aut du retolir 
s il ne set si son queur polir 
qu il soit cortais preuz et uaillanz 
car nul n est si bien bataillanz 
se de uilenie s apresse 
que gentillece ne le lesse 
gentillece est noble et si l aim 
qu el n entre pas en queur uilain 
por ce uos pri mon tres chier pere 
que uilenie en uos n apere 
ne saiez orgueilleus ne chices 
aiez por enseignier les riches 
large queur et cortais et gent 
et piteus a la poure gent 
ainsinc le doit chascuns rois fere 
large cortais et debonere 
ait le queur et plein de pitie 
s il quiert du pueple l amitie 
sanz cui rois en nule seson 
ne peut ne quels uns sinples hon 
ainsinc le chastiait phanie 
mes fols ne uoit en sa folie 
forsque sen et reson ensemble 
si conme en son fol queur li semble 
cresus qui point ne s umelie 
touz pleins d orgueill et de folie 
en touz ses fez cuide estre sages 
conbienqu il feist granz outrages 
fille fet il de cortaisie 
ne de sens ne m aprenez mie 
plus en sai que uos ne sauez 
qui si chastié m en auez 
et quant par uostre fol respons 
m auez mon songe ainsinc espons 
serui m auez de granz menconges 
car sachiez que cist nobles songes 
ou fause glose uolez metre 
doit estre entenduz a la letre 
et ie meismes l i entens 
si con nos le uerrons en tens 
onc ausi noble uision 
n ot si uils exposicion 
li dieu sachiez a moi uendront 
et le seruise me rendront 
qu il m ont par cest songe tramis 
tant est chascuns d els mes amis 
car bien l ai piece a deserui 
uaiz con fortune le serui 
qu il ne se pot onques deffendre 
qu el n ou feist au gibet pendre 
n est ce bien don chose prouable 
que sa roe n est pas tenable 
quant nus ne la peut retenir 
tant sache a grant estat uenir 
et se tu sez riens de logique 
qui bien est science autentique 
puisque li grant seigneur i faillent 
li petit en uain s i trauaillent 
et se les prueues riens ne prises 
d anciens estoires prises 
tu les as de ton tens noueles 
de batailles fresches et beles 
de tel biaute ce doiz sauoir 
conme il peut en bataille auoir 
c est de mainfrai roi de secile 
qui par force tint et par guile 
lonc tens em pez toute la terre 
quant li bons charles li mut guerre 
contes d aniou et de prouance 
qui par deuine porueance 
est ore de secile rais 
qu ainsinc le ueut dex le uerais 
qui touriorz s est tenuz o li 
cist bons rais challes l en toli 
non pas sanz plus la seigneurie 
ains li toli du cors la uie 
quant a l espee qui bien taille 
en la prumeraine bataille 
l assailli por lui desconfire 
eschec et mat li ala dire 
desus son destrier aufferrant 
d un tret de paonet errant 
ou mileu de son eschequier 
de corradin parler ne quier 
son neueu don l exanple est preste 
don li rais challes prist la teste 
maugre les princes d alemaigne 
henri frere le rai d espaigne 
plein d orgueill et de traison 
mist il morir en sa prison 
cist dui conme fols garconez 
et ros et fols et paonez 
et cheualiers au geu perdirent 
et hors de l eschequier saillirent 
tel poor orent d estre pris 
au geu qu il orent entrepris 
car qui la uerite regarde 
d estre mat n auoient il garde 
puisque sanz rai se conbatoient 
eschec et mat riens ne dotoient 
ne cil hauer ne les poait 
qui contre els aus esches ioait 
fust a pie fust sus ses arcons 
car len ne haue pas garcons 
fos cheualiers fiertes ne ros 
car se uerite conter os 
si n en quier ie nului flater 
ausinc conme il ua du mater 
puisque des esches me souient 
se tu riens en sez il couient 
que cist soit rois que len fet haue 
quant tuit si home sunt eschaue 
si qu il se uoit seul en la place 
ne n i uoit chose qui li place 
ainz s enfuit por ses anemis 
qui l ont en tel pourete mis 
len ne peut autre home hauer 
ce seuent tuit large et auer 
car ausinc le ueut atalus 
qui des esches controua l us 
quant il tractoit d arismetique 
et uerras an xxx 
qu il s anflechi de la matire 
que des nombres deuoit escrire 
ou cest biau geu iolif troua 
que par demonstraison proua 
por ce se mistrent il en fuie 
por la prise qui leur ennuie 
qu ai ie dit por prise escheuer 
mes por la mort qui plus greuer 
lor peust et qui pis ualoit 
car li geus malement aloit 
au meins par deuers leur partie 
qui de dieu s iere departie 
et la bataille auoit emprise 
contre la fai de seinte iglise 
et qui l eschec dit leur eust 
n iert il qui courir le peust 
car la fierte auoit esté prise 
au geu de la prumiere assise 
ou li rais perdi conme fos 
ros cheualiers paons e fos 
si n iert elle pas la presente 
mes la chetiue la dolente 
ne pot foir ne sai deffendre 
puisque len li ot fet entendre 
que maz et morz gisoit mainfroiz 
par chief par piez et par mainz fraiz 
et puisque cil bons rais oi 
qu il s en ierent ainsi foi 
les prinst il fuituis ambedeus 
et puis fist sa uolente d eus 
et de mainz autres prisoniers 
de leur folie parconiers 
cil uaillant rais don ie te conte 
que len soloit apeler conte 
cui nuiz et iorz et mains et sairs 
l ame et le cors et touz ses airs 
gart dex et deffende et conseille 
cil donta l orgueil de marsaille 
et prist des plus granz de la uile 
les testes ainzque de secile 
li fust li reaumes donez 
dom il est or rais coronez 
et uicaires de tout l enpire 
mes ne ueill or de li plus dire 
car qui ses fez uodroit retrere 
un grant liure en conuendroit fere 
uoiz ci genz qui granz honors tindrent 
or sez a quel chief il en uindrent 
n est donc bien fortune seure 
n est bien fols qui s i asseure 
quant cels qu il ueut par deuant oindre 
seust ainsinc par derieres poindre 
et tu qui la rose besas 
par quoi de deul si grant fes as 
que tu ne t en soz apesier 
cuidoie tu touriorz besier 
touriorz auoir ese et delices 
par mon chief tu es fols et nices 
mes que cist dex plus ne te tiegne 
de mainfrai wel qu il te souiegne 
de henri et de corradin 
qui firent pis que sarradin 
de conmencier bataille amere 
contre sainte iglise leur mere 
et du fet des marsilliens 
et des granz homes anciens 
conme neron conme cresus 
don ie t ai conté ci desus 
qui fortune tenir ne porent 
a toz les granz poairs qu il orent 
par quoi frans hom qui tant se prise 
qu i s orgueillist par sa franchise 
il ne set pas en quel aage 
cresus li rois uint en seruage 
ne de hecuba mien esciant 
qui fu fame le roi priant 
ne tient il pas en sa memoire 
ne de sisicambris l estoire 
mere daire le roi de perse 
cui fortune fu si peruerse 
que franchise et reaumes tindrent 
et serues en la fin deuindrent 
d autre part ie tien a grant honte 
puisque tu sez que lestre monte 
et que a estudier couient 
quant il d omer ne te souient 
puisque tu l as estudié 
mes tu l as ce semble oblié 
et n est ce paine uaine et wide 
tu mez en liures ton estuide 
et tout par negligence oblies 
que uaut quanque tu estudies 
quant li sens au besoig te faut 
et seulement par ton defaut 
certes touriorz en remenbrance 
deusses auoir sa sentance 
si deuroient tuit home sage 
et si fichier en leur corage 
que iames ne leur eschapast 
tantque la mort les atrapast 
car qui la sentence sauroit 
et touriorz en son queur l auroit 
et la seust bien soupeser 
iames ne li porrait peser 
de chose qui li auenist 
que touriorz fers ne se tenist 
encontre toutes auentures 
bones males moles et dures 
si rest ele uoir si conmune 
selonc les euures de fortune 
que chascuns chascun ior la uoit 
se bon entendement auoit 
merueille est que bien ne l antenz 
qui ta cure as mise tant enz 
mes tu l as autre part tornee 
par cest amor desordenee 
si la te ueill or ramantoiure 
por toi fere mieuz apercoiure 
iupiter en toute seson 
a sus le seull de sa meson 
ce dit homers yy pleins touneaus 
si n est uieuz hom ne garconeaus 
n il n est dame ne damoisele 
soit uielle ou ienne ou lede ou bele 
qui uie en cest monde recoiue 
qui de ces yy touneaus ne boiue 
c est une tauerne pleiniere 
don fortune la tauerniere 
tret aluisne et piment en soupes 
por fere a tout le monde soupes 
touz les en aboiure a ses meins 
mes les uns plus les autres meins 
n est nus qui chascun ior ne pinte 
de ces toneaus ou quarte ou pinte 
ou mui ou setier ou chopine 
si con il plest a la meschine 
ou pleine paume ou quelque goute 
que fortune ou bec li agoute 
car bien et mal a chascun uerse 
si con ele est douce et peruerse 
ne ia nus si liez ne sera 
quant il bien se porpensera 
qu il ne truisse en sa greigneur ese 
quelque chose qui li desplese 
ne ia tant de meschief n aura 
quant bien porpenser se saura 
qu il ne truisse en son desconfort 
quelque chose qui le confort 
soit chose fete ou chose a fere 
s il pensoit bien an son affere 
s il ne chiet en desesperance 
qui les pecheors desauance 
ne nus hom n i peut conseill metre 
tant parfont en letre 
que ci uaut don le corrocier 
le lermoier ne le grocier 
mes pren bon queur et si t auance 
de receuoir en paciance 
tout quanque fortune te done 
soit bele ou lede ou male ou bone 
de fortune la semilleuse 
et de sa roe perilleuse 
touz les tourz conter ne porraie 
c est le geu de boute en corraie 
que fortune set si partir 
que nus deuant au departir 
n en peut auoir science aperte 
s il i prendra gaaign ou perte 
mes atant de lui me terai 
fors tantc oncor m i retrerai 
un petitet por mes requestes 
don ie te faiz yy moz honestes 
car uolentiers recorde boiche 
chose qui pres du queur li toiche 
et se tu les ueuz refuser 
n est riens qui te puisse escuser 
que trop ne faces a blasmer 
c est que tu me ueulles amer 
et que le dieu d amors despises 
et que fortune riens ne prises 
et se tu trop foible te fes 
a soutenir ce treble fes 
ie le sui preste d alegier 
por porter le plus de legier 
pren la prumiere seulement 
et se tu m entenz seinement 
tu seras des autres deliures 
car se tu n ies ou fols ou iures 
sauoir doiz et bien le recorde 
que quiconque a reson s acorde 
iames par amors n amera 
ne fortune ne prisera 
por ce fu socrates itex 
qu il fu mes amis ueritex 
le dex d amors onc ne cremut 
ne por fortune ne se mut 
por ce ueill que tu le resembles 
que tout ton queur au mien assembles 
et se tu l as ou mien planté 
ce me soffist a grant plante 
or uoiz con la chose s apreste 
ie ne te faz c une requeste 
pren la prumiere que i ai dite 
et ie te claim des autres quite 
or ne tien plus ta bouche close 
respon feras tu ceste chose 
dame  fis ge   peut autre estre 
il me conuient seruir mon mestre 
qui mout plus riche me fera 
yy mile tanz quant li plera 
car la rose me doit baillier 
se ie m i sai bien trauaillier 
et se par lui la puis auoir 
mestier n auroie d autre auoir 
ie ne priseroie yy chiches 
rates conbienqu il fust riches 
ne plus n en quier oir parler 
a mon mestre m en doi raler 
tenir li ueill ses conuenanz 
car il est droiz et auenanz 
s en enfer me deuoit mener 
n en puis ie mon queur refrener 
mon queur ia n est il mes a moi 
onques encore n entamoi 
ne ne be pas a entamer 
mon testament por autre amer 
a bel acueill tout le lessai 
car tretout par queur mon les sai 
et oi par grant impacience 
confession sanz repentence 
si ne uoudraie pas la rose 
changier a uous por nule chose 
la conuient que mes pensers uoise 
si ne uos tiegn pas a cortaise 
quant ci m auez coilles nomees 
qui ne sunt pas bien renomees 
en bouche a cortaise pucele 
uos qui tant estes sage et bele 
ne sai con nomer les osastes 
au mains quant le mot ne glosastes 
par quelque cortaise parole 
si con preude fame en parole 
souent uoi nei ces norrices 
dom maintes sunt baudes et nices 
quant leur enfanz tienent et baignent 
qu il les debaillent et esplaignent 
si les nome els autrement 
uos sauez or bien se ge ment  
lors se prist reson a sorrire 
en sorriant me prist a dire 
  biaus amis ie puis bien nomer 
sanz moi fere mal renomer 
apertement par propre non 
chose qui n est se bone non 
uoire du mal seurement 
puis ie bien parler proprement 
car de nul riens ie n ai honte 
s el n est tels qui a pechie monte 
mes chose ou peche se meist 
n est riens qui fere me feist 
n onc en ma uie ne pechie 
n encor ne faz ie pas pechie 
se ie nome les nobles choses 
par plein texte sanz metre gloses 
que mes peres en paradis 
fist de ses propres mains iadis 
et touz les autres estrumenz 
qui sunt pilers et argumenz 
a soutenir nature humaine 
qui sanz els fust or casse et uaine 
car uolentiers non pas enuiz 
mist dex en coillons et en uiz 
force de generacion 
par merueilleuse entencion 
por l espiece auoir touriorz uiue 
par renouelance naiue 
c est par nessance rechaable 
et par chaance renessable 
par quoi dex la fet tant durer 
qu el ne peut la mort endurer 
ausinc fist il aus bestes mues 
qui resunt par ce soutenues 
car quant les unes bestes muerent 
leur formes es autres demuerent 
or uaut pis  dis ie   que deuant 
car bien uois ore aperceuant 
par uostre parleure baude 
que uos estes fole ribaude 
car tout ait dex les choses fetes 
que ci deuant m auez retretes 
les moz au mains ne fist il mie 
qu il sunt tuit plein de uilenie 
biaus amis  dist reson la sage 
  folie n est pas uasselage 
qu onc ne fu ne ia ne sera 
tu diras quanqu il te plera 
car bien en as tens et espace 
ne moi qui t amor et ta grace 
et ueull auoir n esteut il douter 
car ie sui preste d escouter 
et de soffrir et de moi tere 
mesque te gardes de pis fere 
conbienqu a ledangier m acueilles 
si semble il par foi que tu ueilles 
que ie te respoigne folie 
mes ce ne te fere ie mie 
ie qui por ton preu te chatoi 
ne sui mie de tant a toi 
que tel uilenie enconmence 
que ie mesdie ne ne tence 
qu il est uoirs et ne te desplese 
tencier est ueniance mauuese 
et si doiz sauoir que mesdire 
est encore ueniance pire 
mout autrement m en uengeraie 
se ueniance auoir en uolaie 
car se tu meffez ou mesdiz 
ou par mes fez ou par mes diz 
secreement t en puis reprendre 
por toi chastier et aprendre 
sanz blasme et sanz diffamement 
ou uengier neis autrement 
se tu ne me uoloies croire 
de ma parole bone et uoire 
et pleindre quant tens en seroit 
au iuige qui droit m en feroit 
ou par quelque fet resonable 
prendre autre ueiance honorable 
ie ne ueill pas aus genz tancier 
ne par mon dit desauancier 
ne diffamer nule persone 
quelqu ele soit mauuese ou bone 
port chascuns endroit soi son fes 
s il ueust si s en face confes 
s il ne ueut ia ne s en confesse 
ie ne leur en fere ia presse 
n ai talent de folie fere 
por quoi ie m en puisse retrere 
ne ia neis n iert par moi dite 
si rest tere uertu petite 
mes dire les choses a tere 
c est trop grant dyablie a fere 
langue doit estre refrenee 
car nous lisons de tholomee 
une parole mout honeste 
au conmencier de l xxx 
que sages est cil qui met peine 
a ce que sa langue refreine 
fors sanz plus quant de dieu parole 
la n a len pas trop de parole 
car nus ne peut dieu trop loer 
ne trop por seigneur auoer 
trop creimbre ne trop obeir 
trop amer ne trop beneir 
crier merci ne graces rendre 
a ce ne peut nus trop entendre 
car touriorz reclamer le doiuent 
tuit cil qui biens de lui recoiuent 
chaton meismes s i acorde 
s il est qui son liure recorde 
la peuz en escrit trouer tu 
que la prumereine uertu 
c est de metre a sa langue frain 
donte donc la teue et refrain 
de folies dire et d outrages 
si feras que preuz et sages 
qu il fet bon croire les paians 
con de leur diz granz biens aians 
mes une chose te puis dire 
sanz point de haine ne d ire 
et sanz blasme et sanz ataine 
car fols est qui genz ataine 
que sauue ta grace et ta pes 
tu uer moi qui t ain et t apes 
trop mesprenz quant si te reueles 
que fole ribaude m apeles 
et sanz dessertes me ledanges 
quant mes peres li rois des anges 
dex li cortais sanz uilenie 
de cui muet toute cortoisie 
et m a norrie et enseigniee 
ne m en tient a male enseigniee 
ainceis m aprist ceste maniere 
par son gre sui ie coutumiere 
de parler proprement des choses 
quant il me plest sanz metre glose 
et quant me reueuz opposer 
tu qui me requierz de gloser 
ueuz opposer ainceis m opposes 
que tout ait dex fetes les choses 
au meins ne fist il pas le non 
ci te respoing espoir que non 
au meins celui qu eles ont ores 
si les pot il bien nomer lores 
quant il prumierement cria 
tout le monde et quanqu il i a 
mes il uost que nons leur trouasse 
a mon plesir et les nomasse 
proprement et conmunement 
por craistre nostre entendement 
et la parole me dona 
ou mout tres precieus don a 
et ce que ci t ai recité 
peuz trouer en auctorite 
car platon lisoit en s escole 
que donee nous fu parole 
por fere noz uolairs entendre 
par enseignier et par aprendre 
ceste sentence ci rimee 
troueras escrite en thimee 
de platon qui ne fu pas nices 
et quant tu d autre part obices 
que lez et uilain sunt li mot 
ie te di deuant dieu qui m ot 
se ie quant mis les nons aus choses 
que si reprendre et blasmer oses 
coilles reliques apelasse 
et reliques coilles clamasse 
tu qui si m en morz et depiques 
me redeisses de reliques 
que ce fust lez moz et uilains 
coilles est biaus nons et si l ains 
si sunt par foi coillon et uit 
onc nus plus biaus guieres ne uit 
ie fis les moz et sui certaine 
qu onques ne fis chose uilaine 
et dex qui est sages et fis 
tient a bien fet quanque ie fis 
conuient por le cors seint homer 
n osere ie mie nomer 
proprement les euures mon pere 
conment il que ie le conpere 
nons conuenoit il qu els eussent 
ou genz nomer ne les seussent 
et por ce tels nons leur meismes 
qu en les nomast par cels meismes 
se fames ne noment en france 
ce n est fors desacoutumance 
car li propres nons leur pleust 
qui acoutumé leur eust 
et se proprement les nomassent 
ia certes de riens n i pechassent 
acoutumance est trop poissanz 
et se bien le sui connoissanz 
mainte chose desplest nouele 
qui par acoustumance est bele 
chascune qui les ua nomant 
les apele ne sai conmant 
borses harnais riens piches pines 
ausint con ce fussent espines 
mes quant les sentent bien ioignanz 
eles n es tienent pas a poignanz 
or les noment si conme el seulent 
quant proprement homer n es ueulent 
ie ne leur en fere ia force 
mes a riens nule ne m efforce 
quant riens ueill dire apertement 
tant conme a parler proprement 
si dit len bien en noz escoles 
maintes choses par paroboles 
qui mout sunt beles a entendre 
si ne doit len mie tout prendre 
a la letre quanque len ot 
en ma parole autre sen ot 
au mains quant des coillons parloie 
don si briefment parler uoloie 
que celui que tu i ueuz metre 
et qui bien entendroit la letre 
le sen uerroit en l escriture 
qui esclarcist la fable occure 
la uerite dedenz reposte 
seroit clere s el iert esposte 
bien l entendras se bien repetes 
les integumanz aus poetes 
la uerras une grant partie 
des secrez de philosophie 
ou mout te uodras deliter 
et si porras mout profiter 
en delitant profiteras 
en profitant deliteras 
car en leur geus et en leur fables 
gisent deliz mout profitables 
cui leur pensees courirent 
quant le uoir des fables uestirent 
si te couendroit a ce tendre 
se bien ueuz la parole entendre 
mes puis t ai tex yy moz renduz 
et tu les as bien entenduz 
qui pris doiuent estre a la letre 
tout proprement sanz glose metre 
dame bien les i puis entendre 
qu il i sunt si legiers a prendre 
qu il n est nus qui francois seust 
qui prendre ne les i deust 
n ont mestier d autres declarances 
mes des poetes les sentances 
les fables et les methaphores 
ne be ie pas a gloser ores 
mes se ia puis estre gueriz 
et li seruises m iert meriz 
don si grant guerredon atens 
bien les glosere tout a tens 
au mains ce que m en afferra 
si que chascuns cler i uerra 
si uos tiegn por bien escusee 
de la parole ainsinc usee 
et des yy moz desus nomez 
quant si proprement les nomez 
qu il ne m i couient plus muser 
ne mon tens en gloser user 
mes ie uos cri por dieu merci 
ne me blasmez plus d amer ci 
se ie sui fols c est mes domages 
mes au mains fis ie lors que sages 
de ce cuit ie bien estre fis 
quant homage a mon mestre fis 
et se ie sui fols ne uos chaille 
ie ueill amer conmentqu il aille 
la rose ou ie me sui uoez 
ia n iert mes queurs d autre doez 
et se m amor uos prometoie 
ia uoir promesse n en tendroie 
lors si seroie deceuierres 
uer uos ou uer mon mestre lierres 
se ie uos tenoie couent 
mes ie uos ai bien dit souent 
que ie ne ueill ailleurs penser 
qu a la rose ou sunt mi penser 
et quant ailleurs penser me fetes 
par uoz paroles ci retretes 
que ie sui ia touz las d oir 
ia m en uerrez de ci foir 
se ne uos en taisiez atant 
puisque mes queurs ailleurs s atant  
quant reson m ot si s en retorne 
si me relet pensis et morne 
adonc d ami me resouint 
esuertuer lors me couint 
aler i ueill a quelque peine 
ez uos ami que dex ameine 
et quant il me uit en ce point 
que tel douleur au queur me point 
  qu est ce  dist il   biaus douz amis 
en tel torment qui uos a mis 
desque si uos uoi descheu 
bien sai qu il uos est mescheu 
mes or me dites quels noueles 
m eist dex ne bones ne beles 
contez me tout  et ie li conte 
si con auez oi ou conte 
ia plus ne uos iert recordé 
  uoiz  dist il   por le douz cors de 
dangier auiez apesié 
s auiez le bouton besié 
de noiant estes entrepris 
se bel acueill a esté pris 
puisque tant s est abandonez 
que li besiers uos fu donez 
iames prison ne le tendra 
mes sanz faille il uos couendra 
plus sagetement maintenir 
s a bon chief en uolez uenir 
confortez uos car bien sachiez 
qu il iert de la prison sachiez 
ou il a por uos esté mis 
o trop i a forz anemis 
s il n i auoit fors male bouche 
c est cil qui plus au queur me thouche 
cil a les autres esmeuz 
ia n i eusse esté seuz 
se li gloz ne chalumelast 
poor et honte me celast 
mout uolentiers neis dangier 
m auoit lessié a ledangier 
tuit troi s ierent tuit quoi tenu 
quant li dyable i sunt uenu 
que li gloz i fist assembler 
qui ueist bel acueill trembler 
quant ialousie l escria 
car la uielle trop mau cri a 
grant pitie li en poist prendre 
ie m enfoi sanz plus atendre 
lors fu li chateaus maconez 
ou li douz est enprisonez 
por ce amis a uos me conseill 
morz sui se n i metez conseill  
lors dist amis con bien apris 
car d amors ot assez apris 
  conpeinz ne uos desconfortez 
en bien amer uos deportez 
le dieu d amors et nuit et ior 
seruez leaument sanz seior 
uers lui ne uos desloiautez 
trop seroit grant desloiautez 
s il uos en trouoit recreu 
trop se tendroit a deceu 
de ce qu a honte uos recut 
qu onques loiaus queurs n ou decut 
fetes quanqu il uos encharia 
touz ses conmanz gardez car ia 
a son propos conbienqu il tarde 
ne faudra hom qui bien les garde 
s il ne li meschiet d autre part 
si con fortune se depart 
du dieu d amors seruir pensez 
en lui soit tout uostre pensez 
c est douce pensee et iolie 
por ce seroit trop grant folie 
du lessier desqu il ne uos lesse 
neporquant il uos tient en lesse 
si uos couient uers lui plessier 
quant uos ne le poez lessier 
or uos dirai que uos ferez 
une piece uos tarderez 
du fort chastel aler uoair 
n alez ne ioer ne soair 
n oiz ne soiez ne ueuz 
tantque cist uant soit tout cheuz 
au mains tant conme uos solez 
ia soit ce que pas ne uolez 
pres des murs ne deuant la porte 
et s auenture la uos porte 
fetes semblant conmentqu il aille 
que de bel acueill ne uos chaille 
mes se loing le ueez estre 
ou a quernel ou a fenestre 
regardez le piteusement 
mes trop soit fet couertement 
s il uos reuoit liez en sera 
ia por gardes ne lessera 
mes n en fera chiere ne cin 
se n est espoir en larrecin 
ou sa fenestre espoir clorra 
quant aus genz parler uos orra 
s aguetera par la fendace 
tant con uos serez en la place 
iusque uos en soiez tornez 
se par autre n est destornez 
mes prenez garde toute uoie 
que male bouche ne uos uoie 
s il uos uoit si le saluez 
mes gardez que ne uos muez 
ne ne ferés chere nesune 
de haine ne de rancune 
et se uos ailleurs l encontrez 
nus mautalant ne li montrez 
sages hom son mautalant queuure 
si sachiez que cil font bone euure 
qui les deceueors decoiuent 
sachiez qu ainsinc fere le doiuent 
tretuit amant au mains li sage 
male bouche et tout son lignage 
s il uos deuoient acorer 
uos lo seruir et honorer 
offrez leur tout par grant faintise 
cuer et cors auoir et seruise 
len seust dire et uoirs est ce cuit 
encontre uezie recuit 
de cels boler n est pas pechiez 
qui de boule sunt entechiez 
male bouche si est bolierres 
ostez si demorra lierres 
lierres est il sachiez de uoir 
bien le poez aperceuoir 
qu il ne doit auoir autre non 
qu il emble aus genz leur bon renon 
n il n a iames poair du rendre 
len le deust mieuz mener pendre 
que touz ces autres larronceaus 
qui deniers emblent a monceaus 
s uns larronceaus emble deniers 
robe a perche ou blez en grerniers 
por yy tanz au meins iert quites 
selonc les lais qui sunt escrites 
et soit pris en present forfet 
mes male bouche trop forfet 
par s orde uils langue despite 
qu il ne peut desque il l a dite 
de sa gueule mal renomee 
restorer male renomee 
n estaindre une parole sangle 
s il l a meue par sa iangle 
bon fet male bouche apesier 
qu aucune foiz seust len besier 
tel main qu en uoudroit qu el fust arse 
car fust ore le gloz en tarse 
si ianglast la quanqu il uousist 
mesqu aus amanz riens ne tousist 
bon estouper fet male bouche 
qu il ne die blasme ou reprouche 
male bouche et touz ses paranz 
a cui ia dieu ne soit garanz 
par barat esteut barater 
seruir chuer blandir flater 
par hourt par adulacion 
par fause simulacion 
et encliner et saluer 
qu il fet trop bon le chien chuer 
tantqu en ait la uoie passee 
bien seroit sa iangle quassee 
s il li poait sanz plus sembler 
que n eussiez talant d embler 
le bouton qu il uos a mis seure 
par ce porroiz estre au deseure 
la uielle qui bel acueill garde 
seruez ausinc que mau feu l arde 
autel fetes de ialousie 
que nostres sires la maudie 
la doulereuse la sauuage 
qui touriorz d autri ioie enrage 
qui est si cruieuse et si glote 
que tel chose ueut auoir tote 
s el ne lessoit a chascun prendre 
qu el ne la troueroit ia mendre 
mout est fols qui tel chose esperne 
c est la chandele en la lanterne 
qui mil en i alumeroit 
ia meins de feu n i troueroit 
chascuns set la similitude 
se mout n a l entendement rude 
se cestes ont de uos mestier 
seruez les de uostre mestier 
fere leur deuez cortoisie 
c est une chose mout proisie 
mesqu il ne puissent apercoiure 
que uos les baiez a decoiure 
ainsinc uos esteut demener 
les braz au col doit len mener 
son anemi pendre ou noier 
par chuer par aplanoier 
s autrement n en peut len cheuir 
mes bien puis iurer et pleuir 
qu il n a ci autre cheuissance 
car il sunt de tele poissance 
qui en apert les assaudroit 
a son propos ce croi faudroit 
apres ainsint uos contendrez 
quant aus autres portiers uendrez 
se uos ia uenir i poez 
tels dons con si dire m oez 
chapiaus de fleurs en esclicetes 
aumonieres ou crespinetes 
ou autres ioelez petiz 
gentiz et biaus et bien fetiz 
se uos en auez l aisement 
sanz uos metre a destruiement 
por apesier leur presantez 
des maus apres uos demantez 
et du trauaill et de la peine 
qu amors uos fet qui la uos meine 
et se uos ne poez doner 
par promesse esteut sermoner 
prometez fort sanz delaier 
conmentqu il aille du paier 
iurez fort et la foi bailliez 
ainzque conclus uos en ailliez 
si leur priez qu il uos sequeurent 
et se uostre oil deuant els pleurent 
ce uos iert mout granz auantages 
plorez si ferez trop que sages 
deuant eus uos agenoilliez 
iointes mains et uoz euz moilliez 
de chaudes lermes en la place 
qui uos coulent aual la face 
si qu el les uoient bien choair 
c est mout grant pitiez a uoair 
lermes ne sunt pas despiteuses 
meesmement a genz piteuses 
et se uos ne poez plorer 
couertement sanz demorer 
de uostre saliue pregniez 
ou ius d oignons et le prengniez 
ou d auz ou d autres liqueurs meintes 
don uoz palperes soient teintes 
s ainsinc le fetez si plorrez 
toutes les foiz que uos uorrez 
ainsinc l ont fet maint boleor 
qui puis furent fin ameor 
que les dames lessaient pandre 
au laz qu il leur uouloient tandre 
tantque par leur misericorde 
leur ostassent du col la corde 
et mainz par tels baraz plorerent 
qui onques par amors n amerent 
ainz deceuoient les puceles 
par tels pleurs et par tels faueles 
lermes les cuers de tels genz sachent 
mesque sanz plus barat n i sachent 
mes se uostre barat sauoient 
iames de uos merci n auroient 
crier merci seroit neanz 
iames n entreriez leanz 
et se a els ne poez aler 
fetes i par aucun paler 
qui soit mesagiers conuenables 
par uoiz ou par letres ou par tables 
mes ia n i metez propre non 
ia cil n i soit se cele non 
cele resoit cil apelee 
la chose en iert trop mieuz celee 
cil soit dame cele soit sires 
ainsinc escriuez uoz matires 
car mainz amanz ont deceu 
maint larron par l escrit leu 
li amant en sunt encusé 
et li deduit d amors rusé 
mes ia d enfanz ne uos fiez 
car uos seriez conchiez 
il ne sunt pas bon mesagier 
touriorz ueulent enfanz ragier 
iangler ou moutrer ce qu il portent 
aus treiteurs qui les enortent 
ou font nicement leur mesage 
por ce qu il ne sunt mie sage 
tout seroit tantost publié 
se mout n estoient uezié 
cist portier c est chose seure 
sunt de si piteuse nature 
que se uoz donz daignent recoiure 
il ne uos ueulent pas decoiure 
sachiez que receuz seroiz 
enpres les dons que uos feroiz 
puisqu il prenent c est chose fete 
car si con li loerres affete 
por uenir au seir et au main 
le gentill esperuier a main 
ausint sunt affetié par dons 
a doner graces et pardons 
li portier aus fins amoreus 
tuit se rendent uaincu por eus 
et s il auient que les truissiez 
si orgueilleus que n es puissiez 
flechir par dons ne par prieres 
par pleurs ne par autres manieres 
ainz uos regietent tout arrieres 
par durs fez par paroles fieres 
et uos ledangent durement 
partez uos d eus cortoisement 
et les lessiez en ce sain 
onques fromage de gain 
mieuz ne se cuist qu il se cuiront 
par uostre fuite se duiront 
maintes foiz a uos enchaucier 
ce uos porra mout essaucier 
uilains cuer sunt de tel fierte 
cels qui plus les ont en cherte 
plus les prient et mains les prisent 
plus les seruent plus les despisent 
mes quant il sunt des genz lessié 
tost ont leur orgeuill abessié 
cels qu il despisoient leur plesent 
lors se dontent lors se rapesent 
qu il ne leur est pas bel mes let 
mout durement quant en les let 
li mariniers qui par mer nage 
cerchant mainte terre sauuage 
tout regart il a une estoile 
ne queurt il pas toriorz d un uoile 
ainz le treschange mout souuent 
por escheuer tampest ou uent 
ausinc queur qui d amer ne cesse 
ne cort pas toriorz d une lesse 
or doit chacier or doit foir 
qui ueut de bone amor ioir 
d autre part c est bien pleine chose 
ie ne uos i metre ia glose 
ou tiexte uos poez fier 
bon fet ces yy portiers prier 
car nule riens cil n i peut perdre 
qui se ueut au prier aherdre 
conbienqu il soient bobancier 
et si s i peut bien auancier 
prier les peut seurement 
car il sera certeinement 
ou refusez ou receuz 
ne peut guiere estre deceuz 
rien n i perdent li refusé 
fors tant con il i ont musé 
ne ia cil maugre ne sauront 
a cels qui priez les auront 
ainz leur sauront bon gre neis 
quant les auront boutez leis 
qu il n est nul tant fel qui les oie 
qui n en ait en son queur grant ioie 
et se pensent tretuit tesant 
qu or sunt il preu bel et plesant 
et qu il ont toutes taches bones 
quant amé sunt de tels persones 
conmentqu il aille du naier 
ou d escuser ou d otraier 
s il sunt receu bien le saient 
donques ont il ce qu il queraient 
et se tant leur meschiet qu il faillent 
tuit franc et tuit quite s en aillent 
s est li faillirs enuiz possibles 
tant est noueaus deliz plesibles 
mes ne saient pas coustumier 
ne dire aus portiers au prumier 
qu il se ueillent d es acoster 
por la fleur du rosier oster 
mes par amor leal et fine 
de nete pensee enterine 
sachiez qu il sunt tretuit dontable 
ce n est pas parole doutable 
por qu il soit qui bien les requiere 
ia n en sera boutez arriere 
nus n i doit estre refusez 
mes se de mon conseill usez 
ia d els prier ne uos penez 
se la chose a fin ne menez 
car espoir se uaincu n estoient 
d estre requis se uenteroient 
mes ia puis ne s en uenteront 
que du fet parconier seront 
et si sunt tuit de tel maniere 
conbienqu il facent fiere chiere 
que se requis auant n estoient 
certeinement il requerroient 
et se donroient por noiant 
qui si n es iroit asproiant 
mes li hastif sermoneur 
et li fol large doneur 
si forment les enorgueillissent 
que leur roses leur enchierissent 
si se cuident fere auantage 
mes il font leur cruel domage 
car tretout por neant eussent 
se ia requeste n en meussent 
por quoi chascuns autel feist 
que nus auant n es requeist 
et s i se uousissent loier 
mout en eussent bon loier 
se tretuit a ce se meissent 
que tels conuenances feissent 
que iames nus n es sermonast 
ne por neant ne se donast 
ainz lessast por els mieuz mestrir 
aus portier leur roses flestrir 
mes por riens hom ne me pleroit 
qui de son cors marchie feroit 
n il ne me deuroit mie plere 
aus mains por tel besoigne fere 
mes onques por ce n atendez 
requerez les et leur tendez 
les laz por uostre praie prendre 
car uos porriez tant atendre 
que tost s i porroient enbatre 
ou zz ou yy ou yy ou yy 
uoire yy dozeines 
dedanz yy semeines 
tost seroient ailleurs torné 
se trop auiez seiorné 
enuiz a tens i uendriez 
por ce que trop atendriez 
ne lo que nus hom tant atande 
que fame s amor li demande 
car trop en sa biaute se fie 
qui atent que fame le prie 
et quiconques ueut conmancier 
por tost sa besoigne auancier 
n ait ia poor qu ele le fiere 
tant soit orgueilleuse ne fiere 
et que sa nef a port ne uiegne 
por quoi sagement se contiegne 
ainsinc conpainz espleterez 
quant aus portiers uenuz serez 
mes quant corrociez les uerrez 
ia de ce ne les requerrez 
espiez les en leur leesce 
ia n es requerez en tristece 
se la tristece n estoit nee 
de ialousie la desuee 
qui por uos les eust batuz 
dom corroz s i fust enbatuz 
et se poez a ce uenir 
qu priué les puissiez tenir 
que li leus soit si conuenanz 
que n i doutez nus soruenanz 
et bel acuell soit eschapez 
qui por uos est ore atrapez 
quant bel acuell fet uos aura 
si biau semblant con il saura 
car mout set bel genz acuillir 
lors deuez la rose cuillir 
tout uaiez uos neis dangier 
qui uos acuelle a ledangier 
ou que honte et poor en grocent 
mesque feintement s en corrocent 
et que laschement se deffendent 
qu an deffendant uaincu se rendent 
si con lors uos porra sembler 
tout uoiez uos poor trembler 
honte rogir dangier fremir 
ou tretoz yy pleindre et gemir 
ne prisiez tretout une escorce 
cuillez la rose tout a force 
et moutrez que uos estes hon 
quant leus iert et tens et seson 
car riens ne leur porroit tant plere 
con tel force qui la set fere 
car maintes genz sunt coustumieres 
d auoir si diuerses manieres 
qu il ueulent par force doner 
ce qu il n osent abandoner 
et faignent qu il leur soit tolu 
ce qu il ont soffert et uolu 
si sachiez que dolent seroient 
se par tel deffanse eschapoient 
quelque leesce qu il fainsissent 
si dout qu il uos en haissent 
tant en seroient corrocié 
conbienqu il eussent grocié 
mes se par paroles apertes 
les sentez corrociez a certes 
et uiguereusement deffendre 
uos n i deuez ia la main tendre 
mes touteuois pris uos rendez 
merci criant et atendez 
iuque cil troi portier s en aillent 
qui si uos grieuent et trauaillent 
et bel acuell touz seus remaigne 
qui tout abandoner uos daigne 
ainsinc uers eus uos contenez 
et preuz et uaillanz et senez 
de bel acuell reprenez garde 
par quel semblant il uos regarde 
conmentqu il soit ne de quel chiere 
conformez uos a sa maniere 
s el est anciene et meure 
uos metrez toute uostre cure 
en uos tenir meurement 
et s il se contient nicement 
nicement uos contenez 
de lui ensuiure uos penez 
s il est liez fetes chiere liee 
s il est corrociez corrociee 
s il rit riez plorez s i pleure 
ainsinc uos tenez chascune heure 
ce qu il amera si amez 
ce qu il uodra blamer blamez 
et loez quanqu il loera 
mout plus en uos s en fiera 
cuidiez que dame a queur uaillant 
aint un garcon fol et saillant 
qui s en ira par nuit resuer 
ainsinc con s il deust desuer 
et chantera des mienuit 
cuiqu il soit bel ou qu il ennuit 
el en creindroit estre blasmee 
et uils tenue et diffamee 
tels amors sunt tantost seues 
qu il les fleutent par les rues 
ne leur chaut guieres qui les sache 
fole est qui son queur i atache 
et s uns sage d amors parole 
a une damoisele fole 
s il li fet semblant d estre sages 
ia la ne torra ses corages 
ne pensez ia qu il i auiegne 
por quoi sagement se contiegne 
face ses meurs au siens xxx 
ou autrement il iert honniz 
qu el cuide qu il soit uns lobierres 
uns renarz uns anfantosmierres 
tantost la chetiue le lesse 
et prent un autre ou mout s abesse 
le uaillant home arriere boute 
et prent le pire de la route 
la norrist ses amors et couue 
tout autresint conme la louue 
qui sa folie tant enpire 
qu el prent ades des lous le pire 
se bel acuell poez trouer 
que uos puissiez a lui iouer 
aus esches aus dez ou aus tables 
ou autres ieus delitables 
des ieus ades le pis aiez 
toriorz au desouz en saiez 
au ieu don uos entremetrez 
perdez quanque uos i metrez 
preigne des ieus la seigneurie 
de uoz pertes se gabe et rie 
loez toutes ses contenances 
et ses ators et ses semblances 
et seruez de uostre poair 
neis quant se deura soair 
aportez li quarrel ou sele 
mieuz en uaudra uostre querele 
se potie poez uoair 
seur li de quelque part choair 
ostez li tantost la poutie 
neis s ele n i estoit mie 
ou se sa robe trop s enpoudre 
souzleuez la li de la poudre 
briefment fetes en quelque place 
quanque uos pensez qu il li place 
s ainsinc le fetes n en doutez 
ia n i seroiz arriers boutez 
ainz uendrez a uostre propos 
tout ainsinc con ie le propos 
douz amis qu est ce que uos dites 
nus hom s i n iert faus ypocrites 
ne feroit ceste deablie 
n onc ne fu greigneur establie 
uos uolez que ie honeure et serue 
ceste gent qui est fause et serue 
serf sunt il et faus uoirement 
fors bel acuell tant seulement 
uostre conseill est il or tex 
traistres seroie mortex 
se seruoie por deceuoir 
car bien puis dire de ce uoir 
quant ie ueill les genz espier 
ie les seull auant deffier 
soffrez au mains que ie deffie 
male bouche qui si m espie 
ainzqu ainsint l aille deceuant 
ou li prie que de ce uant 
qu il m a leué que il l abate 
ou il conuient que ie le bate 
ou s il li plest qu il le me mande 
ou i en prendre par moi l amande 
ou seueaus non que ie m en pleigne 
au iuge qui ueniance en preigne 
conpainz conpainz ce doiuent querre 
cil qui sunt en aperte guerre 
mes male bouche est trop couerz 
il n est pas anemis ouerz 
car quant il het ou home ou fame 
par deriers la blasme et diffame 
traistres est dex le honisse 
si fet droiz que len le traisse 
d ome traistre i en di fi 
puisqu il n a foi point ne m i fi 
il het les genz ou queur dedenz 
et leur rit de bouche et de denz 
onques tels hom ne m abeli 
de moi se gart et ie de li 
droiz est qui a trahir s amort 
qu il rait par traison sa mort 
se len ne s en peut autrement 
uaingier plus honorablement 
et se de li uos uolez pleindre 
li cuidez uos la iangle estaindre 
ne ne porroiz espoir prouer 
ne soffisanz tesmoinz trouer 
et se preuues auiez ores 
ne se teroit il pas encores 
se plus prouez plus ianglera 
plus i perdrez qu il ne fera 
si riert la chose plus seue 
et uostre honte plus creue 
car tex cuide abessier sa honte 
ou uaingier qu il la crait et monte 
de prier que soit abatuz 
cist blasmes ou qu il soit batuz 
ia uoir por ce ne l abatroit 
non par dieu pas qui le batroit 
d atendre qu il le uos ament 
neanz seroit se dex m ament 
ia uoir amende ne prendroie 
bien l offrist ainz li pardonroie 
et s il i a deffiement 
seur sainz uos iur que uraiement 
bel acuell iert mis es aineaus 
ars en feus ou naiez en eaus 
ou sera si fort enserrez 
qu espoir iames ne le uerrez 
lors aurez le queur plus dolant 
c onques n ot charles por rolant 
quant en ronceuaus mort recut 
par ganelon qui le decut 
o ce ne uois ie pas querant 
or aut au deable le rant 
ie le uodroie auoir pandu 
qui si m a mon poeure espandu 
conpainz ne uos chaille du pandre 
autre ueniance en conuient prandre 
ne uos affiert pas cist offices 
bien en conuiegne a ces ioutices 
mes par traison le bolez 
se mon conseill croire uolez 
conpainz a ce conseill m acort 
ia n istrai mes de cest acort 
neporquant se uos seussiez 
aucune art dom uoie eussiez 
a trouer aucune maniere 
du chastel prendre plus legiere 
ie la uodroie bien entendre 
s ou la me uoliez aprendre 
oil un chemin bel et gent 
mes il n est preuz a poure gent 
conpainz au chastel desconfire 
peut len bien plus brief uoie eslire 
sanz mon art et sanz ma doctrine 
et ronpre iusqu en la racine 
la forterece de uenue 
ia n i auroit porte tenue 
tretuit se lesseroient prendre 
n est riens qui le peust deffendre 
nus n i oseroit mot soner 
li chemins a non trop doner 
fole largece le fonda 
qui mainz amanz i afonda 
ie connois trop bien le sentier 
car ie m en issi auant ier 
et pelerins i ai esté 
plus d un yuer et d un este 
largece lesserez a destre 
et uous torrez a main senestre 
uos n auroiz ia plus d une archiee 
la sente batue marchiee 
sanz point user uostre souler 
que uos uerrez les murs crouler 
et chanceler tourz et torneles 
ia tant ne seront ne beles 
et tout par eus ourir les portes 
por neant fussent les genz mortes 
de cele part est li chasteaus 
si foibles qu uns ratiz gasteaus 
est plus forz a partir en yy 
que ne sunt li mur a abatre 
par la seroit il pris tantost 
il n i conuendroit pas tant ost 
con il feroit a challemaine 
s il uoloit conquerre le maine 
en ce chemin mien escientre 
poures hom nule foiz n i entre 
nus n i peut poure home mener 
n il par soi i peut assener 
mes qui dedanz mené l auroit 
maintenant le chemin sauroit 
autresinc bien con ie sauroie 
ia si bien apris ne l auroie 
et s il uos plest uos le saurez 
car assez tost apris l aurez 
se sanz plus poez grant auoir 
por despans outrageus auoir 
mes ie ne uos i mainre pas 
pourete m a uaé le pas 
a l issir le me deffendi 
quanque i auoie i despendi 
et quanque de l autrui recui 
touz mes creanciers en decui 
si que ie n en puis nul paier 
s en me deuoit pendre ou naier 
n i uenez dist ele iames 
puisqu a despendre n i a mes 
uous i entrerez mout a peine 
se richece ne uos i meine 
mes a touz cels qu el i conduit 
au retour refuse conduit 
a l aler o uos se tenra 
mes ia ne uos en ramenra 
et de tant saiez asseur 
s ous i entrez par nul eur 
ia n en itroiz n a soir n a main 
se pourete n i met la main 
par cui sunt en destrece maint 
dedenz fole largece maint 
qui ne pense a riens fors a geus 
et a despens fere outrageus 
qu el despent ausinc ses deniers 
con s el les puisast en greniers 
sanz conter et sanz mesurer 
conbienque ce doie durer 
pourete maint a l autre chief 
pleine de honte et de mechief 
qui trop seuffre au queur granz molestes 
tant fet de honteuses requestes 
et tant ot de durs esconsdiz 
el n a ne bons fez ne bons diz 
ne delitables ne plesanz 
ia si ne sera bien fesanz 
que chascuns ses euures ne blasme 
chascuns la uistoie et mesasme 
mes de pourete ne uos chaille 
fors de penser conmentqu il aille 
conment la porroiz escheuer 
riens ne peut tant home greuer 
conme choair en pourete 
ce seuent bien li endeté 
qui tout le leur ont despendu 
maint ont esté par lui pendu 
bien le reseuent cil et dient 
qui contre leurs uolairs mendient 
mout leur couient souffrir douleur 
ainzque genz leur doignent dou leur 
ausint le douent cil sauoir 
qui d amors ueulent ioie auoir 
car poures n a don s amor pesse 
si con ouides le confesse 
pourete fet home despire 
et hair et uiure a martire 
et tost aus genz neis lou sen 
por dieu conpainz gardez uos en 
et uos efforcier bien de croiere 
ma parole esprouee et uoire 
car i ai ce sachiez esproué 
et par experiment troué 
neis en ma propre persone 
tretout quanque ie uos sermone 
si sai mieuz que pourete monte 
par ma mesese et par ma honte 
biaus conpainz que uos ne sauez 
qui tant sofferte ne l auez 
si uos deuez en moi fier 
car i ou di por uos chastier 
mout a beneuree uie 
hom qui par autrui se chastie 
uaillanz hom seull estre clamez 
et de touz conpaignons amez 
et despendoie lieement 
en touz leus plus que largement 
tant con fui riches hom tenuz 
or sui si poures deuenuz 
par les despens fole largece 
qui m a mis en ceste destrece 
que ie n ai fors a grant dangier 
ne que boiure ne que mangier 
ne que chaucier ne que uestir 
tant me fet donter et mestir 
pourete qui tout ami tost 
si sachiez conpainz que si tost 
conme fortune m ot ca mis 
ie perdi trestouz mes amis 
fors un ce croi ie uoirement 
qui m est remes tant seulement 
fortune ainsinc les me toli 
par pourete qui uint o li 
toli par foi non pas ie ment 
ainz prist ses choses proprement 
car por uoir soi que se mien fussent 
ia por lui lessié ne m eussent 
de riens donc uers moi ne mesprist 
quant ses amis meismes prist 
siens uoire mes riens n en sauoie 
car tant achetez les auoie 
de queur et de cors et d auoir 
qui les cuidoie touz auoir 
que quant ce uint au darrenier 
ie n oi pas uaillant un denier 
et quant en ce point me sentirent 
tuit cil ami si s enfoirent 
et me firent tretuit la moe 
quant il me uirent souz la roe 
de fortune enuers abatu 
tant m a par pourete batu 
si ne m en doi ie mie plaindre 
qu el m a fet cortoisie graindre 
qu onques n oi uers lui deserui 
car entour moi si tres cler ui 
tant m oint les euz d un fin collire 
qu el m ot fet bastir et confire 
si tost conme pourete uint 
qui d amis m osta plus de yy 
uoire certes que ie ne mante 
plus de yy et yy 
que lins se ses euz i meist 
ce que ie ui pas ne ueist 
car fortune tantost en place 
la bone amor a pleine face 
de mon bon ami me montra 
par pourete qui m encontra 
c onques n eusse conneu 
s il n eust mon besoing ueu 
mes quant le sot il acorut 
et quanqu il pot me secorut 
et tout m offri quanqu il auoit 
por ce que mon besoing sauoit 
amis dist il faiz uos sauoir 
uez ci le cors uez ci l auoir 
ou uos auez autant con gie 
prenez en sanz prendre congie 
mes conbien se uos n ou sauez 
tout se de tant mestier auez 
car amis ne prise une prune 
contre ami les biens de fortune 
et mes biens naturels meismes 
puisque si nous entreueismes 
que bien nos entreconneumes 
par quoi noz queurs conioinz eumes 
car ainceis nos entresprouames 
si que bons amis nous trouames 
car nus ne set tant esprouer 
s il peut leal ami trouer 
uos gart ie toriorz obligiez 
tant sunt poissant d amors li giez 
car moi por uostre garison 
poez dist il metre en prison 
por pleuines ou por hostages 
et mes biens uendre et metre en gages 
ne s en tint pas encore atant 
por ce qu il ne m alast flatant 
ainceis m en fist a force prendre 
car n i uoloie la main tendre 
tant iere maz et uergoigneus 
a loi dou poure besoigneus 
cui honte a si la bouche close 
que sa mesese dire n ose 
ainz seuffre et s enclot et se cache 
que nus sa pourete ne sache 
et moutre le plus biau defores 
ainsinc le fesoie ie lores 
ce ne font pas bien le recors 
li mendiant poissanz de cors 
qui se uont par tout enbatant 
par douces paroles flatant 
et le plus let dehors demontrent 
a trestouz ceus qui les encontrent 
et le plus bel dedanz reponent 
por deceuoir ceus qui leur donent 
et uont disant que poure sont 
et les grasses pitances ont 
et les granz deniers en tresor 
mes atant m en terai des or 
car i en porroie bien tant dire 
qu il m en iroit de mal en pire 
car toriorz heent ypocrite 
uerite qui contre eus est dite 
ainsinc es deuanz diz amis 
mes fous queurs son trauaill a mis 
si sui par mon fol sen traiz 
despiz diffamez et haiz 
sanz acheson d autre deserte 
que de la deuant dite perte 
de toutes genz conmunement 
forsque de uos tant seulement 
qui noz amors pas ne perdez 
mes a mon queur uos aherdez 
et touriorz si con ie le croi 
qui d amer uos pas ne recroi 
se dex plest uos i aherdrez 
mes por ce que uos me perdrez 
quant a corporel conpaignie 
en ceste terriene uie 
quant li darrenierz iorz uendra 
que mort des cors son droit prendra 
car icel ior bien le recors 
ne nous tendra forsque le cors 
et toutes les apartenances 
de par les corporeus substances 
car ambedui ce soi morron 
plus tost espoir que ne uorron 
car mort touz conpaignons dessemble 
mes ce n iert pas espoir ensemble 
si sai ie bien certainement 
que se leal amor ne ment 
se uos uiuiez et ie moroie 
touriorz en uostre queur uiuroie 
et se deuant moi moriez 
touriorz ou mien reuiuriez 
empres uostre mort par memoire 
si con uesqui ce dit l estoire 
pirithous empres sa mort 
que theseus tant ama mort 
tant le queroit tant le siuoit 
car cil dedenz son queur uiuoit 
que uis en enfer l ala querre 
tant l ot amé uiuant seur terre 
et pourete fet pis que mort 
car ame et cors tormente e mort 
tant con l un o l autre demeure 
non pas sanz plus une seule eure 
et leur aiouste a dampnement 
larrecin et pariurement 
auec toutes autres durtez 
dont chascuns est griement hurtez 
ce que mort ne ueut mie fere 
ainceis les en fet touz retrere 
et si leur fet en son uenir 
touz temporex tormenz fenir 
et sanz plus conmentqu el soit grieue 
en une seule heure les grieue 
por ce biaus conpaignz uos semon 
qu il uos menbre de salemon 
qui fu rois de iherusalen 
car de lui mout de biens a len 
il dit et bien i prenez garde 
biau filz de pourete te garde 
touz les iorz que tu as a uiure 
et la cause rent en son liure 
car en ceste uie terrestre 
mieuz uient morir que poures estre 
et por la pourete douteuse 
il parle de la souffreteuse 
que nous apelons indigence 
qui si ses hostes desauence 
qu onc si despites ne ui genz 
con ceus que len uoit indigenz 
por tesmoignz neis les refuse 
chascuns qui de droit escrit use 
por ce qu il sunt en loi clamez 
equipollenz au diffamez 
trop est pouretez lede chose 
mes touteuois bien dire ose 
que se uos auiez assez 
deniers et ioiaus amassez 
et tant doner en uoliez 
conme prometre en porriez 
lors quieudriez boutons et roses 
ia si ne seroient encloses 
mes uos n iestes mie si riches 
ne si n iestes auers ne chiches 
donez donc amiablement 
biaus petiz dons resnablement 
si que n en chaiez en pouerte 
domage i auriez et perte 
li pluseur uos en moqueroient 
qui de riens ne uos secorroient 
se uos auiez le chete 
outre sa ualeur acheté 
il affiert bien que len present 
de fruiz noueaus un biau present 
en touailles ou en paniers 
de ce ne soiez ia laniers 
poumes poires noiz ou cerises 
cormes prunes freses merises 
chastaignes quoinz figues uinetes 
pesches parmainz ou alietes 
nefles entees ou framboises 
beloces dauesnes iorroises 
resins noueaus leur enuaiez 
et des mores fresches aiez 
et se les auez achetees 
dites qu il uos sunt presentees 
d un uostre ami de loing uenues 
tout les achetez uos es rues 
ou dounez roses uermeilletes 
ou primerole ou uioletes 
en biaus glaons en la seson 
en tiex dons n a pas desreson 
sachiez que dons les genz affolent 
aus mesdisanz les iangles tolent 
se mal es doneors sauoient 
tout le bien du monde en diroient 
biau don soustienent maint bailli 
qui fussent ore mal bailli 
biaus dons de uins et de uiandes 
ont fet doner maintes prouandes 
biaus dons si font n en doutez mie 
porter tesmoing de bone uie 
mout tienent par tout biau leu don 
qui biaus dons done il est preudon 
dons donent los aus doneours 
et enpirent les preneours 
quant il leur naturel franchise 
obligent a autrui seruise 
que uos diroie a la parsome 
par don sunt pris et dieu et home 
conpainz entendez ceste note 
que ie uos amoneste et note 
sachez se uos uolez ce fere 
que ci m auez oi retrere 
li dex d amors ia n i faudra 
quant le fort chastel assaudra 
qu il ne uos rende sa promesse 
car il et uenus la deesse 
tant aus portiers se conbatront 
que la forterece abatront 
si porrez lors cuillir la rose 
ia si fort ne l auront enclose  
