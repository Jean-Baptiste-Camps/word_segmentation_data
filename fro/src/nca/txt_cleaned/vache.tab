i ai si apris a rymoier 
que ie ne m en puis chastoier 
por nul home qui m en repregne 
encor weil ie aueigne qu aueigne 
tranlater en francois zz liure 
qui enseigne comment doit uiure 
cil qui ueut amours maintenir 
mais ainsque ie weille uenir 
a rimoier ceste matiere 
uos weil conter en quel maniere 
et comment i ai empris tel fais 
et a cui proiere ie l fais 
car ie n i meisse ma paine 
s on ne m en priast de semaine 
qu asses ai autre chose a faire 
mais ie qui sui de tel affaire 
et qui le weil ainsi user 
que ie ne sai riens refuser 
qu on me prie l ai otroié 
a ciaus qui de ce m ont proié 
et puisque ie otroié lor ai 
ia si m aist diex ne lairai 
que ie lor proiere ne face 
l autrier auint en l an de grace 
mil yy quatre uinz dis 
il n estoit mie mescredis 
ains fu dyemanches ce crois 
apres la feste sainte crois 
c om apele exaltacion 
que ie par grant deuocion 
por esbanoier m en aloie 
ainsi com ie faire soloie 
entre moi et mon compaignon 
dont ie ne dirai pas le non 
qant nous eusmes assez alé 
et de mainte choses parlé 
de plus de yy uoire de mile 
si reuenismes a la uile 
adont si alasmes ueoir 
zz compaignon de grant pooir 
mais ie n i oy demourét gaires 
qant mes compains li debonnaires 
qui mon bien par tout me porchace 
fist le liure aporter em place 
dont ie uous ai parlét deseure 
mout bien fait se dex me seqeure 
en latin quant ie l oi ueu 
et il en ot zz poi leu 
la matere trop durement 
me plot sachiez certainement 
tantque i en commencai a rire 
et mes compainz me prist a dire 
  compainz ie uous pri et commans 
que le tranlatés en rommans 
si ferez trop grant cortoisie 
car la matere est renuoisie 
et asses de biaus mos i a  
li autres compains m en pria 
de cui deseur parlét uos ai 
tantque ie refuser n osai 
leur proiere ne lor requeste 
car elle fu assez honeste 
en tel maniere et en tel guise 
ai ge ceste oeure ci emprise 
que n entreprist omques mais hons 
assez i a d autres raisons 
que ie pas or ne uous descueure 
qui me font commencier ceste oeure 
a ce me muet meesmement 
cele qui i aimme entierement 
et amerai toute ma uie 
sans penser nule uilonie 
et se ie pooie tant faire 
que mes rimes peussent plaire 
a ma tres douce chiere amie 
bien seroit ma rime emploie 
or doint diex que ma rime plaise 
a lui s en serai plus a ayse 
asses i a raisons encore 
qui me mueuent a ce mais ore 
ne uos en weil nule autre dire 
car ses yy me doiuent souffire 
uoire l une me souffiroit 
qui plus domques uos en diroit 
ce seroit bien paine perdue 
or est la chose a ce uenue 
que ie weil proier doucement 
uous qui auez entendement 
se mes liures est bien rimés 
que uos a chascun l exprimés 
et celui qui le fist loés 
mais se uos parole i oez 
qui soit digne d estre reprise 
ie m en met en uostre franchise 
et en uostre correction 
car ie n ai pas entencion 
de dire nule uilonie 
et c il auient que ie li die 
por ce qu elle a mon liure affiere 
prenez uous en a la matiere 
non pas a moi qui l arai dite 
se ie auoie amour descrite 
au plus bel que ie saueroie 
plus legierement parleroie 
si com moi samble de ses mours 
premiers dirai que est amours 
et puis dont elle est apelee 
tantost apres sanz demoree 
uous parlerai de son effait 
et qant ie aurai tot ce fait 
si uos uorrai en escrit metre 
entre quiex genz amour puet estre 
puis sera drois que ie deuise 
comment amour puet estre aquise 
lors me couendra defenir 
comment on la puet retenir 
apres dirai comfaitement 
amours puet penre acroissement 
et puis si uorrai deuisier 
comment ele puet amenuisier 
et puis uorrai a ce uenir 
comment amours pueent fenir 
lors dirai comment sauera 
hom et fame s on l amera 
apres si uous uorrai retraire 
que li amans doit dire et faire 
qant li autres sa foy li ment 
et puis briement et soutilment 
des riules d amours parlerai 
a la fin uous reconterai 
por quoi amours iert reprouee 
lors iert ma matere finee 
mais ie faiz protectacion 
que ie n ai pas entencion 
de parler ausi com amerres 
ains weil parler com enseignerres 
tele est la dyffinions 
d amours amours est passions 
ou maladie dedenz nee 
par uision desordenee 
uenans de forme d autre sexe 
et de commun assent conmexe 
ainsi com uenus le commande 
par qui chascuns amans demande 
plus l acoler et le baisier 
que lui d autre chose aaisier 
or est il drois que uos dions 
comment amours est passions 
car aincoisqu elle soit parfaite 
il i a mainte amgoisse traite 
qu ades est amans en doutance 
que il ne perde s esperance 
et que il ne perde sa paine 
d autre part malement le maine 
ce qu il doute les mesdisans 
maintes autres choses nuisanz 
qui li nuisent ou pueent nuire 
car uous auez bien oi dire 
les paroles ici retraites 
les choses qui ne sont parfaites 
sont legierement empeschies 
ia n ierent si bien commencies 
apres s ainsi ua sa besoigne 
qu il soit poures il se resoigne 
que la fame ne le despite 
et ce sa biautez est petite 
il se doute par auenture 
que la fame n ait de lui cure 
ou aucuns autres auant uiegne 
plus biaus a cui elle se pregne 
et c il est riches il se doute 
que la fame arier ne le boute 
por ce que len le tingne a nice 
ou plain de trop grant auarice 
et se ie ne uous weil mentir 
il couient les amans sentir 
plus de torment et de martire 
que nus hom ne uous porroit dire 
il apert dont a ueue faite 
qu amours ainsqu elle soit parfaite 
est passions ou maladie 
et tele amours queque nus die 
qui uient d une part seulement 
singule amours popprement 
doit estre dite ou apelee 
et qant amours est affermee 
ne sont pas amant asseur 
ainz ont ades plus de peur 
qu il n auoient deuant ou tant 
chascuns se ua forment doutant 
qu il ne perde l amour aquise 
par grant trauail par grant maistrise 
et ce lor uient a grant greuance 
car se n est pas menre puissance 
de bien garder et metre en serre 
chose aquise que de l aquerre 
apres il est bien chose uoire 
que c il auient c uns hons espoire 
une chose ou zz grant auoir 
c il uoit qu il ne le puist auoir 
et qu il i ait dou tout failli 
il se tient plus a malbailli 
que c il n eust omques eue 
l esperance qui est cheue 
apres qui aimme bonement 
il se doute trop durement 
qu il em parlant ne se corrouce 
ou autrement s amie douce 
et autel uous dy de la fame 
briement nus ne porroit par m ame 
des amans dire la peeur 
il ne sont omques sans freeur 
por ce dist uns uersefierres 
qui d amours estoit connoisserres 
et sot quiex fu d amours li us 
apelez fu ouidius 
amours est chose trop douteuse 
plaine de poor curieuse 
apres s est bien chose prouee 
que tex passions est ens nee 
qu el ne uient de nule action 
ains uient de cogitacion 
que li pensers a conneu 
de ce que li homs a ueu 
car qant aucuns uoit une fame 
qui li samble estre bele dame 
et bien formee a sa deuise 
dedenz son cuer la loe et prise 
et a couuoitier la commence 
et que plus i pense et repense 
tant est de s amour plus espris 
et commentqu il en soit repris 
iamais nul ior ne finera 
iusques atantqu il auera 
la dame de plus pres ueue 
et plus plainement conneue 
en son cuer recorde et ramenbre 
la faiture de chascun menbre 
les uenues et les alees 
et cerche les choses secrees 
et quant il la biaute remire 
de touz les membres il desire 
mout a user de leur office 
et hardiement uous di ge 
car miex l ai esprouuét que nus 
qant li amans sera uenus 
a cogitacion pleniere 
des secrez en tele maniere 
puisqu il pensera as secrez 
c il estoit maistres de decrez 
ne se saura il maintenir 
aincois le couuendra uenir 
tantost au fait commentqu il aille 
a lui uenra uaille que uaille 
et la proiera doucement 
qu elle li doint allegement 
de ce mal qui si le demaine 
et metera toute sa paine 
et sa force a auoir l aie 
de sa tres douce chiere amie 
et dou pooir qu il auera 
dou tout en tout c efforcera 
par quoi il die chose ou face 
dont il ait de sa dame grace 
et puis fera tout son pooir 
de querre lieu por lui ueoir 
tans couuenable ou oquoison 
de mestre s amie a raison 
lors samblera que chascune eure 
li soit zz ans qui trop demeure 
la chose a celui qui se heste 
maintes merueilles auec ceste 
li auenront et nuit et iour 
il n iert nule foiz a seiour 
aincois menra trop dure uie 
ie di dont que tiex maladie 
si uient de cogitacion 
desordenee ou uision 
pour quoi di ge desordenee 
pour ce que chascune pensee 
ne puet pas amour faire nestre 
aincois doit desordenee estre 
car pensee ordenee et saige 
reuient touz iors a bon coraige 
et pour ce n iert ia amours nee 
de pensee desordenee 
puisqu amours uous ai defenie 
il est raisons que ie uos die 
dont amours est dite ou clamee 
amours est d amer apelee 
et amer en ceste partie 
autre chose ne senefie 
forsque penre ou estre pris 
car tex qui d amours est espris 
est pris des las dame uenus 
et quant il est a ce uenus 
qu il est pris si commence a tendre 
por les autres a son ainc prendre 
tout ausint comme li pecherres 
qui est saiges et agaiterres 
tent son ainc por poisons happer 
qu il ne li puisent eschapper 
ainsi cil qui aimme c efforce 
loiaument de toute sa force 
par paroles blandir et oindre 
tantqu il puist yy diuers cuers ioindre 
en zz seul loien corporel 
et apres qiert il encore el 
car qant il sont ioint ce me samble 
s efforce il dou garder ensamble 
or m estuet en mon liure mestre 
entre quiex personnes puet estre 
amours et uous deuez sauoir 
qu amours ne pueent bien auoir 
ou eles ne seront pas bonnes 
sachiez forsqu entre yy personnes 
qui dyuers sexes aueront 
ia bonnes amours ne seront 
entre yy hommes seulement 
n entre yy fames ensement 
ne ia bonne amours n iert connexe 
entre yy personnes d un sexe 
car l uns a l autre ne puet faire 
ce qui doit a bonne amour plaire 
n il ne rendent pas la droiture 
qu il doiuent rendre par nature 
n amours ne fait s el n est deruee 
chose que nature deuee 
et loyaus amans touz iours bee 
et en ce remaint sa pensee 
qu il puist acoler et baisier 
et puist bonne amour apaisier 
en faisant ces commandemenz 
et c est tiex ces entendemenz 
qu il i samble qu amours tant uaille 
que riens a lui ne s apareille 
car ie cuide se diex m ament 
s uns hons amoit bien loiaument 
et tant de richeces eust 
que nus nombrer ne les peust 
et quanc on porroit souhaidier 
ainsi me weille diex aidier 
qu il ameroit miex si tout perdre 
qu il ne seust a quoy aerdre 
qu il perdist en aucune guise 
l amour qu il aueroit aquise 
ou qu il n eust la desirree 
et c est or bien chose prouee 
car ie hardiement dire ose 
qu il n est au monde si grant chose 
c uns hom uoussit auoir n aquerre 
maisqu il deust souffrir la guerre 
ne la grant perte qu amant sueffrent 
car amant a tous periex s offrent 
la mort et menaces despisent 
amant richeces riens ne prisent 
ains les gietent et les espardent 
mais cil sont fol qui ne les gardent 
car quant il l ont tout hors geté 
souuent chieent em pourete 
car ie dy que cil n est pas saiges 
qui por amour deuient fox larges 
ia soit ce qu il ait bon coraige 
de despendre assez par outraige 
por ce ne le doit il pas faire 
ains doit garder en son affaire 
et tant tout belement despendre 
com sa rente se puet estendre 
car cil est fox qui tant despent 
que puis apres il s en repent 
car li homs a qui il meschiet 
ou qui de son auoir dechiet 
iamais tant comme il uiuera 
la teste en haut ne leuera 
mais enclin portera le chief 
et li uenront tuit li meschief 
dyuerses cogitacions 
li feront tribulacions 
si que iamais haitie chiere 
ne fera en nule maniere 
lors saurra sus melencolie 
qui fait penser mainte folie 
qui tout maintenant l asaura 
et puisque li auoirs faura 
li auiaus si changiez sera 
a lui que il li samblera 
qu il soit horibles plus que nus 
et qu il soit autres deuenus 
et puisqu amours n acroistera 
par force elle amenuisera 
car il couient commentqu il uoise 
qu amours amenuise ou acroisse 
dont apert il a ueue faite 
que qant pouretez le culete 
amours pert son norrissement 
et ouides meismement 
en son liure d amours confesse 
que puisque pouretes apresse 
l amant et richesse le laisse 
il n a riens dont il s amour paisse 
mais saichiez bien ie ne dy ce 
pas por enseignier auarice 
qu auarice et amours ce samble 
ne pueent demorer ensamble 
aincois le dy por uous deffendre 
fole largesse qui despendre 
fait sans raison mainte richece 
et por uous enseignier largesce 
car cuers ou largesse est enclose 
ne doit redouter nule chose 
or weil que chascuns de uos note 
que s aucuns s amie hargote 
et il en trait aucune chose 
outre son gre dire uos ose 
ne uaut riens s el ne s i acorde 
ainsi mes liures le recorde 
or m estuet parler de l effait 
d amours qui grans merueilles fait 
car cil qui aimme est sans le uice 
que nous apelons auarice 
amours fait se n est pas nouele 
laide chose resambler bele 
cex de bas lieu par bonnes mours 
rent plains de grant noblece amours 
les orgueilleus set si loier 
qu elle les fait humelier 
et tant amer les amoreus 
qu il font grans seruice por eus 
amours est chose merueilleuse 
qu elle fait estre uertueuse 
et plaine d amours la persone 
qui a lui seruir s abandonne 
et si fait uiure chastement 
celui qui aimme entierement 
car qui une chose amera 
ia nule autre n esgardera 
tant soit bele ne tant iolie 
de cui il puist auoir enuie 
toutes autres li desplairont 
ia si grant biaute n aueront 
mais ie uos dy bien toute uoie 
seignor amant se ie sauoie 
qu amours a bon port amenassent 
les amans et guerredonnassent 
la paine qu ont por eus sofferte 
pour nul peril por nule perte 
d amours ne me departiroie 
mais a eus si m obligeroie 
que ie deuenroie lor sers 
mais saches tu qui amours sers 
qu amours est chose si douteuse 
si tornans si soupeconneuse 
que ie ne m ose a lui lier 
ne ie ne m ose en lui fier 
ne qu en zz soupeconneux iuge 
et pour ce qant a ores fui ge 
sa iustice et son iugement 
car ie sai bien certainement 
qu elle lait ses naons souuent 
en l yaue parfonde et au uent 
mais ie pas ci ne uous decueure 
la raison por qu elle ainsi oeure 
car ainsque ie fine mon liure 
le uous dirai plus a deliure 
or uous weil dire qiex persones 
sont bien couuenables et bones 
a bonnes amours maintenir 
et uous poez de moy tenir 
que chascuns hom qui est senes 
de cuer et qui est a ce nés 
qu il puist faire l ueure uenus 
puet bien d amours estre tenus 
se aages ne l en desauance 
ou maladie ou habundance 
de trop grant desirrier aage 
amour empeche car tant sai ge 
que s uns homs a des ans yy 
ou se la fame en a cinquante 
ensamble pueent il gesir 
mais il ne pueent lor desir 
acomplir car sanz auenture 
la chaleur qui uient de nature 
pert en tel aage sa force 
l umeur qui commence et c efforce 
a croistre dou miex qu elle puisse 
fait l oume souffrir mainte amgoisse 
et de maladie trop las 
n il n a ou siecle nul solas 
forsque de mengier et de boire 
apres ceste chose est bien uoire 
se li homs a mains de yy 
ans et la fame mains de yy 
il ne pueent amours sentir 
qu en tel aage sans mentir 
de tele chose se hontoient 
et rougissent plus qu il ne doient 
et ce empeche amour non parfaite 
et estaint souuent la parfaite 
a mout tres petite oquoyson 
encore i a meillor raison 
car cil qui sont en tel aage 
muent trop souuent lor coraige 
n il ne pueent penser les mours 
uenus ne les secrez d amours 
apres amours est empeschie 
si com i ai dist par maladie 
si uous dirai comment s auient 
que s uns hom awegles deuient 
ou est il n a d amer pooir 
por ce qu il ne puet riens ueoir 
qui le puist mouuoir a pensee 
nule qui soit desordenee 
por ce amours en lieu ne demeure 
car si com i ai dist par deseure 
amours est maladie nee 
de uision desordenee 
mais i enten d amours a aquerre 
car ie cuit foy que doi saint pierre 
que c il auoit amé deuant 
et si oeil alassent creuant 
l amour qu il aquise aueroit 
en son bon estat dueroit 
de desirrer trop grant coppie 
empesche amour a la foie 
qu aucun sont si plain de l ardure 
et de la chalour de luxure 
qu amours ne les porroit tenir 
por riens qui peust auenir 
car qant une fame ont ueue 
errant et espoir conneue 
la premiere qu il troueront 
apres d amours li prieront 
et la premiere perdera 
tout ce que fait lor auera 
car ia gre ne l en saueront 
mais le seruice oublieront 
que celle leur auera fait 
se tel merdaille tout a fait 
diex confondoit et nostre dame 
ce seroit a bon droit par m ame 
car tele gent gesir uorroient 
a toutes celes que il uoient 
mais tele amour est par ma teste 
comparee a amour de beste 
de chiens d asnes ou de lyons 
et pour ce que nous uoir dions 
seule amours naturex demaine 
tex genz n ont pas amour humaine 
mais seule amour qui a chascune 
beste est naturelment commune 
de tex genz dirai la nature 
en autre lieu par auenture 
or uous weil apenre en quel guise 
loyaus amours puet estre aquise 
aucun dient qu il a en terre 
yy manieres d amours aquerre 
et dient en tele maniere 
que granz biautez est la premiere 
et grant proesse la seconde 
ce dient la tierce faconde 
la quarte est richece apelee 
l autre de chose demandee 
est legiere concessions 
mais tele est nostre oppinions 
qu il n en sont que les yy premieres 
certes les yy derrainieres 
sont de la court d amours partans 
si comme uous orrez par tans 
grans biautez mout legierement 
aquiert amour et meesmement 
qant simple personne requiert 
car li simples amans ne quiert 
en son amant qu aiornement 
de cors et biaute seulement 
et tele amour de simple fame 
ie ne lo pas mout ne ne blame 
car simplece amour longuement 
ne puet courir et uraiement 
amours dont il est renommee 
est tantost par tout dyffamee 
et fait les amans repentir 
ne ne puet durer sans mentir 
et c il auient qu elle remaigne 
ne puet il estre qu elle praigne 
les solaz ainsint com deuant 
puisc om s en ira perceuant 
li parent si la garderont 
et si curieus en seront 
que ses amis pas ne porra 
parler a lui qant il uourra 
lors en uenra trop grant haine 
qant cil uerra tele ataine 
qu il ne se porra solacier 
por chose qu il puist porchacier 
l amour qui adont croistera 
en tel paine le metera 
qu ordement sa besoingne ira 
car si com ouides tesmoigne 
la chose qui est deuee 
est touz iours la plus desirree 
se fame domques uieut amer 
ele fera trop a blamer 
s ele se prent a zz nice homme 
ains se doit penre c est la somme 
a home preu cortois et saige 
non pas a tel qui son uisaige 
oingne uilainement ou farde 
ou qui de son cors preigne garde 
et s atorne ausint comme fame 
car i ose bien dire par m ame 
que cil sont de mauuais renon 
car ce n afiert s a fame non 
et por ce reprent tel gent fole 
ouides qui ainsint parole 
  li hom ne uaut riens qui se pingne 
ausint comme fame et se guigne  
et se tu ies homs qui te weilles 
meller d amer ou qui t en melles 
et tu as fame regardee 
de dyuerses coulors fardee 
ne prise adont sa biaute point 
se ne la uoiz en autre point 
car qant elle sera desointe 
ele ne sera pas si cointe 
comme deuant par auenture 
or te pri que tu n aies cure 
de tel fame qui ait fiance 
en sa biaute quar sanz doutance 
fame qu ainsi decoit amours 
ne puet estre de bonnes mours 
commentque chascuns uous em palle 
et autel com i ai dit dou malle 
uous weil ie de la fame dire 
c on ne doit pas biaute eslire 
en la fame ne grant richece 
mais sens cortoisie et largece 
seigneur qui biaute regardez 
gardez uous i por dieu gardez 
que uous ne soiez deceu 
en ce que uous aurez ueu 
qu elles sont si malicieuses 
et leur paroles si piteuses 
et trop deceuanz durement 
que puisc om a acointement 
a elles c est chose certaine 
c on s en depart a trop grant paine 
apres on doit aquerre amours 
par proesse de bonne mours 
car fame qui est prex et saige 
ne li homs qui a bon coraige 
zz lait amant pas ne refuse 
puisqu en li est proesse encluse 
car cil qui est tieus uraiement 
ne puet mie legierement 
ou sentier d amours desuoier 
ne son amant contralier 
dont se li dui amant sont saige 
bien celeront en lor coraige 
l amour touz les iors de lor uie 
et si porront par lor maistrie 
li uns l autre plus saige rendre 
qui uieut dont a amour entendre 
il doit querre tele personne 
qui soit saige cortoise et bonne 
et fame qui se uieut garder 
en amour ne doit regarder 
biaute n atour ne grant lynage 
mais sens cortoisie et barnage 
car il n est riens qui biaute uaille 
s ainsi est que bontes defaille 
car a brief parler la proesse 
d amours donne a l oume noblesse 
et le fait bel certainement 
car qui garde au commencement 
nos sommes tuit né d un linage 
dont di ge que cil n est pas saige 
qui dist que biautez ou richece 
ou atours de cors fait noblece 
mais i ose dire que proesse 
de meurs toute seule fait ce 
proesse trouua dyfference 
de lynaige premiers en ce 
erent cil qui de nobles né 
sont et cil qui ci sont demené 
qu il font ades tout le contraire 
de ce qu il deueroient faire 
dont seule proesse aornee 
de mours doit estre coronee 
biau parler a amour aide 
selonc la parole d ouide 
car qui set parler belement 
il puet assez legierement 
esmouoir amour et briement 
uous mousterrai comfaitement 
mais uous deuez premiers sauoir 
qu il puet en chascun lieu auoir 
de dyuerses manieres dames 
car les unes sont basses fames 
les autres sont de noble affaire 
et les autres ce wellent faire 
plus nobles que celes ne sont 
et autant de manieres ont 
li homme com nous dit auommes 
des fames quar entre les hommes 
li zz sont bas li autre noble 
li autre sont encor plus noble 
et si sai bien que nous trouommes 
zz degre plus entre les hommes 
qu entre les fames ne faisons 
car fames par nules raisons 
ne pueent le comperatif 
passer mais ou superlatif 
pueent mout bien monter li homme 
et estre tres noble si comme 
font clerc clerc sont tres noble gent 
clerc se maintiennent bel et gent 
car bonne amour fust or perdue 
se clerc ne l eussent soustenue 
or fust droiz que ie uous moustrasse 
la quelle est noble et la quel basse 
mais assez sauoir le porrés 
par ce que uous dire m orrés 
se li bas desirre a aler 
a la basse ainsi doit parler 
premiers il la saluera 
au plus bel que il sauera 
mais i enseigne generaument 
a uous qui uolez estre amant 
que quant saluee auerés 
celui qui d amours proierés 
que uous a lui ne parlés pas 
d auoir s amour isnellepas 
car ce affiert a fole fame 
quant saluee auras ta dame 
noblement zz peu te tairas 
et c el uieut parler la lairas 
car ie te faz bien assauoir 
que tu porras grant ioie auoir 
si qant elle parra tu malles 
te pues tenir que trop ne palles 
car c el palle en mainte maniere 
de parler te donrai matiere 
car aucun sont ie n en dout mie 
qant il sont deuant lor amie 
qu il perdent si lor contenance 
riens ne puet issir de lor pance 
n il ne seuent que dire doient 
ce que pensé deuant auoient 
et repensét yy fois ou yy 
ne pueent il a droit fors matre 
mais cil sont bien plain de folie 
car parler a dame iolie 
ne doiuent mie tele gent 
mais cil qui seuent bel et gent 
et tout hardiement parler 
doiuent uers les dames aler 
quant saluee belement 
l auras c ele trop longuement 
se taist adont parler porras 
et dire ce que tu uorras 
mais garde comment tu paroles 
aucunes estranges paroles 
li diras au commencement 
en iouant tout cortoisement 
ne ne soiez pas esbahis 
primes li loez son pais 
ou sa persone ou son linage 
car plussors dames tant en sai ge 
sont mout liees qant loer s oient 
et ce c om dist de legier croient 
les basses fames mesmement 
et celes de uile ensement 
quant bien loee l aueras 
c il te plait ainsint parleras 
  bele tres douce creature 
en uous former mist diex sa cure 
car uous iestes de tele taille 
qu i n est nule riens qui i faille 
biau cors auez et biau uisaige 
si courtoise estes et si saige 
com nule fame porroit estre 
dieus uos fist de sa proppre destre 
il ne faut en uous c une chose 
qu il me samble qu amours enclose 
n est pas en uous mais toute uoie 
legierement pas ne creroie 
qu amours eust hors de sa tente 
mis si belle dame et si gente 
et c il est ainsi douce amie 
que uous d amours soiez loie 
celui que amer daignerés 
iert entre touz mout honorés 
et se ie si dignes estoie 
dame que uostre amour fust moie 
plus riche de moy n aueroit 
ou monde ce me sambleroit  
et cele qui escoutera 
tex paroles se doutera 
que tu ne li dies friuoles 
si respondera tiex paroles 
  biaus sire ne me moqués mie 
uous faites trop grant uilonie 
qui me dites que ie sui bele 
et ie suis laide damoysele 
apres me dites que paree 
sui noblement et bien senee 
mais certes uous ne uerrés hui 
plus nice fame que ie fui 
car il n afiert mie que saige 
soit fame de si bas lynaige  
et qant ainsi parler l orras 
ainsi respondre li porras 
  uoirement est tiex li usaiges 
des homes et des fames sages 
que ia ne reconnoisteront 
la proesse qu il aueront 
qu il seuent et ie dire l ose 
qu a paines est plus laide chose 
que lui loer deuant le monde 
et cil en qui amours habonde 
nulement loer ne se doiuent 
et c il le font il se decoiuent 
se ie uous ai bele apelee 
et il uous samble douce amee 
que ie ne die mie uoir 
or poez bien aperceuoir 
que ie uous aimme loiaument 
qu il m est auiz se dex m ament 
q ou monde n ait si bele fame 
com uous iestes ma douce dame 
car qui plus laide ill ameroit 
qui soit ou monde il cuideroit 
que ce fust la plus bele chose 
qui soit desouz le ciel enclose 
apres uous dites comme saige 
que uous iestes de bas linaige 
tant faites uous plus a loer 
se uous sauez rire et iouer 
car se fame est prex et senee 
que plus sera de bas lieu nee 
tant fait elle miex a prisier 
car i os bien dire et deuiser 
que de nature uient noblece 
se uous auez domques proece 
en uous ce ne fait pas hautece 
dou grant linaige aincois fait ce 
li grant sens et la grant franchise 
qui en uo gent cors est asisse 
et pour ce dame uos aim si  
ele respondera ainsi 
  se ie sui de noblece plaine 
si com uous dites qui uous maine 
ne comment estes si hardis 
que uous ne par faiz ne par dis 
m osés de mes amours requerre 
mout auez empris fole gerre 
puisque de bas lieu estes nez 
a basse fame uous prenez 
et ie iere a noble home amie 
si iert la chose a droit partie 
nobles a noble basse a basse 
ce que uous dites otroiasse  
diras tu   se fames eussent 
tel eur qu omes ne peussent 
auoir noblece ausi com fames 
mais ie dy deuant toutes dames 
que noblece d amours est une 
a l umain linaige et commune 
sans cause dont et sans raison 
me chaciez de uostre maison 
qant ne connoissiez ma maniere 
si uous proi douce amie chiere 
que premiers mes meurs esprouez 
et se uous noble me trouez 
si faites de moy uostre ami 
car uous afferrés miex a mi 
se ie sui noble de coraige 
qu a zz autre de haut parage 
encor uous ose ie plus dire 
quiqu en doie groucier ne rire 
que s uns hom a double noblece 
de cuer une autre de hautece 
de lynaige et uns autres ait 
cele de cuer seule entresait 
li derrains plus prisiez sera 
que cil qui les yy auera 
car li premiers la noblece a 
de ceulz qui sont mort grant piece a 
c est a dire de ses parans 
mais c est chose bien aparans 
que li derrainiers de nului 
ne prent noblece fors de lui 
dont ne uaut pas tant la premiere 
noblesse com la derrainiere 
et por miex entendre la letre 
uos weil zz tel essample metre 
metons ainsi que dui roi soient 
qui yy dyuers roiaumes aient 
li uns a grant terre pleniere 
li autres en nule maniere 
ne puet auoir sa cheuissance 
mais a l escut et a la lance 
et au branc d acier et au hiaume 
fait tantqu il conquiert zz royaume 
si com li bons roys de sezile 
qui maint chastel et mainte uile 
comquist en la terre dela 
que on karolum apela 
li autres garde son pais 
si com fist li roys loeys 
qui fu rois de grant porueance 
qui tant comme il fu roys de france 
tint touz iours si em pais sa terre 
c omques nus hom ne li mut guerre 
li quiex doit estre plus prisiés 
si m aist dieus se uous disiés 
que cil qui a comquis l auoir 
ie diroie uous dites uoir 
cis doit estre li plus loez 
ie uous pri dont se uous poez 
aperceuoir que ie tiex soie 
que ie noblece de cuer oye 
otroier que uos me weilliez 
uostre amour si serai plus liez 
que se i estoie roys de france 
au mains m en donnés esperance 
si ferez bien et courtoisie 
car saichiez bele renuoisie 
ie uiurai se uostre amour ay 
et se ie ne l ai ie morrai  
et cele ainsi respondera 
espoir qant elle entendera 
que tu li diras tel parole 
  par foy uous me tenez por fole 
qant uous de ce me requerés 
car uous par tans touz uiex serés 
et ie sui iosnete pucele  
et tu diras response tele 
  se ie sui uiex ma douce amie 
pour ce ne me refusés mie 
car il couient uiex deuenir 
ou iosnes dou siecle fenir 
a tel fin nous couient uenir 
car nous ne nous poons tenir 
encontre ma dame nature 
ie qui sui une creature 
ne puis pas a la dieu puissance 
contrester par quoi ma naissance 
fust duqu a ores prolongie 
ma couppes domques n est ce mie 
se ie sui zz peu anciens 
ce seroit dont mains que niens 
ce i auoie pour ce damaige 
que ie sui d ancien aage 
mais s en uous a de sens denree 
ce que i ai m enfance passee 
est bons argumens que ie doie 
de la uostre amour auoir ioie 
puisque i ai ueschu longuement 
ie ne puis pas legierement 
auoir ueschu toute ma uie 
sans faire mainte cortoisie 
et maint biaus seruice et briement 
i ai fait tant de biens uraiement 
que uns homs qui petit uiuroit 
por riens tant de biens ne feroit 
tant sui ge bien dire uous ose 
plus dignes de penre grant chose 
car se ie encore iosnes fusse 
si grans biens deseruis n eusse 
n on ne puet se diex me sequeure 
faire grant bien em petit d eure 
et c est or bien chose certaine 
que li hom qui met plus grant paine 
a dieu seruir et deproier 
si doit auoir plus grant loier 
que cil qui si bien pas ne sert 
car qui mains fait et mains desert 
et chiez les princes terriens 
honneure on plus les anciens 
por ce qu il ont plus deserui 
que ce qui n ont gaires serui 
et ce que i ai dist douce amie 
de uiellesse ie ne l dy mie 
pour ce que ie si dines soie 
c anciens estre apelez doie 
aincois le weil dire et noter 
pour ce que ie uous puisse oster 
de cele fole oppinion 
qui cuidiés pour ce se li hom 
a zz peu ionesse passee 
s amours doie estre refusee 
ceste oppinions n est pas uoire 
aincois deuez penser et croyre 
que cil qui sont en iosne aage 
ne sont pas ferme en leur coraige 
ne uiellesse a teste chanue 
n est pas droitement conneue 
car maint home sont tuit chanu 
ainsqu il soient uiel deuenu 
li autre lonc tans uiueront 
si que ia chanes n aueront 
cil ua domques trop meserrant 
qui prent uiellece au poil ferrant  
et s aucuns homs d aage iosne 
proie d amer une persone 
quant cele l aperceuera 
si iosne ainsint opposera 
  uous estes de si iosne aage 
que nule fame qui soit saige 
a uous amer n entenderoit 
car paine perdue seroit 
si me samble que uos faciez 
folie qant uos porchaciez 
ce que uous ne deuez auoir 
car uous deuez croire et sauoir 
qui l amour de dame porchace 
il doit auoir proesse et grace 
mais ie ne puis en uos ueoir 
grant proesse ne grant pooir 
ne ie n en oy parler omques 
or me dites par amours domques 
qant de riens n estes alosés 
comment m amour requerre osés 
ne parler si hardyement 
se dex me doint amendement 
se par amours amer daignasse 
mout de uaillans hommes trouasse 
qui pallent toute iour a mi 
se ie uoussisse faire ami 
ie l eusse preu noble et gent 
et renommét de toute gent 
or faites en uostre ionesse 
tant de biens et tant de proesse 
que uos digne d auoir soiés 
ce que uous requerés et proiés  
li homs ainsint respondera 
quant elle parlét auera 
  se uous dites ces mos a certes 
ie di ce sont erreurs apertes 
mais uous le dites en riant 
et por iouer mon essiant 
bien sai que li biensfaiz passez 
doit auoir de loenge assez 
mais ie sai bien queque nus die 
que biens ne nule cortoisie 
ne puet uenir sans amour bonne 
a touz biens domques amour donne 
cause d estre et commencement 
se la cause a defaillement 
li effais defaura par force 
c est bien uoirs que nus ne c efforce 
a faire bien ne chose honeste 
se bonne amour ne l ammoneste 
si uous pri que uous m otroiés 
por dieu que uos ne m ociés 
s auerai cause de bien faire 
par uous ma dame debonnaire 
se uostre amour m est otroie 
et auient que ie face ou die 
chose qui doie estre loee 
l onnour uos en sera donnee 
et se ie maintenant l auoie 
meillor gre uos en saueroie 
que se tant de bien fait eusse 
que par droit auoir la deusse 
se ie l auoie deseruie 
et elle m estoit otroie 
a nului n en sauroie gre 
mais se la m otroiés de gre 
mout bon gre uos en sauerai 
qant l esperance en auerai 
zz clers plus a loer feroit 
qui zz deciple enseigneroit 
en zz art lui sage rendant 
que cil qui zz bien entendant 
rendroit plus saige par estude 
por ce que ie en amour sui rude 
uos proi ge que uous m apreignés 
si que ie bien soie enseigniés 
car grant honor emporterés 
de ce qu enseignié m auerés 
a tex dames se doit on penre 
qui seuent les rudes apenre  
qant elle ainsi parler t orra 
ainsi respondre te porra 
  bien pert que peu de senz sauez 
qant uous ainsint parlét auez 
car uostre parole est contraire 
a ce qu amours commande a faire 
car cil qui bonne amour plus a 
serui c omques ne refusa 
doit receuoir honor plus grande 
bonne amour ainsi le commande 
mais on puet bien aperceuoir 
se ce que uous dites est uoir 
tuit li bienfait nuisant seront 
a cex qui faiz les aueront 
et cil qui nul bien ne feront 
grant guerredon receueront 
uous uolez que ie uos enseigne 
mais il n est talans qu il m en pregne 
car ie le trauail n en porroie 
souffrir si uaut miex toute uoie 
amer zz home bien apris 
qant uos arez asses apris 
lors si uenez a moi parler 
atant uos em poez aler 
car c est grant honte et grans outrages 
qant zz hom qui n est mie saiges 
uieut amer une saige fame 
ie me merueil ma douce dame 
de ce que mon sarmonnement 
entendez si sophystrement 
mais uous n auez ie n en dout mie 
entendu chose que ie die 
qant ie dy bele douce amee 
se uostre amour m estoit donnee 
sans deseruir miex l ameroie 
que se ie deserui l auoie 
et em feroie meillor chiere 
ie l entendi en tel maniere 
que se yy persones estoient 
qui par amours amer uoloient 
et li uns ait fait mainte chose 
dont chascuns le prise et alose 
l autre nul bien fait n auera 
et en bon aage sera 
par droit cil sera refusez 
qui en oyseuses iert usez 
et li autres sera amis 
car se cil qui son cuer a mis 
en oyseuse a le cuer si iosne 
que nature pas ne li donne 
k aucune proesse puist faire 
en ce cas douce et debonnaire 
deuez uous le plus iosne ellire 
ne mie que ie weille dire 
qu il soit plus dignes d estre amez 
que cil qui est si reclamés 
de ualeur et de cortoisie 
ce dire seroit grant folie 
mais por ce que cis qui est iosnes 
puet faire plus de choses bonnes 
ainsi com dex a plus grant ioie 
d un pecheor qu a bonne uoie 
apres le pechiet uient de nuef 
que il n a de nonnante yy 
iustes qui n ont de penitance 
mestier por la grant habondance 
de bien qui doit uenir de li 
autel uous di ge de celi 
qui uieut requerre amour nouele 
se la dame ou la damoisele 
qui amour il aura requise 
comme cortoise et bien aprise 
la puet a amer enseignier 
ele i porra plus gaaingnier 
que se uns saiges le prenoit 
et a plus grant senz le menroit 
ce que i ai dit c il sont dui home 
dont l uns ait fait de bien grant somme 
l autre ne fist omques proesse 
par l empeschement de ionesse 
c om doit ellire le derrien 
qui de bien n auera fait rien 
aincoisque celui qui aura 
fait tant de bien com il faura 
ie l enten dou premier degre 
d amours et ce sauoir bon gre 
m en deuez ie uos apenrai 
comment ne ia n i mespenrai 
qui uieut a bonne amour monter 
yy degrez couient conter 
li premiers a non esperance 
d amours li secons sans doutance 
est de baisier otroiemens 
li tiers degrez est usemens 
d acoler sa tres douce amie 
li derrains est ie n en dout mie 
d abandonner son cors meesmes 
qant nous dont par deseur deesmes 
qui se uient miex penre a celui 
qui n aura fait nul bien de lui 
qu a celui qui fait l auera 
tant de bien comme il sauera 
dou premier gre deuez entendre 
mais s une fame ami uieut penre 
sans grant deliberacion 
ie sui de tele oppinion 
qu elle doit au premier plaissier 
son cuer et le secont laissier 
k ou premier a le bien ueu 
mais dou secont n a riens seu 
et ie di que cele est bien sote 
qui lait le certain por la dote 
mais ie ne tieng pas tel persone 
a saige qui si tost se donne 
car qui uieut amer saigement 
otroier doit premierement 
bonne esperance d amour fine 
et c ele trueue celui dyne 
d auoir le secont gre d amours 
com preu et plain de bonnes mours 
otroier le doit maintenant 
et c est bien droiz et auenant 
c el le trueue perseuerant 
en bonnes oeures tout errant 
li doit le tiers degre donner 
et puis li toute abandonner 
et se uous demandez raison 
por quoi cil qui est iosnes hom 
qui peu de bien fait auera 
esleuz estre deuera 
aincoisque cist qui aura fait 
touz les biens qu il puet tot a fait 
la raisons est clere et aperte 
car une fame a peu de perte 
s il li plait ci l laissera 
a qui otroiez auera 
les yy degrez premiers nommez 
mais se li quars estoit sommés 
departir pas ne s em porroit 
adont si comme elle uorroit 
et a ce raison est mout bonne 
car qant la fame sa personne 
a a zz homme abandonee 
uoirs est qu elle li a donnee 
la plus bele chose qu elle ait 
et por ce a grant paine le lait 
qant uous dites que uos auez 
plus saige et que uous miex amez 
celui qui est plains de proesse 
que celui qui est en ionesse 
qu il couient que uos aprenez 
moi samble que uos mesprenez 
por ce zz essample meterai 
par quoi ie le uous prouerai 
s uns homs auoit zz arbre enté 
ou il eust fruit a plente 
li fruiz plus douz li sambleroit 
que d un autre arbre ne feroit 
apres c est bien chose certaine 
que ce c on aquiert a grant paine 
on le garde plus chierement 
que ce c om a legierement 
et se grant paine n i est mise 
ia ne sera grant chose aquise  
et ele puet ainsi respondre 
por ce que tu as dist confondre 
  puisqu il ne puet estre c om face 
chose grant em petite espace 
et uos querés la plus grant chose 
qui puist estre dire uous ose 
que mout uous couuenra ueillier 
et labourer et trauillier 
ainsque uous i puissiez uenir  
adont ne te porras tenir 
ains responderas ensement 
  ie uous mercy mout durement 
de ce que m auez otroyé 
ce dont ie uous ai tant proié 
mais uous uolez que g i traueille 
et certes se n est pas merueille 
se ne l otroyés simplement 
car il n affiert pas uraiement 
a nule fame qu elle otroie 
s amour a celui qui la proie 
deuantqu il auera assez 
de max et de trauaus passez  
adont respondera la fame 
  c est dyablie a dire par m ame 
que les proesses rien ne uaillent 
a cex qu a bien faire trauaillent  
c il uient a zz bas en coraige 
d amer dame de haut parage 
dire li porra tel parole 
se il la trueue simple ou fole 
il li dira ces mos meismes 
que nous en l article deismes 
ou li bas hom palle a la basse 
dont ma teste est dou dire lasse 
fors tant sans plus qu il loera 
le lynaige qu elle auera 
c ele est malicieuse et saige 
en ce kas conseillerai ge 
qu il palle a lui bien saigement 
car c il palle a lui longuement 
dou lynaige dont elle sera 
l un des troys celle pensera 
ou que il ne saiche qu il die 
ou le face par flaterie 
par quoy plus tost a s amour uingne 
ou que il pour fole la tingne 
lors a parler commencera 
d amours et ainsint parlera 
  se m amour reponre peusse 
de maintes choses me teusse 
qu il me couient dire par force 
car mes cuers telement c efforce 
a qui ma uolentez estriue 
qu il me fet aler hors de riue 
et me met en si male guerre 
que si grant chose ose requerre 
que ie dire ne le porroie 
et por ce dame ie uous proie 
se ie palle a uous folement 
si m en escusez belement 
cortoisement le me diés 
s il uous plait et m en chastiés 
car amours le m aprent a dire 
qui me fet souffrir grant martire 
bonne amour connoistre m a fait 
qu elle prent tout le monde a fait 
sanz faire point de dyfference 
de biaute ne de grant science 
ne de sexe ne de lynaige 
ausi bien le fol com le saige 
ains regarde sans plus se bonne 
et couuenable est la persone 
por soustenir d amours la cure 
amours n ensuit de riens nature 
amant dont ne doiuent eslire 
s ose ie hardyement dire 
manieres d omme en nule guise 
forsk ainsi com amours deuise 
ie tieng dont la fame a musarde 
qui riens en son amant regarde 
qui soit fors ce tant seulement 
c il l aimme bien entierement 
domques puis ie l amour sans blame 
requerre de chascune fame 
s ainsi n est que si mauuaise soie 
que ie refusez estre doie 
se uous domques amie chiere 
uolez escouter ma proiere 
tel chose requerre m orrés 
qu escomdire ne me porrés 
par raison mais se m oez dire 
chose qui uous esmueue a ire 
dont me reprenez asprement 
ie uous dy bien certainement 
soffrir me ferez tel martyre 
que ie ne le porroie dire 
dame pieca uos ai amee 
et la uostre amour desirree 
et bien cuidai courir la plaie 
mais ne puis por pooir que i aie 
non pas pour ce que ie resoigne 
d amour sostenir la besoigne 
mais ie resoingne la hautece 
dame de uostre grant largesse 
uostre regars si me desuoie 
que ce que ie pensét auoie 
a grant paine puis descourir 
ie cuidai ma dolor courir 
maisque plus la plaie couuroie 
plus grant dolor au cuer auoie 
or ai ma dolour tant celee 
la plaie est si parfont alee 
qu a uous dire le me couient 
car la grant dolor de uos uient 
en uos iert ma dolour fenie 
en uous iert ma mors et ma uie 
car se uos otroier daingniés 
que uous m amie deuingniés 
la uie m auerez rendue 
que i auoie par uous perdue 
et mout de solaz auerai 
par uous tant com ie uiuerai 
et se uous m estes refusee 
la uie me sera muee 
en grant paine et en grant martire 
et miex uauroit ie l os bien dire 
morir tost et apertement 
que languir ainsi longuement 
mainte autre chose en ma pensee 
auoie por moy porpensee 
que ie uous cuidai dire encore 
mais ie plus dire n en puis ore 
mais dex set bien se ie poisse 
qiex paroles ie uous deisse  
et la fame ainsi a respondre 
commencera por lui confondre 
  ie me merueille trop forment 
comment est que par tel torment 
ne defaillent li element 
et li mondes entierement 
se ie honte ne redoutasse 
si cruelment uous ramenasse 
et uous contasse ceste chansse 
que uous menissiez pute dansse 
mais ie laidengier ne uous ose 
por ce que trop est laide chose 
de dire uilaine parole 
a homme commentqu il parole 
uo desuerie soufferai 
et souef uous responderai 
qui estes uous qui si grant don 
ossés demander a bandon 
ie connois bien uostre linaige 
et bien pert a uostre uisaige 
quel biaute uous poez auoir 
mout est grant hardiesse uoir 
quant cil qui toute la semaine 
en marchandise se demaine 
et puis par amours amer ose 
le dymanche quant se repose 
se n est pas sanz raison prouee 
que distincions fu trouuee 
entre hommes au commencement 
ains fu trouee uraiement 
por ce que chascun si ne quiere 
compaigniee de sa maniere 
et que nus n ait de chose cure 
qui n apartient a sa nature 
se n est mie domques niens 
qant les estatus anciens 
uolez corrompre et uioler 
et par presumption uoler 
hors les metez de uo linaige 
se i estoie ore si peu saige 
que ie uousisse a uous entendre 
comment poez uous si haut tendre 
qui sauez bien que por cel fais 
soustenir n estes mie fais 
ne por moi amer soufisans 
une pertris ou uns faisans 
deuroient estre molt dolans 
se une cercele uolans 
les auoit par sa force pris 
mais s afiert as oisiaus de pris 
car faucon doiuent auoir ioie 
et espreuier de tele proie 
non pas escoufles ne aloe 
on te deuroit faire la moe 
quant fame de noble linaige 
osas amer en ton coraige 
de ce ne te pues tu deffendre 
por raison que tu saiches rendre 
tu ies en ceste oppinion 
qu amours ceste distinction 
ne fait entre amans maisqu il soient 
tel que par amours amer doient 
ausi ne doiuent amant faire 
i otroi bien sans dire contraire 
le premier membre de ce dist 
mais en l autre met contredist 
qu amours ne face dyfference 
entr ex quar c est fausse sentence 
car qui ce soustenir uorroit 
cil dis auoir lieu ne porroit 
qui dist qu amours en sa main porte 
une balance toute torte 
tu ies a redargucion 
menés par la destruiction 
siuant de ceste ypotetique 
ou ie ne sai rien de logique 
et ce que ie t ai recité 
remaint em ferme uerite 
et se tu uiex dire ou respondre 
por ceste sentence confondre 
k amours n est mie droituriere 
puisqu elle porte en tel maniere 
en sa main la torte balance 
ie puis soustenir ma sentence 
et toi respondre en tele guise 
s amours a sa balance mise 
torte en sa main toute uoie 
ua elle touz iors droite uoie 
qu elle n use en nule saison 
c il n i a trop iuste raison 
de la dite inequalite 
dont ie uous ai tant recité 
car qant amours uit que nature 
mouuoit les homes a luxure 
sans faire nule difference 
si uoust mestre conseil en ce 
car ce n estoit pas bele chose 
por ce s aucuns fox requerre ose 
une grant dame en guise mainte 
qu elle fust a amer contrainte 
se c estoit uoirs zz charetiers 
zz truans ou zz sauetiers 
porroit hardiement enquerre 
ou la royne d emgleterre 
ou une autre uaillant roine 
et por ce qu amours ne uoust mie 
souffrir si male deruerie 
donna elle a trestouz puissance 
de refuser ou d otroiance 
et se la uostre oppinion 
est uoire sanz exception 
que chascuns soit amez qui aimme 
zz autre riule ainsi reclaimme 
qui en tel maniere parole 
ie tieng la persone a trop fole 
qui a plus bas de lui se prent 
et nature ausi l en reprent 
chascuns se doit a pareil prendre 
ou a plus grant non pas a mendre 
or pues tu bien aperceuoir 
se cele rigle chante uoir 
que tu por nient te trauailles 
c est bien drois qu a ton esme failles  
et tu porras respondre ensi 
  ma douce dame qui i aim si 
uostre respons est si soues 
qu il doit estre de moy loés 
et bien pert a uostre langaige 
que uous estes de haut parage 
biau parler a noble personne 
est chose mout bele et mout bonne 
mais il n est chose si contraire 
a noblesse com dire ou faire 
chose qui tort a uilonie 
nices est et fouz qui ce nie 
uous connoissiez bien ce me samble 
mes dis et mon lynaige ensamble 
ce dites mais uous mesprenez 
et l erreur de cex maintenez 
qui dient que s un home est saige 
sans biaute ou sans grant linaige 
il ne doit mie amie auoir 
et dient que ce n est pas uoir 
que s aucuns est de grant noblece 
ou de lynaige sans proece 
il est dignes d auoir amie 
mais c est a dire dyablie 
car raisons uiue nous enseigne 
qu il couient que noblece uiegne 
de proesse et de cortoisie 
or soit dont cele error laissie 
et proesse de bonnes mours 
uous constraingne amer par amours 
apres uous dites que trop grande 
honte est de ce que ie marchande 
mais tant uous ose ie bien dire 
que ce ne me doit de rien nuire 
se ie gaaingne honorablement 
a marcheander tout belement 
ie faz ce qui affiert a mi 
car mi parent et mi ami 
k ainsi l ont touz iours maintenu 
en sont a grant honneur uenu 
se ie faz selonc ma nature 
dou pueple en oste la murmure 
et ma gaingne n est pas mauuaise 
mais maintes genz en sont a ayse 
car ie la despens uraiement 
en lieu et en tans largement 
et autre chose que noblece 
de cuer ne me fait faire ce 
d autre part se ie ne gaaingne 
ie dout que poures ne deuaigne 
et se fortune m est contraire 
ie ne porrai les oeures faire 
qui affierent a ma noblece 
c est la chose qui plus me blece 
que ie n aurai fors la parole 
et ie sai bien quant on parole 
d aucun noble home sans richece 
nus a lui prisier ne s adrece 
et c il auient qu aucuns mot die 
de largesse ou de courtoisie 
chascuns de lui se moquera 
et ainsint le ramponera 
cis hom qui n est riens que il lait 
a cuiqu il soit biau n a qui lait 
ia soit ce qu il ait pourete 
se uante de sa largete 
mais quel largesse doit il faire 
ia se deust bien de ce taire 
or pert il bien que c il eust 
grant richece a enuiz se teust 
mais touz li mondes dit et chante 
il est raisons que cil se uante 
de largesse qui n a que prendre 
apres de ce me puis deffendre 
qu il fait trop bon richesse auoir 
car cil qui a plus grant auoir 
plus puet par sa largesse aidier 
se n est mie ne d ui ne d ier 
apres est uostre oppinion 
qu entre homes a distinction 
et uolez que chascuns requiere 
fame qui soit de sa maniere 
et lait em pais toutes les autres 
si que li haut aient les hautes 
et la basse preingne le bas 
de ce n iert pas trop grant debas 
a moi car ie le uos otroye 
mais s ainsi est que ie tex soie 
que i aie en moi sens et proesce 
i ose dire que i ai noblesce 
et puis haute dame de pris 
requerre sans estre repris 
car zz poestes nous tesmoigne 
qui parla de ceste besoingne 
catons fu apelez par non 
nus n est nobles se de cuer non 
apres uous dites tel parole 
se uous estiez ore si fole 
que uousissiez a moi entendre 
n i deueroie ie pas tendre 
car ie sai bien que pour ce fais 
soustenir ne sui mie fais 
ne de uous amer souffisans 
celui qui armes si pesans 
prent qu il ne les puet soustenir 
et cheual c on ne puet tenir 
doit on moquer communement 
ie uous otroy bien uoirement 
que c est trop durement grant chose 
qant ie uostre amour requerre ose 
mais qant uos m arés esproué 
se uous m auez digne trouué 
de receuoir ce que ie chace 
ie uous proi que par uostre grace 
ce que ie requier m otroiez 
et que uous ma proiere oyés 
et se uous trouuez que ie soie 
tiex que refusez estre doie 
dou tout me weilliez refuser 
et si me faites amuser 
a touz cex que uos trouuerés 
ainsi faire le deuerés 
mais certes i ai mout grant fiance 
que cele hardie esperance 
qui me constraint a uous proier 
se uous me uolez otroier 
le don si bien le gardera 
que iamais ne m eschapera 
la uostre amour en nule guise 
puisque ie l auerai aquise 
mais certes a moi contredit 
ce qu auez par deseure dit 
de l escoufle et de la crecele 
des quiex la nature est itele 
qu i ne doiuent pas penre proie 
ains en doiuent auoir la ioie 
ostoir espreuier et faucon 
et ie respons qu il sont aucon 
oysel de proie bien petis 
a penre proie touz faitis 
qui uont tant par force faisant 
qu i prennent pertris ou faisant 
car on dit souuent sans iongler 
c uns petis chiens tient zz cengler 
si qu il ne se puet remouoir 
domques uous di ge bien por uoir 
qu oisiaus de proie la grandesse 
ne fait pas chiers mais hardiesse 
d autre part nous ueons aucons 
qant espreuiers ostoirs faucons 
qui doutent si les passeriaus 
qu il n osent aprochier uers aus 
mais uns petiz oysiaus les chace 
et les fait fuir de la place 
et uoler ou li uenz les soufle 
c il auient dont que zz escoufle 
ou uns autres oysiax petis 
est si loirrés et si faitis 
et plains de si hardy coraige 
qu il folingne de son lynaige 
on le doit a la perche mestre 
ou li espreuier doiuent estre 
et cheualier porter les doiuent 
sor lor poinz ou il se decoiuent 
se ie sui dont de baz linaige 
et ie sui nobles de coraige 
s au uiel escoufle me uolez 
comparer si com uous solez 
ie sai bien que grant tort arez 
mais au faucon me comperez 
si ferez bien et cortoisie 
et pour dieu ne refusez mie 
la proesse dont qu elle uiengne 
cis examples le uous enseigne 
les roses ne sont pas mains fines 
c eles croissent dedenz espines 
et se fins ors reponnus iere 
en zz uaissel de uil matere 
ia pour ce mains ne perderoit 
dou pris que deuant aueroit 
et ce que i ai dist par deseure 
c on ne doit distinter nule eure 
mais regarder se cil qui prie 
aimme bien ou c il n aimme mie 
pert que n auez pas entendu 
au respons que auez rendu 
la sentence uous samble dure 
mais la parole qu est oscure 
uous a fait tel responce rendre 
mais uous deuez ainsi entendre 
cele qui d amours est proie 
ne doit regarder la lignie 
de celui qui s amour demande 
c ele est petite ou c ele est grande 
ains doit regarder c il a grace 
ou proesse qu a loer face 
et en ce cas deuez uos croire 
la sentence puet estre uoire 
qui dit qu amors en sa main porte 
une balance toute torte 
mais la balance ensi deuise 
s amours a la balance mise 
torte en sa main toute uoie 
amours ua touz iors droite uoie 
car i ose hardiement dire 
qu il souffist et doit bien souffire 
s amours donne commencement 
a l un des amans seulement 
et puisqu amours a l un tenté 
li autres a franche uolente 
dou refuser ou dou recoiure 
s ainsi est qu il puist apercoiure 
qu il serue amours entierement 
honorer le doit durement 
et en touz lieus ou il sera 
deuant la gent le loera 
et c il fait chose qu il ne doie 
tantost le doit chacier en uoie 
et por ce bonne amours otroie 
a chascune fame c om proie 
franche uolente d otroier 
s amour a l omme ou de noier 
car quicomques fait une chose 
tout franchement sanz point de glose 
plus grand loier doit receuoir 
que qui le fait par estouuoir 
et ainsi fait li rois de gloyre 
qui donna a l oume mimoyre 
par quoi puet bien et mal connoistre 
et puis si le mist hors de cloistre 
et li donna uolente franche 
de ce faire ou ses cuers se panche 
et dist que cil qui bien feroient 
plus grant loier emporteroient 
que nus hom ne porroit retraire 
et cil qui feront le contraire 
en si tres grant torment cherront 
qu a grant paine le soufferront 
s uns hom dont une fame prie 
qui soit dignes d auoir amie 
se cele son tans li refuse 
en uilonie son tans use 
s ele n est aillors assenee 
se uous n auez domques donnee 
uostre amour a autre qu a mi 
uous me tenrez dont a ami 
sans moi plus faire a uous muser 
rien ne uos em puet escuser  
et qant ele t entendera 
tel responce te rendera 
  or auez trop bien uielé 
tant auez dist et fauelé 
que ie trop a faire aueroie 
se ie tout recorder uoloie 
mais zz poi en raconterai 
par qoi uos dis confonderai 
uos dites que nule noblesse 
ne puet uenir fors de proesse 
s ainsi est dont niens 
qui fu fait par les anciens 
qui mistrent par discrecion 
entre homes grant distinction 
et par degrez estre les firent 
lor paine domques bien perdirent 
se ce que uos dites est uoir 
mais on puet bien aperceuoir 
que ce sont grans truffes a dire 
ie di dont encore biaus sire 
qu il est drois que chascuns requiere 
fame qui soit de sa maniere 
li nobles noble li bas basse 
et que nus les bondes ne passe 
ainsi seront bien ordonné 
et li labour guerredonné 
apres ainsi uos deffendez 
de ce que uous marcheandez 
car uotre ami qui l ont tenu 
l ont a grant bien en sont uenu 
ce ne uous weil ie pas blamer 
mais uous ne deuez pas amer 
tele fame qui marchandise 
ne maintenroit en nule guise 
et marchandise trop amere 
seroit a la fille ma mere 
se que uous dites uraiement 
que uous despendez largement 
uous deueroit bien digne faire 
d amie auoir de uostre affaire 
mais por ce ne deuez uos mie 
penser a auoir bele amie 
por ce se uous auez proesse 
de cuer n auez uous pas noblece 
ne pour estre noble apelez 
ne deuez mais prex bachelers 
ausi com li oysiaus petis 
et li oysiaus uiex et chaitis 
la crecerelle qui cuer a 
de faucon faucons ne sera 
ne li faucons uiex et chaitis 
n iert apelez oysiax petis 
ains iert apelez uil faucon 
et li oyseles de chacon 
iert apelez bons oyseles 
il apert dont biax soteles 
s a nului ne me sui loie 
touteuoies n aras tu mie 
noble amie ausi com ie sui 
por chose que tu dies hui  
et tu porras ainsi respondre 
  ie ne weil pas uos diz confondre 
mais ie n i uoi nule raison 
s ainsi auient c uns iosnes hom 
qui soit nez de lingniee basse 
de proece zz noble home passe 
por quoi plus grant don n auera 
que cil auoir ne deuera 
car uoirs est qu entre nous touz homes 
d adan le premier estoc sommes  
et ele dira maintenant 
  chiez le roy est plus auenant 
li ors que chiez zz paisant 
et si ua bien chascuns disant 
que graindre honor est cheuauchier 
zz trotier maigre cheuauchier 
c un asne craz et bien amblant 
or laisse dont ton fol samblant 
et ce que tu ne dois auoir  
et tu responderas   ia uoir 
de cest propos ne partirai 
mais touz iours ainsi languirai 
commentqu il m en doie auenir 
esperance me fait tenir 
ce propos que i ai en moi prise 
et se dieus plait et saint denise 
diex ma dolour allegera 
car uostre cuers si muera 
que ma paine n iert pas perdue  
et tel responce t iert rendue 
  dieus doint que guerredon aiés 
tex que uos soiez bien paiez 
grant mercis  diras tu  qant ce 
dites qui me donne esperance 
et ie pri diex que ie tant uiue 
que uenir puisse a bonne ryue  
c il uient a zz hom en coraige 
qui soit uenus de bas paraige 
d amer une plus noble dame 
couient qu il requiere tel fame 
qu il soit plains de trop grant proesse 
car qant homs de bas lieu s adresse 
a dame qui de haut lieu uient 
par droite force il li couient 
que par proesse tout sormonte 
car ses hautes dames ont honte 
qant elles laissent lor paraus 
ia soit ce qu il uiengne par aus 
qant se prennent a basses gens 
s ainsi n est que si prex et gens 
soit li bas hom qui l amour blece 
de la dame que sa proesce 
puist faire compensacion 
contre sa basse nacion 
car c il auient c une contesse 
ou une autre plus grant maitresse 
a home de bas lieu se preigne 
chascuns cuidera que ce uaigne 
de grant coppie de luxure 
dont nous ne deuons auoir cure 
ainsi com cil liures fera 
sauoir qant tans et liex sera 
mais li bas qui a l amour bee 
par proesse et par renommee 
porra oster la soupecon 
retorner weil a ma lecon 
cele qui si noble sera 
de cest bas home que fera 
qant si preu troué l auera 
regarder certes deuera 
s entre cex qui sont de son genre 
porroit ausi preu ou plus penre 
et celui deuera amer 
autrement feroit a blamer 
c ele n en puet nus tiex trouer 
le bas home doit esprouer 
et mener en mainte sanblance 
ainsque d amour ait esperance 
car tost lairoit par auenture 
ce qui ne li uient de nature 
c est a dire la grant proesse 
qui li fait auoir la noblesse 
qant bien l auera esprouué 
et ferme l auera trouué 
c il li plaist si le retenra 
et cil ainsi se maintenra 
em parlant com dit la rebriche 
ou la noble palle au bas riche 
et se ce ne li puet souffire 
il porra tiex paroles dire 
  uo proesse par tout le monde 
et uostre grant noblesse habonde 
et pour ce dame bien aprise 
n est il mestiers que ie uous prise 
ne ne loe en uostre presence 
car ie me mefferoie en ce 
qu il sambleroit queque nus die 
que ce fust droite flaterie 
ie sui uenus principalment 
por uous offrir se diex m ament 
tot ce que ie uous porrai faire 
si uous pri de cuer debonnaire 
que mon seruice retenés 
si ferez ce que uous deuez 
et ie proi dieu que par sa grace 
me weille otroier que ie face 
chose qui plaise dame saige 
a uous car i ai en mon coraige 
ferme que uous ne finerai 
de seruir tant com ie uiurai 
car i ai esperance pleniere 
que uous dame en nule maniere 
ne soufferiez que ie perdisse 
nul trauail que ie en uous meisse 
et se i auoie trauillié 
por uous et mainte nuit ueillié 
ie me morroie sanz doutance 
se ce n estoit bonne esperance 
qui me ueut touz dis soustenir 
car commentqu il doie auenir 
bonne esperance fiere ou faille 
me soustient que ie ne defaille 
et se ie l esperance auoie 
que refusés estre ne doie 
de uous dame il me souffiroit 
et l amours ariers s enfuiroit 
biax frere par la mazelaine 
ie ne sui mie si uilaine 
que ton seruice n autre doie 
refuser en lieu ou ie soie 
car qui refuse autrui seruice 
honte li fait et poy le prise 
et si cuide on qu il soit si nice 
qu il le face par auarice 
por ce qu il ne weille pas rendre 
le seruice qu il n ose prendre 
car c est bien costume aprouee 
que qui son seruice offre il bee 
c on li rende aucun benefice 
por la raison de son seruice 
a ce doit il a bon droit rendre 
car qui bien donne bien doit prendre 
mais biau frere tant dire t ose 
que tu uas chacant tele chose 
que tu n ies dignes dou recoiure 
ainsint com ie puis apercoiure 
as paroles que or disoies 
tu quiers que de moi amez soies 
mais il n est nus talens que i oie 
d amer et se i amer uoloie 
ne sui ge mie si peu saige 
que i aimme home de bas linaige 
et fust en lui toute proesce 
car dame de si grant noblece 
com ie sui feroit a blamer 
c ele uoloit bas home amer 
tu dis se l esperance auoies 
de m amour eschappez seroies 
de mort et deuroit toi souffire 
et pour ce rose ie bien dire 
qu a ces bourdes que tu me dis 
puis ie bien sauoir qu en tes dis 
a grant fraude et grand deceuance 
et bien sai sanz nule doutance 
que tu dis de bouche tel chose 
qui n est pas en ton cuer enclose 
por ce deuroies orendroit 
estre refusez a bon droit 
bordeur doiuent et mencongier 
le palais d amours eslongier 
car puisqu il seront tel trouué 
s ou palais d amour sont trouué 
on les met hors par les espaules 
por lor bourdes et por lor faules 
dames uoirs est que ie requier 
a estre amez que plus ne quier 
car bien sai qu il n est plus de uie 
que de bien amer quoyc on die 
mais uostre parole demoustre 
que uous me refusez tout outre 
et c est toute uostre raisons 
por ce que ne sui nobles homs 
et se toute proesse auoie 
se dites riens n i gaingneroie 
mais ie ne doy auoir damaige 
en ce que sui de bas lynaige 
maisque ie soie tiex que i aie 
aquise proesse ueraie 
car i ose dire que proesse 
de mours donne a l oume noblesse 
se i ai dont proesse de mours 
ie puis bien amer par amours 
et se mauuaistiez ne m encombre 
ie doi des nobles estre ou nombre 
et nobles puis estre clamés 
et de noble dame estre amés 
ia soit ce c uns hom par proesse 
qui soit nez de bas lieu noblesse 
ainsi com tu as dist aquiere 
ia ne muera sa maniere 
por nule chose qui auiengne 
n il ne puet estre qu il deuiegne 
bons uauasors ne dus ne contes 
et fust plus prex que tu ne contes 
c il n est ainsi par mescheance 
que li princes par sa puissance 
li weille faire tele grace 
que il duc ou conte le face 
homs de bas lieu qui a proesse 
de meurs ne puet auoir noblesse 
fors par la puissance le prince 
ie te tieng domques bien a nice 
qui uiex amer une contesse 
dyable te chantent bien messe 
qant de bourdes faire zz grant conte 
deuant tel dame n eus honte 
ordement en ua tes affaires 
tu as maintes choses contraires 
a ce que nobles estre puisses 
cil qui sont noble ont grailles cuisses 
et longuetes de lor nature 
petit pie bien fait a mesure 
et si cortoisement taillié 
por noient fussent il taillié 
et tu uoiz quiex iambes tu portes 
courtes et grosses zz peu tortes 
tu as les piez lons plaz et les 
por ce es tu uilains apelés 
se li princes donne ou otroie 
la noblece qant on l em proie 
a home de basse lingnie 
qant il est preuz ie ne uoy mie 
raison por qoy il se puist penre 
a une dame de haut genre 
car puisqu est ainsi que proesse 
de cuer donne a homme noblesse 
par tel proesse bonne et fine 
sont amé cil qui en sont digne 
dont seule proesse aornee 
de meurs doit estre coronee 
apres dame moqué m auez 
de mes piez si com uos sauez 
et de mes iambes qui sont cortes 
toutes onnies zz peu tortes 
comme iambes a paisant 
se n est pas raison soufisant 
on dit qu il ot en lombardie 
zz home né de gent hardie 
les iambes auoit si bien faites 
com se on les eust portraites 
si bien l auoit formé nature 
qu il fu trop biax a desmesure 
grant habondance ot de richece 
mais en li n ot point de proece 
nices fu et mal affaitiés 
et plains de toutes mauuaistie 
d auarice de mauuaistie 
zz autre en ot en honguerie 
qui ot les iambes malotrues 
trop grosses et toutes tortues 
les piez auoit plaz et prolis 
et si n estoit pas mout iolis 
ains fu mout laide creature 
gros fu et de courte estature 
lais fu ses cors et ses uisaiges 
mais por ce que il fu mout saiges 
et de proesse auironnés 
fu il apres rois coronés 
et fist tantque par la contree 
fu de lui grant la renommee 
par tout fu loez et prisiés 
por ce qu il fu bien auisiés 
prex et saiges si uous pri domques 
dame que ne regardez omques 
mes piez ne mes iambes tortues 
car on dit souuent par les rues 
c om ne doit pas querre biaute 
mais grant proesse et loiaute 
se ie sui laide creature 
se poise moi par auenture 
a nature uos em prenés 
car certes ainsint sui ge nés 
tu rescuses mout belement 
mais ie ne puis pas uraiement 
en toi grant proesce ueoir 
ne grant sens ne mout grant pooir 
ne ie n en oy parler omques 
or me di se diex t aist domques 
qant n ies prisiez de riens en terre 
comment oses m amour requerre 
ne parler si hardiement 
car tu ses bien certainement 
qui uieut de haute dame auoir 
l amour il doit assez sauoir 
et doit estre plains de noblece 
et doit faire mainte proece 
qant tu tout ce fait aueras 
et assez de bien saueras 
si reuenras a moi parler 
tu t en pues bien atant aler 
il pert bien a uos dis par m ame 
que uous estes cortoise dame 
car uous dame m ammonestés 
a faire toutes honnestes 
por ce que ie uos uoi si saige 
ie uous requier de bon coraige 
que uous tant trauillier daigniés 
enuers moi que uous m apregniés 
qu est cil qui uieut l amour eslire 
de tel dame doit faire et dire 
par quoi ie me puisse deffendre 
s aucuns hom me uoloit reprendre 
de chose que i eusse dite 
ce que tu dis poi te porfite 
car par tes paroles tu uues 
mestre la char deuant les bues 
et troubler l ordre de nature 
tu requiers par pute auenture 
que ie a ami te retiengne 
apres tu uiex que ie t apregne 
car tu ne ses amer ce dis 
a toi meismes contredis 
car tu uiex auoir amours fines 
et dis que tu n en ies pas dignes 
mais laide chose est toute uoie 
sambleroit se ie refusoie 
a enseignier zz home nice 
et seroit zz peu d auarice 
et por ce te uoudrai ge aprendre 
et saches se tu uiex entendre 
a ce que ie t enseignerai 
sage d amours te renderai 
cil qui uieut amer doit le uice 
fuir c om apele auarice 
et doit maintenir largete 
et qant il uoit necessite 
apertement doit la main tendre 
ne ne doit mie tant atendre 
que cil la chose li demande 
qu en aura necessite grande 
car assez achiete la chose 
ce dit on qui demander l ose 
c il uoit zz poure auoir besoingne 
grant courtoisie est qu il li doingne 
et s ainsi est qu il ait seigneur 
il ne puet faire sens greigneur 
que de lui porter reuerence 
ensorquetout li deffens ce 
que deuant ne deriers ne die 
de dieu ne des sains uilonie 
a chascun se doit humble rendre 
a chascun seruir doit entendre 
bian se doit garder de mesdire 
car mesdisanz bien le puis dire 
ne puet maintenir courtoisie 
ne demorer de sa mainsnie 
de pourete se doit garnir 
ne ne doit nului escharnir 
les poures genz meismement 
ne ne doit pas legierement 
c il est saiges plait commencier 
ne par deuant la gent tencier 
ne les autres tencier laissier 
mais a son pooir abaissier 
deuant les fames doit peu rire 
et qui uorra salemon lire 
en ses escris ce trouuera 
que cil est fox qui le cuer a 
a rire trop abandonné 
et tant m a dex de senz donné 
que bien sai que fames n ont cure 
d omme qui rit outre mesure 
car grant sens a et grant doctrine 
a bien maintenir amour fine 
entre les grans dois habiter 
et dois les grans cours uisiter 
ades ne dois tu pas iouer 
et les anciens dois loer 
et lor bienfaiz dois recorder 
por riens ne se doit acorder 
a estre amis a plusors fames 
ce seroit grans hontes et blames 
s en yy lieus auoit son cuer mis 
hardis contre ses anemis 
doit estre s en iert plus prisiés 
saiges doit estre et auisiés 
a toutes fames doit seruir 
por amour d une deseruir 
uestir se doit honestement 
et lui maintenir saigement 
traitables soit et debonnaire 
car aucun sont qui cuident plaire 
por dire uilaines paroles 
nices outrageuses et foles 
et por faire li hors dou sen 
mais biau frere gardez uous en 
se ne uous uolez repentir 
apres gardez uous de mentir 
de trop parler et de trop taire 
ne ne doit a nul home faire 
promesse trop hastiuement 
car qui promet hardiement 
qant il li plait et paie tart 
on le claimme nice et fetart 
et dit on qu il a trop de uent 
si le croit on mains que deuant 
s on li uieut donner une chose 
il ne la doit dire uous ose 
refuser en nule maniere 
ains la doit penre a bonne chere 
s ainsi n est que cist qui doit faire 
le don cuide que necesaire 
li soit et elle ne l est mie 
en ce cas couient il qu il die 
ainsi   ceste chose auenant 
ne m est pas quant a maintenant 
et pour ce a laissier la uos bee 
autant uaut com se uous donnee 
la m eussiez uostre merci 
por ce la weil ie laissier cy 
et par uous gardee sera 
en mon non tant com moi plaira  
ne ne doit oissir de sa bouche 
chose qui a laidure touche 
les uilains faiz fuie et resoigne 
ne promeste riens qu il ne doingne 
car cil qui sanz donner promet 
en grant uilonie se met 
qu il n est nus hom qu il ne puist estre 
ce dist on riches de promestre 
et s aucuns de promesse fausse 
li iosne de mauuaise sausse 
por ce n en doit il pas mesdire 
par derierres ne lui despire 
ains li doit faire aucun seruice 
par quoi cil connoisse son uice 
ainsi le porra saigement 
ramener a amendement 
cil doit qui est amans entiers 
hostes receuoir uolentiers 
et doit bien garder qu a nul moyne 
a nul clerc ne a nul chanoyne 
n autre gent de relegion 
ne face nule extorsion 
ne laides paroles ne die 
ne face nules uilonie 
aincois doit touz iors labourer 
a eus seruir et honnourer 
souuent doit aler a l eglyse 
et escouter le dieu seruice 
aucun sont qui par art mauuaise 
cuident que mout as fames plaise 
sainte eglise et clergie despire 
deceu sont bien le puis dire 
apres chose qui ne soit uoire 
ne doit issir de sa memoyre 
n il ne doit auoir nule enuie 
sor nul homme qui soit en uie 
or t ai ge raconté briement 
comment cil qui entierement 
ueut amer se doit maintenir 
et se tu uiex bien retenir 
ce que ie t ai conté et dit 
tu porras bien sans contredit 
en la court d amours demorer 
dame ie uous doi aourer 
qant uous m auez si saigement 
dist et apris com faitement 
cil qui uieut amours maintenir 
se doit au siecle contenir 
toute uoie encor uous requier ge 
que por amour de cele uierge 
en qui diex se uoust aombrer 
l amour me weilliez otroier 
que tante fois uous ai requise 
en tel maniere et en tel guise 
que ie ferai sans contredist 
tot le bien que uos m auez dit 
se l esperance m est donnee 
de bien faire auerai l entree 
car ie sai bien quoique nus die 
nus biens ne nule cortoisie 
ne puet estre sans amour bonne 
amours domques a touz biens donne 
cause d estre et commencemens 
por ce uos pri ge doucement 
que par uous commencement aie 
de maintenir bonne amour uraie 
se ne seroit pas cortoisie 
s esperance auoie otroie 
de m amour seur comdicion 
car tele est nostre entencion 
c on la doit donner simplement 
ou refuser apertement 
qu apres esperance otroie 
n est pas la fame si loie 
qu elle ne s em puisse retraire 
ua t en si pense de bien faire 
tantqu il apere que ie t aie 
enseignié par doctrine uraie 
et selonc ce que tu feras 
guerredon receueras 
dame c est a bon droit par m ame 
qant diex uous fist si haute dame 
car mout respondés saigement 
et m otroiez courtoisement 
plus que ie n osasse requerre 
or proi dieu qui fist ciel et terre 
qu en uostre seruice me tiengne 
et tele uolente uos pregne 
que uous selonc ce que uos dites 
me guerredonnés mes merites  
c il uient a noble home en corage 
d amer fame de bas paraige 
ainsi c il li plait parlera 
premiers il la saluera 
et puis cil se puet asseoir 
pour ce qu il est de grant pooir 
delez li tout sans congie prendre 
car tant uous weil ie bien aprendre 
se li hom de lynaige passe 
la fame por ce qu elle est basse 
asseoir se puet delez lui 
sans penre congiet a nului 
mais c il sont pareil de linage 
li hom feroit trop grant outrage 
c il s aseoit sans congie prendre 
et c il est de la fame menre 
se de seoir la requeroit 
delez lui trop menres seroit 
mais plus bas de lui s aserra 
qant le congiet en auera 
mais c ele est si saige et si bonne 
que de seoir congiet li donne 
hardiement sanz li meffaire 
delez li il le puet bien faire 
ainsi domques li nobles hom 
met la basse fame a raison 
  bonne amour qui me tient a saige 
m enuoie a uous faire zz mesage 
que uous par uostre sapience 
determinés ceste doutance 
c on a maintes foiz demandee 
la quel proesse est plus loee 
ou cele d une gentil fame 
ou cele d une basse dame 
cil iugemens n apartient mie 
a moy quar ie sui de partie 
et drois deffent apertement 
que nus ne rende iugement 
en cause qui soit propre soie 
mais ie ne puis pas toute uoie 
refuser le commandement 
de plus grand de moi uraiement 
il sambleroit que la proesce 
uaille miex qui uient de noblesce 
miex uaut ce qui uient de nature 
que ce qui uient par auenture 
bien le puet on ueoir par m ame 
en coulor de chascune fame 
que mix uaut la color nayue 
que l autre ia n iert si soutiue 
et miex est parole entendue 
qui par bouche d omme est rendue 
que cele qui uient de gargate 
de pie et coulor d escarlate 
siet miex et plus bel sor la laine 
d engleterre que de champaigne 
ou de lombardie ou de frise 
proesce est assez miex asise 
sor gentix genz ce sambleroit 
que sor autres genz ne seroit 
uous sauez miex que uous ne dites 
et uos resons sont mout petites 
ne ie ne puis aperceuoir 
comment uostre dit soient uoir 
car n est pas naturalites 
loee es cas que uos metés 
mais accidenz et ars humaine 
mais s une basse fame est plaine 
de proesse ou de cortoisie 
il couient a force c om die 
que c est ausint com par nature 
ie di domques sans auenture 
que grant proesse em basse dame 
uaut miex qu en une haute fame 
et tiex essamples meterai 
par quoi ie le uous prouuerai 
s uns espreuiers prent zz faisant 
plus grans feste en ua on faisant 
que s uns grans ostoirs le prenoit 
et s aucuns homs tant se penoit 
qu il paiast ce qu il ne deust 
il seroit bien drois qu il eust 
plus grant loier en uerite 
que ce ne fust necessite 
apres plus a loer feroit 
cil qui une nef forgeroit 
de tort fust que qui la uoudroit 
faire de biau fust lonc tot droit 
et s aucuns a par lui aprise 
aucune science on la prise 
assez plus que c il la seust 
d autre qui apris li eust 
il apert bien dont uoirement 
que la basse auoir iugement 
doit ou cas qui est proposés 
ie me merueil qant uous osés 
contre uous le iugement rendre 
car selonc ce que puis entendre 
uous iestes de noble lingnie 
si faites honte et uilonie 
qant uous efforciez en ce dire 
les biens de noblece a destruire 
mais par raison bien deffendez 
le iugement que uous rendez 
por ce a cest iugement m encline 
que plus est la proesse fine 
qui em basse fame est trouee 
qu en haute c est chose prouee 
car il est maintes de basses fames 
preus et saiges que de grans dames 
ceste sentence est bonne et uraie 
et por ce uaut il miex que i aie 
a amie une fame basse 
saige et prex que ce que i amasse 
une dame de grant linaige 
et pour ce que uos estes saige 
et uostre proesse ai ueue 
uous ai ge pieca esleue 
et por uos weil ie touz biens faire 
por ce proi dieu le debonnaire 
qu il uous weille mestre em pensee 
que mes seruices uos agree 
et que ie por uous bien seruir 
puisse uostre amour deseruir 
il n afiert pas a si noble home 
com chascuns uous tient et uous nomme 
qu il se pregne a si basse fame 
mais il samble par nostre dame 
que uos pas si noble soiés 
qant si basse fame proiés 
se uous noblement uesquissiés 
noble dame bien trouissiés 
qui uous retenist a ami 
alez dont a autre qu a mi 
qui soit noble ausi com uous estes 
et uous serez trop deshonestes 
se ne poez a ce uenir 
qu elle uous weille retenir 
bien pert a ce que dit auez 
que d amour gaires ne sauez 
bien seuent cil qui en sont saige 
k amours ne regarde linage 
ne biaute ne nule autre chose 
car ie hardiement dire ose 
que qui la plus laide aimeroit 
qui soit ou mont il quideroit 
qu ou monde n eust sa pareille 
dou monde dont n est pas merueille 
quant uous de bas lieu estes nee 
et saige et preus uous ai trouee 
se ie de uous amer m efforce 
mais saichiez se n est pas por ce 
que noble dame ne trouasse 
qui m amast s amer la daingnasse 
mais loyaus amours qui tout passe 
me contraint amer fame basse 
si uous proi por dieu douce amie 
por dieu ne me refusés mie 
se uous ueez que ma proesse 
soit respondans a ma noblesse 
s ainsi est que uos dites uoir 
ne uous doi ge pas receuoir 
se ie ne weil par tel raison 
uous auez dist c uns nobles hom 
doit plus tost amer une fame 
basse et prex c une haute dame 
ma sentence ai ainsint donnee 
par deseure et uous comfermee 
por quoi dont ne me puis ie penre 
plus tost a homme de mon genre 
qui ait en lui sens et proesce 
s ainsi est que m amour le blece 
qu a uous qui grant noblece auez 
or respondez se uos sauez 
por ce se i ai dist et conté 
c om doit plus prisier la bonte 
de basse fame et la proesce 
que d une dame de hautesce 
ne deuez uous pas por ce entendre 
que ie weille par ce deffendre 
c om n aimme bien les nobles dames 
ausi tost com les basses fames 
omques n oy tele entencion 
ainz sui de tele oppinion 
que s une dame de noblece 
a plus en li sens et proesce 
c une fame de bas liu nee 
ele doit estre mieus amee 
et plus proisiee de la basse 
mais se cele de senz la passe 
et de proesse i ose dire 
c om doit adont la basse eslire 
mais se lor bontez est pareille 
en ce kas est ce uoir sanz faille 
que i aprueue le iugement 
se uous l entendez autrement 
que ne le uos ay recité 
ce seroit grant iniquite 
car noblece nuisant seroit 
a ciaus qui aidier deueroit 
mais la royne d engleterre 
qui loiaus amours tint en serre 
si fu de tele oppinion 
qu il n i a point d election 
puisque lor senz est d une somme 
se uous trouez domques zz home 
de bas liu qui plus de moi uaille 
se ne sera mie merueille 
puisqu il est de moi plus prisiés 
se uous deuant moi l eslisiés 
mais por dieu si uous conseilliés 
que le meillor penre weilliés 
uous alez ausint com creuice 
de ce uos tieng ie trop a nice 
maintenant les choses noiés 
et maintenant les otroiés 
et se n est mie bele chose 
a zz homme bien dire l ose 
de muer si honteusement 
sa sentence et son iugement 
por la parole d une fame 
et fust or la plus saige dame 
qui soit deci duqu en cartaige 
mais de ce uous tieng ie por saige 
qant uostre sentence amendés 
et mout me plait qant uous rendés 
itele iterpretacion 
car i ai deliberacion 
por ce que uous ai oy dire 
que ie le meilleur puisse eslire 
uolentiers m en conseillerai 
et celui que ie trouuerai 
meillor et plus bel qant a mi 
de celui ferai mon ami 
de cest conseil mout liez seroie 
dame se ie certains estoie 
que uous n i pensissiez malice 
mais par saint iaque de galice 
se iour de conseil uous donnoie 
en grant peril cheus seroie 
trop me torneroit a greuance 
se ie sanz auoir esperance 
de uous dame me departoie 
et la mort espoir en auroie 
car raisonz uieut que chascuns face 
qant il en a lieu et espace 
et cil qui ne fait qant il puet 
il ne fait mie qant il ueut 
si uous pri com uous tanz aiés 
sans raison ne me delaiés 
mais de moy uostre ami faciés 
car se uous ainsint m enchaciés 
uous me uerrés la mort encourre 
adont ne me porrés secorre 
ains serez de moi homicides 
par defaute de uostre aide 
ie ne bee nului ocirre 
mais se ie le conseil desirre 
mestre n i deuez contredit 
car selonc que li saiges dit 
li hom qui par conseil fet l ueure 
saigement et fermement oeure 
dame ie ne uous puis deffendre 
le quel que uos uorrez a prendre 
mais ie pri dieu qu il par sa grace 
le meillor eslirre uos face 
et i en touz les liex ou g irai 
de loyal cuer uos seruirai 
et por l amour de uos ferai 
autel par tout ou ie irai 
a toutes fames grans petites 
se uous faites ce que uos dites 
il ne puet pas legierement 
auenir que prochainement 
amours ne le uos guerredonne 
par moy ou par autre persone 
diex le m otroit par son commant 
ie m en uoiz a dieu uous commant 
mais en quelcomques lieu ie soie 
a uous des maintenant me loie 
et se i ai le cors esloingnié 
li cuers est en uostre congie  
se li nobles homs se uieut penre 
a enmer fame de son genre 
ainsint doit au commencement 
parler sans lonc sarmonnement 
  de noblesce iestes si emprise 
si courtoise et si bien aprise 
que uous tout ce uorrez entendre 
que ie dirai sanz moi reprendre 
car se li homme ne poissent 
dire a dames ce qu il uoussissent 
amours qui touz biens fet uenir 
grant pieca fust au defenir 
ne nus ne seust cortoisie 
ne l un a l autre faire aie 
uos auez uoir dit sans douter 
et mout me plaist a escouter 
se ie ne uous uoy pas souuent 
dame si uous ai ge en couuent 
que ie pense a uous nuit et iour 
et pour ce que ie sans seiour 
sui si de uostre amour tenus 
maintenant sui a uos uenus 
por uous regarder et ueoir 
et sachiez bien ie n ai pooir 
de uous a bries paroles dire 
comment a uous seruir m atire 
loyaument et deuotement 
car il me samble uraiement 
se la loyautes de cest monde 
tant comme il dure a la reonde 
estoit toute en une persone 
elle ne seroit pas si bonne 
ne si grans sachiez comme ceste 
qui a uous seruir m ammoneste 
car se ie pooie riens faire 
ma dame qui uous peust plaire 
ie le tenroie a grant uictoire 
et si en auroie grant gloire 
car par m ame qant i ai pooir 
de uostre grant biaute ueoir 
nule paine ne nus martyre 
ne nus max ne me porroit nuire 
mais qant ne uous puis regarder 
qui me feroit tout uif larder 
n aueroie pas plus grant paine 
qu est li max qui si me demaine 
car ie ne me puis esioir 
por chose que ie puisse oir 
fors sanz plus par nuit qant ie songe 
car souuent me samble en mon songe 
que ie uostre grant biaute uoie 
qui de uiure me donne uoie 
et me garde de la mort dure 
mais il me samble que poi dure 
toute uoie grant alegance 
me donne que i ai esperance 
que dame de si grant noblece 
com uos languir a tel destrece 
ne me laira pas longuement 
car honis seroie autrement 
saiges estes de grant pooir 
qui si bien sauez asseoir 
uos paroles qui sont soues 
dont mout deuez etre loés 
que li hoirs point ne m enuit 
de ce que dites que de nuit 
pensez a moi sans nul seiour 
et que uous de nuit et de iour 
a moi seruir uolez entendre 
uous weil ie mout grans graces rendre 
et ie ausint de uous penserai 
en touz les lieus ou ie serai 
et uolentiers quant ie deurai 
uostre seruice receurai 
car uous estes si nobles hom 
que nule fame par raison 
ne deueroit uostre seruice 
refuser c ele n estoit nice 
apres ie uous otroy tel grace 
que uous regarder face a face 
ou que ie soie me porrés 
toutes les fois que uos uorrés 
car i ai plus chier que ie labeure 
a ce que uie uous demeure 
que ce que ie uous oceisse 
par qoy homecide feisse 
dame plaine de grant merite 
en la maniere qu auez dite 
porrez uos alongier ma uie 
mais pour ce ne feriez uous mie 
se uous me faisiez zz poi uiure 
que ie de mort fusse deliure 
qant zz hom malades relieue 
se rechiet li maus plus li grieue 
ou il rechiet quoyque nus die 
que la premiere maladie 
apres il a plus de tristesse 
a ce que li homs perde ce 
qu il a eu en sa puissance 
que c il n eust que l esperance 
i ai plus chier dont apertement 
morir que languir longuement 
et morir apres tel martyre 
por dieu si m en weilliez tost dire 
se l esperance me uolez 
otroier dont sui afolés 
par quoi ie puisse auoir la uoie 
de faire bien ou que ie soie 
ou se uous me refuserés 
par quoi a la mort me metrés 
si m aist diex biaus dous amis 
ie uous ai franchement promis 
ce que ie puis et doy promestre 
dont uous deuez mout ioians estre 
car ie uous ai donnét pooir 
de moi regarder et ueoir 
mais le sorplus que requerés 
iour de ma uie n auerés 
car au seruaige de luxure 
n ai ge de moi soumetre cure 
ne ie n ai talent de la paine 
soffrir qui les amans demaine 
car il sueffrent tant de martyre 
que nus hom ne le porroit dire 
tant fust saiges ne prex de l etre 
c il ne l auoit apris de mestre 
qui dit li eust et prouué 
ou c il ne l auoit esprouué 
mais ia soit ce que ie loye 
d amours estre ne weille mie 
ainsi com i ai dit toute uoie 
a uous et as autres otroie 
que de bien faire uous penés 
et cortoisement uous menés 
dame por dieu ne dites mie 
que uous ne weilliez estre amie 
car dame qui a ce ne bee 
n iert ia prisiee ne loee 
ne ia nus n iert de bon affaire 
se bonne amour ne li fait faire 
uous dont qui tant auez biaute 
tant proesse tant loiaute 
weilliez a uoie d amours traire 
et essaier qu elle set faire 
car ia d amer ne serez saige 
se uous ne l estes par usaige 
qant uous l auerés esprouee 
se mauuaise l auez trouuee 
refusez la hardiement 
bien sai qu assez legierement 
entree la cours d amour offre 
mais por la paine c om i soffre 
trop fors i est la demouree 
et por le fait qui trop agree 
nus hom n i puet trouer l issue 
car puisque l entree est uenue 
uraie l amant fait si doloir 
qu il n a pooir de riens uoloir 
puisqu il aime bien loiaument 
fors ce qu il plait a son amant 
a tele court domques aler 
fait mauuais a briement parler 
puisqu il i a legiere entree 
et oissue n i est trouuee 
on la doit fuir uraiement 
et tele cours est droitement 
a la cour d emfer comparee 
car en enfer a grant entree 
mais puisc om est entrez leans 
de iamais issir est niens 
i aim miex dont demorer em france 
ou ma petite souffissance 
et auoir franche uolente 
qu auoir argent a grant plente 
et demourer en honguerie 
por a autrui estre sougie 
bien doi domques hair la sale 
d amours si cruel et si male 
si couient dont que uous faciez 
tantque aillours uos porchaciez 
dame en ce dire uous errés 
or m entendez si le uerrés 
uous sauez bien qu il n est denree 
qui d amours soit plus desirree 
sans amour ne puet nus hom faire 
chose qui puist ne doie plaire 
amours donne commencement 
a touz biens a parler briement 
la cours d amours dont ne doit mie 
estre par uous si desprisie 
aincois la deuez honourer 
et en sa sale demourer 
sire en quicomques amours plaise 
ce me samble estre plus mauuaise 
chose et plaine de grant seruaige 
por ce uous proi de bon coraige 
que plus parler ne m en weilliés 
car por nient uos trauilliés 
touz li mons de ceste pensee 
ne m aueroit iamais ostee 
se touz iours alez ceste uoie 
uous soufferrés se diex m auoie 
tant de paine et tant de martire 
k a paines le porroie dire 
dites moi c il uous plait quel paine 
soufferrai se tel uie maine 
mout bon gre uos en sauerai 
se ie puis si m en garderai 
car se par uous le sai biaus sire 
tant me porroit ele mains nuire 
dame se dire uous uoloie 
tot le solail toute la ioie 
que la fame a apres sa mort 
qui si a bonne amour s amort 
et la grant paine que recoit 
cele qui ainsint se decoit 
que par amours ne uieut amer 
dont elle fait trop a blamer 
trop uos tenroie longuement 
car par celui dieu qui ne ment 
et qui por uous morut iadis 
celes qui sont em paradis 
n ont gaires plus solaz ne ioie 
que celes ont se diex m auoie 
qui bonne amour en ceste uie 
ont touz iours loyaument seruie 
et qui les bons seurent eslire 
les mauuais chacier et despire 
mais des autres est li affaires 
dyuers que cil d emfer n ont gaires 
plus de paine que celles ont 
qui teles en cest siecle sont 
que refuser touz hommes suelent 
et les bons refuser ne suelent 
ce puis ie bien hardiement 
dire quar ie l ai propprement 
ueu et si le uous contasse 
se trop tenir ne uos cuidasse 
mais bien sai que trop uous tenroie 
por ce dame mercy uos proie 
qu en cest siecle weilliez si uiure 
que uous puissiez estre deliure 
dou grant trauail et de la paine 
que cele a qui amer ne daigne 
et que li diex d amours uous doie 
donner le solas et la ioie 
que chascune fame desert 
qui bien en ce siecle le sert 
car ce seroit trop grant damaige 
se si bele dame et si saige 
com uous estes estoit liuree 
a la paine qu ai deuisee 
se c est uoirs que uos auez dit 
il est bien fox qui contredit 
a ce que bonne amour commande 
car mout est sa puissance grande 
toute uoie soit faus soit uoir 
la grant paine ramenteuoir 
sans plus m a toute espoentee 
et pour ce des ore mais bee 
a lui seruir toute ma uie 
et s aucuns hom d amer me prie 
qant digne trouué l auerai 
a ami le receuerai 
graces rent et bien le doy faire 
au dieu d amours le debonnaire 
qui la uostre fole pensee 
a par sa grace ainsint muee 
que uous uostre erreur rapelez 
mais qant ior de conseil uolez 
se uous me uorrés otroier 
la uostre amour ou denoier 
dame par l ame de ma mere 
me samble chose mout amere 
et me fait souffrir trop de paine 
car puisque uos estes certaine 
de mon sens et de ma proesse 
li iors de conseil trop me blesse 
mais chascuns ne puet pas sauoir 
ma proesse ne mon sauoir 
por ce puet estre douce amie 
ma proesse ne sauez mie 
et por ce pas ne mesprenés 
se le iour de conseil prenés 
mais tant me fi en ma proece 
et en la uostre grant noblece 
que pas ne me refuserés 
qant bien conseillie serés 
or pri dieu que par sa puissance 
m otroit le fruit de m esperance 
et ausint qant ie penserai 
a uous qant alez m en serai 
m otroit il que uostre pensee 
soit a moi dou tout atornee  
se zz quens se uieut amoloier 
tantqu il weille d amer proier 
une fame de bas linaige 
por ce qu i la uoit prex et saige 
il porra parler par tel guise 
com la lettre mostre et deuise 
en la rebriche qu il de malle 
noble et de basse fame palle 
et se ce ne li puet souffire 
il porra tieus paroles dire 
  amours m a grant pieca tenté 
de dire a uous ma uolente 
et grant pieca que ma pensee 
est a uous seruir atornee 
mais ains mais ne poi tans choisir 
de parler a uous par loisir 
forsque maintenant bien saichiez 
que mes cuers est si entechiez 
a uous amer et tenir chiere 
et seruir en bonne maniere 
que uostre amour me fait despire 
kanc on porroit au monde dire 
et se ie uostre amour auoie 
riches hom par samblant seroie 
et de uostre amour l esperance 
me donne de uiure puissance 
car ie sai bien que ie morroie 
s a bonne esperance failloie 
ne me faites pas dont tel honte 
que refusés l amour d un conte 
car bien deuez a tel seigneur 
estre amie uoire a greigneur 
ia dieu ne sa mere ne place 
que si bele fame ami face 
d omme qui soit de bas linaige 
or pensez domques comme saige 
a ce que ie uos dy et conte 
et respondés si a mon conte 
que ie m en tingne a bien paiez 
certes sire que bien aiez 
cele seroit bonne euree 
qui d un conte seroit amee 
he diex com ie ioians seroie 
se de uos amer digne estoie 
mais ie trop a amer redoute 
homme qui soit de tele route 
car qant zz si haus hom deprise 
fame de si basse lingnie 
il samble que ce soit defaute 
de cuer quar dame s ele n est haute 
ne doit si noble gent amer 
se fole ne se uieut clamer 
se uous amer me couuenoit 
et li defaus de uous uenoit 
por ce que uous ne uorriés faire 
ce qu a amour est necessaire 
ne ie faire ne le porroie 
car ou penre ne l aueroie 
l amour qu entre nous seroit nee 
ne porroit estre gouurenee 
si uaut miex au commencement 
reculer que faire autrement 
cil dient qui d amer sont saige 
qu amours ne regarde linaige 
n autre chose et il dient uoir 
ie m en puis bien aperceuoir 
car ie faz son commandement 
qu elle commande uraiement 
que cil qui ueut amer ellise 
fame qui soit a sa deuise 
sans nule distincion faire 
fame qui est de bas affaire 
est paraus a une contesse 
en la court uenus la diuesse 
domques uous puis ie sans mesprendre 
c il me plait a amie prendre 
puisqu ainsi est que tant uous prise 
qu en uos ai ma pensee mise 
se uostre amour donnee m et 
ie le tenrai ie uos promet 
a trop grant chose durement 
domques uos pri ge docement 
que de uous refusez ne soie 
s ainsi est que iestre le doie 
car hom qui a uictoyre uraie 
s ainsi est que deserui l aie 
ia chose ne ferai ia uoir 
par quoi ie ne la doie auoir 
se ie bien amer uous uoloie 
si m aist diex ie ne porroie 
car se la gent s em perceuoient 
maintenant me diffameroient 
et me tenroient trop a nice 
se i amoie si noble prince 
et bien sai quar esprouuét l ai 
que nul haut home clerc ne lai 
ia bien loiaument n ameront 
fames qui de bas lieu seront 
et s il les aimment toute uoie 
lor amour tantost lor anoie 
et par oquoison mout petite 
ont tantost des dames despite 
por la lingnie despareille 
ce n est pas domques de merueille 
se ie refuser ne uos ause 
a ami tout por ceste cause 
ie ne sai que uostre cuers pense 
mais rien ne uaut uostre deffense  
