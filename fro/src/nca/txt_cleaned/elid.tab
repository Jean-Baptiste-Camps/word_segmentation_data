de un mut ancien lai bretun 
le cunte e tute la reisun 
uus dirai si com ieo entent 
la uerite mun escient 
en bretaine ot un cheualier 
pruz e curteis hardi e fier 
elidus ot nun ceo m est uis 
n ot si uaillant hume al pais 
femme ot espuse noble e sage 
de haute gent de grant parage 
ensemble furent lungement 
mut s entramerent leaument 
mes puis auient par une guere 
que il alat soudees quere 
iloc ama une meschine 
fille ert a rei e a reine 
guilliadun ot nun la pucele 
el reaume n en ot plus bele 
la femme resteit apelee 
guildeluec en sa cuntree 
d eles deus ad li lai a nun 
guildeluec gualadun 
elidus fu primes nomez 
mes ore est li nuns remuez 
kar des dames est auenu 
l auenture dunt li lais fu 
si cum auient uus cunterai 
la uerite uus en dirrai 
elidus aueit un seignur 
reis de brutaine la meinur 
que mut l amot e cherisseit 
e il leaument le serueit 
u que li reis deust errer 
il aueit la tere a garder 
pur sa pruesce le retint 
pur tant de meuz mut li auint 
par les forez poeit chacier 
n i ot si hardi forestier 
ki cuntredire le osast 
ne ia une feiz en gruscast 
pur l enuie del bien de lui 
si cum auient souent d autrui 
esteit a sun seignur medlez 
empeirez e encusez 
que de la curt le cungea 
sanz ceo qu il ne l areisuna 
eliducs ne saueit pur quei 
souente feiz requist le rei 
qu il escundist de lui preist 
e que losenge ne creist 
mut l aueit uolenters serui 
mes li rei pas ne li respundi 
quant il nel uolt de rien oir 
si l en couient idunc partir 
a sa mesun en est alez 
si ad tuz ses amis mandez 
del rei sun seignur lur mustra 
e de l ire que uers lui a 
mut li serui a sun poeir 
ia ne deust maugre aueir 
li uileins dit par reprouer 
quant tence a sun charier 
que amur de seignur n est pas fieuz 
s il est sages e uedziez 
ki leaute tient a sun seignur 
enuers ses bons ueisins amur 
ne uolt al peis arester 
ainz passera ceo dit la mer 
al reaume de loengre ira 
e une piece se deduira 
sa femme en la terre larra 
a ses hummes cumandera 
que il la gardoent leaument 
e tuit si ami ensement 
a cel cunseil s est arestez 
si s est richement aturnez 
mut furent dolent si ami 
pur ceo ke de eus se departi 
dis cheualers od sei mena 
e sa femme le cunuea 
forment demeine grant dolur 
al departir sun seignur 
mes il l aseurat de sei 
qu il li porterat bone fei 
de lui se departi atant 
il tient sun chemin tut en auant 
a la mer uient si est passez 
en toteneis est ariuez 
plusurs reis ot en la tere 
entre eus eurent estrif e guere 
uers excestre en cel pais 
maneit un humme mut poestis 
uieuz hum e auntien esteit 
kar heir madle nen aueit 
une fille ot a marier 
pur ceo k il ne la uolt doner 
a sun pere si l guerriot 
tute sa tere si gastot 
en un chastel l aueit enclos 
n aueit el chastel hume si os 
ki cuntre li osast eissir 
estur ne mellee tenir 
elidus en oi parler 
ne uoleit mes auant aler 
quant iloc ad guere trouee 
remaner uolt en la cuntree 
li reis ki plus esteit greuez 
e damagiez e encumbrez 
uodrat aider a sun poeir 
e en soudees remaneir 
ses messages i enueia 
e par ses lettres li manda 
que de sun pais iert eissuz 
e en s aie esteit uenuz 
mes li mandast sun pleisir 
e s il ne l uoleit retenir 
cunduit li donast par sa tere 
quant ireit soudees quere 
quant li reis uit les messagers 
mut les ama e ot chers 
sun cunestable ad apelez 
e hastiuement comandez 
que cunduit li appareillast 
ke le barun amenast 
si face osteus appareiller 
u il puissent herberger 
tant lur face liurer e rendre 
cum il uodrunt le meis despendre 
li cunduit fu appareillez 
e pur eliduc enueiez 
e a grant honur fu receuz 
mut par fu bien al rei uenuz 
sun ostel fu chies un burgeis 
que mut fu sage e curteis 
sa bele chambre encurtinee 
li ad li ostes deliuree 
eliduc se fist bien seruir 
a sun manger feseit uenir 
les cheualers meseisez 
que al burc erent herbergez 
a tuz ses hummes defendi 
que n i eust nul si hardi 
que des quarante iurs primers 
preist liureisun ne deners 
al terz iur qu il ot suriurné 
li criz leua en la cite 
que lur enemi sunt uenu 
e par la cuntree espandu 
ia uodrunt la uile asaillir 
e desike as portes uenir 
eliduc ad la noise oie 
de la gent ki est esturdie 
il s est armé plus n i atent 
e si cumpainuns ensement 
quatorze cheualers muntant 
ot en la uile suriurnant 
plusurs en i aueit nafrez 
e des prisuns i ot asez 
cil uirent eliduc munter 
par les osteus se uunt armer 
fors de la porte od lui eissirent 
que sumunse n i atendirent 
  sire  funt il   od uus irum 
e ceo que uus ferez ferum  
il lur respunt   uostre merci 
aureit i nul de uus ici 
ki maupas u destreit seust 
u lum encumbrer les peust 
si nus ici les atendums 
peot cel estre nus iusterums 
mes ceo n ateint a nul espleit 
ki autre cunseil en saueit  
cil li dient   sire par fei 
pres de cel bois en cel ristei 
la ad une estreite charriere 
par unt il repeirent ariere 
quant il auerunt fet lur eschec 
si returnerunt par ilec 
desarmez sur lur palefrez 
s en reuunt souente fez 
si se mettent en auenture 
cum de nurir a dreiture  
bien tost les purreit damagier 
e eus laidier e empeirier 
elidus lur ad dit   amis 
la meie fei uus en pleuis 
ki en tel liu ne ua suuent 
u il quide perdre a scient 
ia gueres ne gainera 
ne en grant pris ne muntera 
uus estes tuz hummes le rei 
si li deuez porter grant fei 
uenez od mei la u ieo irai 
si fetes ceo que ieo ferai 
io uus asseur leaument 
ia n i aurez encumbrement 
pur tant cum io puis aidier 
si nus poum rien gainier 
ceo nus iert turné a grant pris 
de damagier noz enemis  
icil unt pris la seurte 
ci l unt desique al bois mené 
pres del chemin sunt enbuschié 
tantque cil se sunt repeirié 
elidus lur ad tut demustré 
e enseignié e deuisé 
de queil manere a eus puindrunt 
e cum il les escrierunt 
quant al destreit furent uenuz 
eliduc les ad escriez 
tuz apela ses cumpainuns 
de bien faire les ad sumuns 
il i fierent durement 
n es esparnierent nent 
cil esteient tut esbai 
tost furent rumpu e departi 
en poi de hure furent uencu 
lur cunestable unt retenu 
e tant des autres cheualiers 
tuit en chargent lur esquiers 
uint e cinc furent cil de ca 
trente en pristrent de ceus de la 
del herneis pristrent a grant espleit 
merueillus gain i unt feit 
ariere s en uunt tut lie 
mut aueient bien espleitié 
li reis esteit sur une tur 
de ses hummes ad grant pour 
de eliduc forment se pleigneit 
kar il quidout e cremeit 
qu il eit mis en abandun 
ses chaualiers par traisun 
cil s en uienent tut aruté 
tut chargié e tut trussé 
mut furent plus al reuenir 
qu il n esteient al fors eissir 
par ceo les descunut li reis 
si fu en dute e en suspeis 
les portes cumanda a fermer 
e les genz sur les murs munter 
pur traire a eus e pur lancier 
mes n en aurunt nul mester 
cil eurent enueié auant 
un esquier esperunant 
que l auenture lur mustra 
e del soudeur li cunta 
cum il ot ceus de la uencuz 
e cum il s esteit cuntenuz 
unc tel cheualier ne fu 
lur cunestable ad retenu 
e uint e noef des autres pris 
e muz nafrez e muz ocis 
li reis quant la nouele oi 
a merueille s en esioi 
ius de la tur est descenduz 
e encuntre eliduc uenuz 
de sun bienfait le mercia 
e il les prisuns li liuera 
as autres depart le herneis 
a sun eos ne retient que treis 
cheualers ke li erent loé 
tut ad departi e duné 
la sue part communement 
as prisuns e a l autre gent 
apres cel fet que ieo uus di 
mut l amat li reis e cheri 
un an entier l ad retenu 
e ceus ki sunt od lui uenu 
la fiance de li en prist 
de sa tere gardein en fist 
eliduc fu curteis e sage 
beau chaualer pruz e large 
la fille le rei l oi numer 
e les biens de lui recunter 
par un suen chamberlenc priué 
l ad requis prié et mandé 
que a li uenist esbanier 
e parler e bien acuinter 
mut durement s esmerueillot 
qu il a li ne repeirot 
eliduc respunt qu il irrat 
uolenters s i acuinterat 
il est munté sur sun destrier 
od li mena un cheualier 
a la pucele ueit parler 
quant en la chambre deust entrer 
le chamberlenc enueit auant 
cil s alat aukes entargant 
decique cil reuient ariere 
od duz semblant od simple chere 
od mut noble cuntenement 
parla mut afeitement 
e merciat la dameisele 
guilliadun que mut fu bele 
de ceo que li plot a mander 
que il uenist a li parler 
cele l aueit par la mein pris 
desur un lit erent asis 
de plusurs choses unt parlé 
icele l ad mut esgardé 
sun uis sun cors e sun semblant 
dit en lui n at mesauenant 
forment le prise en sun curage 
amurs i lance sun message 
que la somunt de lui amer 
palir la fist e suspirer 
mes ne l uolt mettre a reisun 
qu il ne li turt a mesprisun 
une grant piece i demura 
puis prist cunge si s en ala 
ele li duna mut a enuiz 
mes nepurquant s en est partiz 
a sun ostel s en est alez 
tut est murnes e trespensez 
pur la bele est en esfrei 
la fille sun seignur le rei 
que tant ducement l apela 
e de ceo ke ele suspira 
mut par se tient a entrepris 
que tant ad esté al pais 
que ne l ad ueue souent 
quant ceo ot dit si se repent 
de sa femme li remembra 
e cum il li esseura 
que bone fei li portereit 
e leaument se cuntendreit 
la pucele ki l ot ueu 
uodra de li fere sun dru 
unc mes tant nul ne preisa 
si ele peot si l retendra 
tute la nuit ueillat issi 
ne resposa ne ne dormi 
al demain est matin leuee 
a une fenestre est alé 
sun chamberlenc ad apelee 
tut sun estre li ad mustré 
  par fei  fet ele   mal m esteit 
io sui chei en mal espleit 
ieo aim le nouel soudeer 
eliduc li bon cheualer 
unc anuit n en oi repos 
ne pur dormir les oilz ne clos 
si par amur me ueut amer 
e de sun cors asseurer 
ieo ferai trestut sun pleisir 
si l en peot grant bien auenir 
de ceste tere serat reis 
tant par est sages e curteis 
que s il ne m aime par amur 
murir m estuet a grant dolur  
quant ele ot dit ceo ke li plot 
li chamberlenc que ele apelot 
li ad duné cunseil leal 
ne li deit humme turner a mal 
  dame  fet il   quant uus l amez 
enueez i si li mandez 
ceinture u laz u anel 
enueiez li si li ert bel 
s il le receit bonement 
e ioius seit del mandement 
seur seez de s amur 
il n ad suz ciel empereur 
si uus armer le uoliez 
que mut n en deust estre liez  
la dameisele respundi 
quant le cunseil oi de li 
  coment saurai par mun present 
s il ad de mei amer talent 
ieo ne ui unc cheualier 
ki se feist de ceo preier 
si il amast u il haist 
que uolenters ne retenist 
cel present ke hum li enueast 
mut harreie k il me gabast 
mes nepurquant pur le semblant 
peot lum conustre li alquant 
aturnez uus e si alez 
ieo sui  fet il   tut aturnez 
un anel de or li porterez 
e ma ceinture li durez 
mil feiz le me saluerez  
li chamberlenc s en est turnez 
ele remeint en teu manere 
pur poi ne l apelet arere 
e nekedent le lait aler 
si se cumence a dementer 
  lasse cum est mis quors suspris 
pur un humme de autre pais 
ne sai s il est de haute gent 
si s en irat hastiuement 
ieo remeindrai cum dolente 
folement ai mise m entente 
unc mes ne parlai fors ier 
e ore le faz de amer preier 
ieo quid k il me blamera 
s il est curteis gre me sauera 
ore est del tut en auenture 
e si il n ad de m amur cure 
mut me tendrai maubaillie 
iames n aurai ioie en ma uie  
tant cum ele se dementa 
li chamberlenc mut se hasta 
a eliduc esteit uenuz 
a cunseil li ad dit saluz 
que la pucele li mandot 
e l anelet li presentot 
la ceinture li ad donee 
li cheualier l ad merciee 
l anelet d or mist en sun dei 
la ceinture ceint entur sei 
ne li uadlet plus ne li dist 
ne il nient ne li requist 
fors tantque de suen li offri 
cil n en prist rien si est parti 
a sa dameisele reua 
dedenz sa chambre la troua 
de part celui la salua 
e del present la mercia 
  diua  fet ele   ne l me celer 
ueut il mei par amurs amer  
il li respunt   ceo m est auis 
li chamberlenc n est pas iolis 
ieo le tienc a curteis e a sage 
que bien seit celer sun curage 
de uostre part le saluai 
e uoz aueirs li presentai 
de uostre ceinture se ceint 
parmi les flancs bien s estreint 
e l anelet mist en sun dei 
ne li dis plus ne il a mei 
ne l recut il pur druerie 
peot cel estre ieo sui traie  
cil li ad dit   par fei ne sai 
ore oez ceo ke ieo dirai 
s il ne uus uosist mut grant bien 
il ne uosist del uostre rien 
tu paroles  fet ele   en gas 
ieo sai bien qu il ne me heit pas 
unc ne li forfis de nient 
fors tantque ieo l aim durement 
e si pur tant me ueut hair 
dunc est il digne de murir 
iames par tei ne par autrui 
desique ieo paroge a lui 
ne li uodrai rien demander 
k ieo memes li uoil mustrer 
cum l amur de li me destreint 
mes ieo ne sai si il remeint  
li chamberlenc ad respundu 
  dame li reis l ad retenu 
desque a un an par serement 
qu il li seruirat leaument 
asez purrez auer leisir 
de mustrer lui uostre pleisir  
quant ele oi qu il remaneit 
mut durement s esioieit 
mut esteit lee del suiur 
ne saueit nent de la dolur 
u il esteit puisque il la uit 
unc n ot ioie ne delit 
fors tant cum il pensa de li 
mut se teneit a maubailli 
kar a sa femme aueit premis 
ainzqu il turnast de sun pais 
que il n auereit si li nun 
ore est sis quors en grant prisun 
sa leaute uoleit garder 
mes ne s en peot nent iuter 
que il ne n eimt la demeisele 
guilliadun que tant fu bele 
de li ueer e de parler 
e de baiser e de acoler 
mes ia ne li querra amur 
ke li turt a deshonur 
tant pur sa femme garder fei 
tant cum il pur ceo qu il est od le rei 
en grant peine fu elidus 
il est munté ne targe plus 
ses cumpainuns apele sei 
al chastel uet parler al rei 
la pucele uerra s il peot 
c est l acheisun pur quei s esmeot 
li reis est del manger leuez 
as chambres sa fille est entrez 
as esches cumence a iuer 
a un cheualer de utre mer 
de l autre part de l escheker 
deueit sa fille enseigner 
elidus est alez auant 
le reis li fist mut bel semblant 
deiuste lui seer le fist 
sa fille apele si li dist 
  dameisele a cest cheualer 
uus deuriez ben aquinter 
e fere lui mut grant honur 
entre cinc cenz ne n ad meillur  
quant la meschine ot escuté 
ceo que sis sires ot cumandé 
mut en fu lee la pucele 
drescie s est celui apele 
luinz des autres se sunt asis 
amdui erent de amur espris 
ele ne l osot areisuner 
e il dute a li parler 
fors tantke il la mercia 
del present que ele li enueia 
unc mes n ot aueir si chier 
ele respunt al cheualier 
que de ceo li esteit mut bel 
e pur ceo li enueat l anel 
e la ceinture autresi 
que de sun cors l aueit seisi 
ele l amat de tel amur 
de lui uolt faire sun seignur 
e si ele ne peot lui aueir 
une chose sace de ueir 
iames n auera humme uiuant 
ore li redie sun talant 
  dame  fet il   grant gre uus sai 
de uostre amur grant ioie en ai 
quant uus tant me auez preisié 
durement en dei estre lie 
ne remeindrat pas endreit mei 
un an sui remis od le rei 
la fiance ad de mei prise 
n en partirai en nule guise 
desique sa guere ait finee 
puis m en irai en ma cuntree 
kar ne uoil mie remaneir 
si cunge puis de uus aueir  
la pucele li respundi 
  amis la uostre grant merci 
tant estes sages e curteis 
bien auerez purueu ainceis 
quei uus uodriez fere de mei 
sur tute rien uus aim e crei  
bien s esteent aseuré 
a cele feiz n unt plus parlé 
a sun ostel eliduc uet 
mut est ioius mut ad bien fet 
souent peot parler od s amie 
grant est entre eus la druerie 
tant s est de la guere entremis 
qu il aueit retenu e pris 
celui ki le rei guerreia 
e tute la tere aquita 
mut fu preisez par sa pruesce 
par sun sen e par sa largesce 
mut li esteit bien auenu 
dedenz le terme ke ceo fu 
ses sires l ot enueé quere 
treis messages fors de la tere 
mut ert greuez e damagiez 
e encumbrez et damagiez 
tuz ses chasteus alot perdant 
e tute sa tere guastant 
mut s esteit souent repentiz 
qu il de lui esteit partiz 
mal cunseil en ot eu 
e malement l aueit ueu 
les traiturs ki l encuserent 
e empeirerent e medlerent 
aueit ieté fors del pais 
e en eissil a tuz iurs mis 
par sun grant besuin le mandot 
e sumuneit e coniurot 
par l aliance qu il li fist 
quant il l umage de lui prist 
que s en uenist pur lui aider 
kar mut en aueit grant mester 
eliduc oi la nouele 
mut li pesa pur la pucele 
kar anguissusement l amot 
e ele lui ke plus ne pot 
mes n ot entre eus nule folie 
iolifte ne uileinie 
de douneer e de parler 
e de lur beaus aueirs doner 
esteit tute la druerie 
par amur en lur cumpainie 
ceo fu s entente e sun espeir 
ele le quidot del tut aueir 
e retenir si ele peust 
ne saueit pas que femme eust 
  allas  fet il   mal ai erré 
trop ai en cest pais esté 
mar ui unkes ceste cuntree 
une meschine i ai amee 
guilliadun la fille al rei 
mut durement e ele mei 
quant si de li m estuet partir 
un de nus estuet murir 
u ambedeus estre ceo peot 
e nepurquant aler m esteot 
mis sires m ad par bref mandé 
e par serement coniuré 
e ma femme d autre part 
ore me couient que ieo me gart 
ieo ne puis mie remaneir 
ainz m en irai par estuueir 
si m amie esteie espusez 
ne l suffreit crestientez 
de tutes parz ua malement 
deu tant est dur le departement 
mes ki k il turt a mesprisun 
uers li ferai tuz iurs raisun 
tute sa uolente ferai 
e par sun cunseil errai 
li reis sis sires ad bone peis 
ne qui que nul le guerreit meis 
pur la busuin de mun seignur 
querrai cunge deuant le iur 
que mes termes esteit asis 
ke od lui sereie al pais 
a la pucele irai parler 
e tut mun afere mustrer 
ele me dirat sun uoler 
e io l ferai a mun poer  
li cheualer n ad plus targié 
al rei ueit prendre le cungie 
l auenture li cunte e dit 
le brief li ad mustré e lit 
que sis sires li enueia 
que par destresce le manda 
li reis oi le mandement 
e qu il ne remeindra nent 
mut est dolent e trespensez 
del suen li ad offert asez 
la terce part de sa herite 
e sun tresur abaundoné 
pur remaneir tant li fera 
dunt a tuz iurs le loera 
  par deu  fet il   a ceste feiz 
puisque mis sires est destreiz 
e il m ad mandé de si loin 
io m en irai pur sun busoin 
ne remeindrai en nule guise 
si auez mester de mun seruise 
a uus reuendrai uolenters 
od grant esforz de cheualers  
de ceo l ad li reis mercié 
e bonement cunge doné 
tuz les aueirs de sa meisun 
li met li reis en baundun 
or e argent chiens e cheuaus 
dras de seie bons e beaus 
il en prist mesurablement 
puis li ad dit auenantment 
que a sa fille parler ireit 
mut uolenters si lui pleseit 
li reis respunt   ceo m est mut bel  
auant enueit un dameisel 
que l us de la chambre ouri 
elidus uet parler od li 
quant ele le uit si l apela 
e sis mil feiz le salua 
de sun afere cunseil prent 
sun eire li mustre breuement 
ainzqu il li eust tut mustré 
ne cunge pris ne demandé 
se pauma ele de dolur 
e perdi tute sa culur 
quant eliduc la ueit paumer 
si se cumence a desmenter 
la buche li baise souent 
e si plure mut tendrement 
entre ses braz la prist e tient 
tantque de paumeisuns reuient 
  par deu  fet il   ma duce amie 
sufrez un poi ke io uus die 
uus estes ma uie e ma mort 
en uus est tut mun confort 
pur ceo preng ieo cunseil de uus 
que fiance ad entre nus 
pur busuin uois en mun pais 
a uostre pere ai cunge pris 
mes ieo frei uostre pleisir 
queke me deiue auenir 
od uus  fet ele   me amenez 
puisque remaneir ne uolez 
u si ceo nun ieo me ocirai 
iames ioie ne bien ne auerai  
eliduc respunt par ducur 
que mut l amot de bon amur 
  bele ieo sui par serement 
a uostre pere ueirement 
si ieo uus en menoe od mei 
ieo li mentireie ma fei 
desik ki al terme ki fu mis 
leaument uus iur e pleuis 
si cunge me uolez doner 
e respit mettre e iur nomer 
si uus uolez que ieo reuienge 
n est rien al mund que me retienge 
pur ceo que seie uis e seins 
ma uie est tute entre uoz meins  
cele oi de lui grant amur 
terme li dune e nume iur 
de uenir e pur li mener 
grant doel firent al deseurer 
lur anels d or s entrechangerent 
e ducement s entrebaiserent 
il est desque a la mer alez 
bon ot le uent tost est passez 
quant eliduc est repeirez 
sis sires est ioius e liez 
e si ami e si parent 
e li autre communement 
e sa bone femme sur tuz 
que mut est bele sage e pruz 
mes il esteit tuz iurs pensis 
pur l amur dunt il ert suspris 
unc pur rien qu il ueist 
ioie ne bel semblant ne fist 
ne iames ioie nen auera 
desique s amie uerra 
mut se cuntient sutiuement 
sa femme en ot le queor dolent 
ne sot mie quei ceo deueit 
a sei memes se pleigneit 
ele lui demandot suuent 
si il ot oi de nule gent 
que ele eust mesfet u mespris 
tant cum il fu hors del pais 
uolenters s en esdrescera 
deuant sa gent quant li plarra 
  dame  fet il   nent ne uus ret 
de mesprisun ne de mesfet 
mes al pais u i ai esté 
ai al rei pleui e iuré 
que ieo dei a lui repeirer 
kar de mei ad grant mester 
si li rei mis sires aueit peis 
ne remeindreie oit iurs apres 
grant trauail m estuuera suffrir 
ainzque ieo puisse reuenir 
ia desique reuenu seie 
n auerai ioie de rien que ueie 
kar ne uoil ma fei trespasser  
atant le lest la dame ester 
eliduc od sun seignur fu 
mut li ad aidé e ualu 
par le cunseil de lui errot 
e tute la tere gardot 
mes quant li termes apreca 
que la pucele li numa 
de pais fere s est entremis 
tuz acorda ses enemis 
puis s est appareillé de errer 
e queile gent il uodra mener 
deus ses neuuz qu il mut ama 
e un suen chamberlenc mena 
cil ot de lur cunseil esté 
e le message aueit porté 
e ses esquiers sulement 
il n ot cure d autre gent 
a ceus fist pleuir e iurer 
de tut sun afaire celer 
en mer se mist plus n i atent 
utre furent hastiuement 
en la cuntree esteit ariuez 
u il esteit plus desirez 
eliduc fu mut ueiziez 
luin des hafnes s est herbergez 
ne uoleit mie estre ueuz 
ne trouez ne recunuz 
sun chamberlenc appareilla 
e a s amie l enueia 
si li manda que uenuz fu 
bien ad sun cumand tenu 
la nuit quant tut fu auespré 
s en eissi de la cite 
li chamberlenc od li ira 
e il encuntre li sera 
cil aueit tuz changié ses dras 
a pie s en uet trestut le pas 
a la cite ala tut dreit 
u la fille le rei esteit 
tant aueit purchacié e quis 
que dedenz la chambre s est mis 
a la pucele dist saluz 
e que sis amis esteit uenuz 
quant ele ad la nouele oie 
tute murne e esbaie 
de ioie plure tendrement 
e celui ad baisé suuent 
il li ad dit que al uesprer 
l en estuuerat od li aler 
tut le iur ot issi esté 
e lur eire bien deuisé 
la nuit quant tut fu aseri 
de la uile s en sunt parti 
li dameisel e ele od li 
e ne furent mais il dui 
grant pour ad ke hum ne la ueie 
uestue fu de un drap de seie 
menuement a or brosdé 
e un curt mantel afublé 
luinz de la porte al trait de un arc 
la ot un bois clos de un bel parc 
suz le paliz les atendeit 
sis amis ki pur li ueneit 
li chamberlenc la l amena 
e il descent si la baisa 
grant ioie firent a l assembler 
sur un cheual la fist munter 
e il munta sa reisne prent 
od li s en uet hastiuement 
al hafne uient a toteneis 
en la nef entrent demaneis 
n i ot humme si les suens nun 
e s amie guilliadun 
bon uent eurent e bon ore 
e tut le tens aseuré 
mes quant il durent ariuer 
une turmente eurent en mer 
e un uent deuant eus leua 
que luin del hafne les geta 
lur uerge brusa e fendi 
e tut lur sigle desrumpi 
deu recleiment deuotement 
seint nicholas e seint clement 
e ma dame seinte marie 
que uers sun fiz lur querge aie 
ke il les garisse de perir 
e al hafne puissent uenir 
un hure ariere un autre auant 
issi alouent acosteant 
mut esteient pres de turment 
un des deciples hautement 
s est escriez   quei faimes nus 
sire ca einz auez od uus 
cele par ki nus perissums 
iames a tere ne uendrums 
femme leale espuse auez 
e sur cele autre en menez 
cuntre deu e encuntre la lei 
cuntre dreiture e cuntre fei 
lessez la nus geter en mer 
si poum sempres ariuer  
eliduc oi quei cil dist 
pur poi d ire ne mesprist 
  fiz a putain  fet il   mauueis 
fel traitre ne l dire meis 
si m amie peust laissier 
ieo l uus eusse uendu mut cher  
mes entre ses braz la teneit 
e cunfortout ceo qu il poeit 
del mal que ele ot en mer 
e de ceo que ele oi numer 
que femme espuse ot sis amis 
autre ke li en sun pais 
desur sun uis chei paumee 
tute pale desculuree 
en la paumeisun demurra 
que ele ne reuient ne suspira 
cil ki ensemble od lui l enporte 
quidot pur ueir ke ele fust morte 
mut fet grant doel sus est leuez 
uers l escipre est tost alez 
de l auirun si l ad feru 
k il l abati tut estendu 
par le pie l en ad ieté fors 
les undes en portent le cors 
puisqu il l ot lancié en la mer 
a l estiere uait gouerner 
tant guuerna la neif e tint 
le hafne prist a tere uint 
quant il furent bien ariué 
le pont mist ius ancre ad geté 
encore iut ele en paumeisun 
ne n ot semblant si de mort nun 
eliduc feseit mut grant doel 
iloc fust mort od li sun uoil 
a ses cumpainuns demanda 
queil cunseil chesun li dura 
u la pucele portera 
kar de li ne partira 
si serat enfuie e mise 
od grant honur od bel seruise 
en cimiterie beneeit 
fille ert a rei si en aueit dreit 
cil en furent tut esgaré 
ne li aueient rien loé 
eliduc prist a purpenser 
quel part il la purrat porter 
sis recez fu pres de la mer 
estre i peust a sun deigner 
une forest aueit entur 
trente liwes ot de lungur 
un seinz hermites i maneit 
e une chapele i aueit 
quarante anz i aueit esté 
meinte feiz ot od li parlé 
a lui ceo dist la portera 
en sa chapele l enfuira 
de sa tere tant i durra 
une abeie i fundera 
si mettra cuuent de moignes 
u de nuneins u de chanoignes 
que tuz iurs prierunt pur li 
ke deus li face bone merci 
ses cheuals ad fait amener 
si s cumande tuz a munter 
mes la fiaunce prent d iceus 
qu il n iert descuuert pur eus 
deuant lui sur sun palefrei 
s amie porte ensemble od sei 
le dreit chemin ad tant erré 
qu il esteient al bois entré 
a la chapele sont uenu 
apelé i unt e batu 
n i trouerent ki s respundist 
ne ki la porte lur ourist 
un des suens fist utre passer 
la porte ourir e desfermer 
oit iurs esteit deuant finiz 
li seinz hermites li parfiz 
la tumbe nouele troua 
mut fu dolenz mut s esmaia 
cil uoleient la fosse faire 
mes il les fist ariere traire 
u il deust mettre s amie 
il lur ad dit   ceo n i ad mie 
ainz en auerai mun cunseil pris 
a la sage gent del pais 
cum purrai le liu eshaucier 
u de abbeie u de mustier 
deuant l auter la cucherum 
e a deu la cumanderum  
il ad fet aporter ses dras 
un lit li funt ignelepas 
la meschine desus courirent 
e cum pur morte la laissierent 
mes quant ceo uient al departir 
dunc quida il de doel murir 
les oilz li baise e la face 
  bele  fet il   ia deu ne place 
que iames porter puisse armes 
ne al secle uiure ne durer 
bele amie mar me ueistes 
duce chere mar me siwistes 
bele ia fuissiez uus reine 
ne fust l amur leale e fine 
dunt uus m amastes leaument 
mut ai pur uus mun quor dolent 
le iur que ieo uus enfuirai 
ordre de moigne receuerai 
sur uostre tumbe chescun iur 
ferai refeindre ma dolur  
atant s en part de la pucele 
si ferme l us de la chapele 
a sun ostel ad enueé 
sun message li ad cunté 
a sa femme qu il ueneit 
mes las e trauaillé esteit 
quant ele l oi mut en fu lie 
cuntre lui s est apareillie 
sun seignur receit bonement 
mes poi de ioie l en atent 
kar unc bel semblant ne fist 
ne bone parole ne dist 
nul ne l osa mettre a reisun 
deus iurs esteit en la meisun 
la messe oeit bien par matin 
puis se meteit sus al chemin 
al bois alot a la chapele 
la u giseit la dameisele 
en la paumeisun la trouot 
ne reueneit ne suspirot 
de ceo li semblot grant merueille 
k il la ueeit blanche e uermeille 
unkes la colur ne perdi 
fors un petit que ele enpali 
mut anguissusement plurot 
e pur l alme de li preiot 
quant aueit fete sa priere 
a sa meisun alot ariere 
un iur a l eissir del muster 
le aueit sa femme fet gaiter 
un suen uadlet mut li premist 
de luinz alast e si ueist 
quel part sis sires turnereit 
cheuals e armes li durreit 
cil ad sun comandement fait 
al bois se met apres lui uait 
siqu il ne l ad aparceu 
bien ad esgardé e ueu 
cument en la chapele entra 
le dol oi qu il demena 
ainzque eliduc s en seit eissuz 
est a sa dame reuenuz 
tut li cunta qu il oi 
la dolur la noise e le cri 
cum fet sis sires en l ermitage 
ele en mua tut sun curage 
la dame dit   sempres irums 
tut l ermitage cerchirums 
mis sires dit ceo quide errer 
a la curt uet al rei parler 
li hermites fu mort pieca 
ieo sai asez qu il l ama 
mes ia pur li ceo ne fereit 
ne tel dolur ne demerreit  
a cele feiz le lait issi 
cel iur memes apres midi 
uait eliduc parler al rei 
ele prent le uadlet od sei 
a l ermitage l ad mené 
quant en la chapele est entré 
e uit le lit a la pucele 
que resemblot rose nuuele 
del couertur l ad descoueri 
e uit le cors tant escheui 
les braz lungs blanches les meins 
e les deiz greilles lungs e pleins 
ore seit ele la uerite 
pur quei sis sires ad duel mené 
le uadlet auant apelat 
e la merueille li mustrat 
  ueiz tu  fet ele   ceste femme 
que de beute resemble gemme 
ceo est l amie mun seignur 
pur quei il meine tele dolur 
par fei ieo ne me merueil mie 
quant si bele femme est perie 
tant par pite tant par amur 
iames n auerai ioie nul iur  
ele cumencet a plurer 
e la meschine regreter 
deuant le lit s asist plurant 
une musteile uint curant 
de suz l auter esteit eissue 
e le uadlet l aueit ferue 
pur ceo que sur le cors passa 
de un bastun qu il tint la tua 
enmi l eire l aueit getee 
ne demura ke une loee 
quant sa cumpaine i acurrut 
si uit la place u ele iut 
entur la teste li ala 
e del pie suuent la marcha 
quant ne la pot fere leuer 
semblant feseit de doel mener 
de la chapele esteit eissue 
as herbes est al bois uenue 
od ses denz ad prise une flur 
tute de uermeille colur 
hastiuement reueit ariere 
dedenz la buche en teu manere 
a sa cumpaine l aueit mise 
que li uadlez aueit ocise 
e memes l ure fu reuescue 
la dame l ad aparceue 
al uadlet crie   retien la 
getez franc humme mar se ira  
e il geta si la feri 
que la floret li chei 
la dame lieue si la prent 
ariere ua hastiuement 
dedenz la buche a la pucele 
meteit la flur que tant fu bele 
un petitet i demurra 
cele reuint e suspira 
apres parla les oilz oueri 
  deu  fet ele   tant ai dormi  
quant la dame l oi parler 
deu cumencat a mercier 
demande li ki ele esteit 
e la meschine li diseit 
  dame io sui de logres nee 
fille a un rei de la cuntree 
mut ai amé un cheualier 
eliduc le bon soudeer 
ensemble od lui m en amena 
peche ad fet k il m enginna 
femme ot espuse ne l me dist 
ne unc semblant ne m en fist 
quant de sa femme oi parler 
de duel ke oi m estuet paumer 
uileinement descunseillee 
m ad en autre tere laissee 
trahi m ad ne sai quei deit 
mut est fole que humme creit 
bele  la dame li respunt 
  n ad rien uiuant en tut le munt 
que ioie li feist aueir 
ceo uus peot humme dire pur ueir 
il quide ke uus seez morte 
a merueille se descunforte 
chescun iur uus ad regardee 
bien quid qu il uus troua pasmee 
io sui sa spuse uereiment 
mut ai pur li mun quor dolent 
pur la dolur qu il menot 
saueir uoleie u il alot 
apres lui uienc si uus trouai 
que uiue estes grant ioie en ai 
ensemble od mei uus en merrai 
e a uostre ami uus rendrai 
del tut le uoil quite clamer 
e si ferai mun chef ueler  
tant l ad la dame confortee 
que ensemble od lui l en ad menee 
sun uallet ad appareillé 
e pur sun seignur enueié 
tant errat cil qu il le troua 
auenantment le salua 
l auenture li dit e cunte 
sur un cheual eliduc munte 
unc n i atendi cumpainun 
la nuit reuint a sa meisun 
quant uiue ad trouee s amie 
ducement sa femme mercie 
mut par est eliduc haitiez 
unc nul iur ne fu si liez 
la pucele baise suuent 
e ele lui mut ducement 
ensemble funt ioie mut grant 
quant la dame uit lur semblant 
sun seignur ad a reisun mis 
cunge li ad roué e quis 
que ele puisse de li partir 
nunein uolt estre deu seruir 
de sa tere li doint partie 
u ele face une abeie 
cele prenge qu il eime tant 
kar n est pas bien ne auenant 
de deus espuses meintenir 
ne la lei ne l deit cunsentir 
eliduc li ad otrié 
e bonement cunge doné 
tute sa uolunte fera 
e de sa tere li durra 
pres del chastel einz el boscage 
a la chapele a l hermitage 
la ad fet fere sun muster 
ses meisuns edifier 
grant tere i met e grant aueir 
bien i auerat sun estuueir 
quant tut ad fet bien aturner 
la dame i fet sun chief ueler 
trente nuneins ensemble od li 
sa uie e s ordre establi 
eliduc s amie ad prise 
a grant honur od bel seruise 
en fu la feste demenee 
le iur qu il l aueit espusee 
ensemble uesquirent meint iur 
mut ot entre eus parfit amur 
granz aumoines e granz biens firent 
tant que a deu se cunuertirent 
pres del chastel de l autre part 
par grant cunseil e par esgart 
une eglise fist elidus 
de sa tere i mist le plus 
e tut sun or e sun argent 
hummes i mist e autre gent 
de mut bone religiun 
pur tenir l ordre e la meisun 
quant tut aueit appareillé 
n en ad puis gueres targé 
ensemble od eus se dune e rent 
pur seruir deu omnipotent 
ensemble od sa femme premere 
mist sa femme que tant ot chere 
ele la receut cume sa serur 
e mut li porta grant honur 
de deu seruir l amonesta 
e sun ordre li enseigna 
deu priouent pur lur ami 
qu il li feist bone merci 
e il pur eles repreiot 
ses messages lur enueiot 
pur saueir cument lur esteit 
e cum chescune se cunforteit 
mut se pena chescun pur sei 
de deu amer par bone fei 
e mut firent bele fin 
la merci deu le ueir deuin 
de l auenture de ces treis 
li auntien bretun curteis 
firent le lai pur remembrer 
que hum ne l deust pas oblier 
