faites nous bien seingnor baron 
que diex li fius marie 
uous meche tous en sa maison 
et en sa compaignie 
ueoir ne uous puis mie 
pour moi uous uoie iesus cris 
et tous chiax mete en paradis 
ki me feront aie 
a mere dieu sainte marie 
souueraine quele heure est il 
ie n ot nului trop me tieng uill 
que ie n ai au mains un garchon 
qui me remenast en maison 
car s il ne sauoit bien canter 
si saroit il dou pain rouuer 
et moi mener as grans osteus 
e las con ie sui disiteus 
il ne me faut plus nule rien 
sire uous n alés mie bien 
uous querrés ia en cest celier 
a mere dieu ueuillié me aidier 
ki es ce qui si bien m auoie 
preudons se ihesus me doint ioie 
cou est uns poures triquemers 
pour dieu ie croi qu il soit mout bers 
uiengne auant a lui ueull parler 
ués me chi te ueus tu louer 
sire a quoi seroi che faire 
pour mi pourmener sans mesfaire 
aual la cite de tournay 
tu prieras ie canterai 
s arons asses argent et pain 
he par la panche saint gillain 
bien me cuidiés ore foubert 
mais ie uous di bien en apert 
k un escucon le iour aray 
de tant k auoeques uous iray 
et si n en lairai nule cose 
biaus dous amis car ne me chose 
coument t apel on iehannet 
iehannet tes cors ait dehait 
se te ne l aras uolentiers 
se de mon mestier es maniers 
grans riches hom en deuenras 
alons ie ne m esmaie pas 
d estre grans maistres temprement 
ie prierai diex gries tourment 
enuoit tous chiax k au poure aueule 
feront nes une bone seule 
car il l aroient bien perdu 
biax dous iehanet que dis tu 
tu me fais au cuer trop grant ire 
ne uous en caille biaus dous sire 
c est pour ces uilains deceuoir 
cantés ie uous aiderai uoir 
et cascuns dou pain nous donra 
mere dieu qui uous seruira 
ioie a toute sa uie 
mout bon guerredon en ara 
car en uo compaignie 
sera dame iolie 
pour tous mes bienfaiteurs uous proi 
et pour ciaus qui le fill le roi 
seruent sans uilonie 
he pour dieu ne nous falés mie 
que uous dou pain ne nous donnés 
sire un petit chi m atendés 
rouuer uois a cel grant ostel 
seignor pour dieu l esperitel 
faites un poure aueule bien 
sire ne puis auoir nul rien 
alons ent que diex lor doint honte 
il n ont que donner or me conte 
hanet se nus t i respondi 
nenil sire mais i atendi 
qu il eskingnoient malement 
iehanet par anuiement 
eusses eut que que soit 
sire ihesus cris n i aroit 
car ie sui maistres dou mestier 
cantés nous arons a mangier 
car par parler les uainterai 
dou roy de sesile diray 
que diex soit en s aie 
qui cascun iour est en asay 
contre la gent haie 
or a cheualerie 
remandee par tout le mont 
tout cil qui nule cose n ont 
iront a ost banie 
he par le trau sainte souffie 
sire se de nient poons uiure 
nous serons anquenuit tout iure 
uoiés con cascuns nous aporte 
par le cul bieu ne huis ne porte 
ne ui encore anuit ouurir 
chi porriemes de faim morir 
ainsque nus riens nous aportast 
par le foi que ie doi saint uast 
ia mais ne quier mener aueule 
n auient une auenture seule 
hanot foi que ie doi tes kennes 
a un cop ne kiet pas li caisnes 
se ie ia mais pain ne rouuoie 
ioliement me maintenroie 
tant ai ie deniers assamblés 
mout maisement me resamblés 
sire que se deniers auoie 
moi et uous en aaisseroie 
ne tant k il porroient durer 
ne uous conuerroit pain rouuer 
ains seroit uos sans contredit 
hanet pour tant que tu as dit 
partiras a trestout le mien 
d or en auant ie te di bien 
se nous n auons riens ore eu 
nous soumes tres bien pourueu 
d auoir a boire et a mengier 
sire se diex me puist aidier 
uous aués droit diex con grant feste 
menrons car ie sai bien de geste 
canter si uous en deduirai 
et se mestier aués ie arai 
tantost bele garce amenee 
qui n ara pas pance ridee 
mais blance et tenre le uiaire 
nus tele ne porroit pourtraire 
de pourtraiour ne de pincel 
gillot un escuier si bel 
n a si iolit ne si bien fait 
et si ara un tel connait 
k a escuelloites sauriens ens 
tu me fais aachier les dens 
hanet de tel raison laidis 
ie ne ueull pas que tu me dis 
d auoir garce que bele l ai 
et quant ie le pourqulerai 
tu le me uenras estuper 
c on li porra tres bien ieter 
seur les plantes des pies trois des 
sire uilainement parlés 
ne parlés plus si laidement 
nus ne m ot fors que tu seulment 
biax dous iehannet ke ie sache 
sire atendé me ceste plache 
ie uois faire un petit d orine 
truans diex uous doint mal estrine 
quant si desordenement parlés 
mais chierement le comparrés 
tenés pour cou 
hannet or me di se ie ai plaie 
plaie mais dont uenroit li plaie 
orendroit une tele paie 
me donna ore ne sai cui 
pour le kul bieu i estoie enki 
et que ne me hucastes uous 
a biax iehannet amis dous 
se i eusse un seul mot groucié 
il m eust lues tel cop lancié 
qu il i parust toute ma uie 
sire ne uous esmaiés mie 
on sane mout bien d orbes cops 
uoire hanet mais tout li os 
de la ioe forment me duellent 
biaus dous sire de tex cops muerent 
aucunes gens mais bien garrés 
car anquenuit sus loierés 
de la fiente d un cras poulain 
si uous trouuerés demain sain 
ie le uous di trestout pour uoir 
car iadis sire grant auoir 
gaaingnai a sans plus garir 
un enfant ki deuoit morir 
ie li fis une puisson crasse 
deuant aus mis ains de plus crasse 
ne peuc auoir s ai tout laissié 
par foi hanet diex t a aidié 
et t a a bon port ariué 
se sens ueus faire t as trouué 
qui te soustenra le menton 
sire mout tres bon ualeton 
me trouuerés seur et sene 
on ara tel lincuel bué 
et pendu qui tex n estoit mie 
hanet ie t amerai ma uie 
ie uorroie ore estre en maison 
quant tu uiens a un grant perron 
deus maisons de la siet mes mes 
sire donques maint par dales 
hue qui de honteuuignies 
a le seurnon uers ruengnies 
siet li uile dont ie parole 
tu as esté a boune escole 
hannet ia uenras a mon mes 
sire ie i sui or uous souffrés 
i ouuerrai l uis ou siet li clinke 
hannet une fuelle de uenke 
a sor le suell ou elle siet 
sire ens estes or ne uous griet 
mais faites tost apertement 
et si me donnés de l argent 
si m en irai a le uiande 
iehannet en me bourse grande 
a il deniers a grant plante 
prent ent tout a ta uolente 
se poi en as prent ent encore 
ie uaurroie que ci fust ore 
m amiete trop le desir 
biau dou sire a mon reuenir 
l amenrai ses ou elle pine 
sire oil c est une mescine 
ki fait batre ses angelins 
ie l ai ueue aual ces molins 
piner caillaus et esbourer 
faites tost laissié m ent aler 
ke li bons uins sera tost hors 
e si metés uo houce fors 
car elle est toute desciree 
ués sire comme est esclouee 
la boucle de uostre coroie 
prent coroie boucle et monoie 
et houche porte tout refaire 
bien sai que tu ne pues meffaire 
mais emploie bien ton argent 
en uin en pain et en fourment 
et s acate boune uiande 
iehanet ie le te comande 
s amaine m amie en ta uoie 
uolentiers se dix me doint ioie 
ie m en uois or priés pour mi 
ua t ent ie te tieng a ami 
seignor ai ie bien mis a point 
cel aweule la qui n a point 
d argent ne de houce ausi 
i en port trestout sans nes un si 
par foi il cuidoit que ie fusse 
si poures que ie riens n eusse 
mais du sien asses humerai 
et as compaignons en donrai 
tant que riens ne m en demourra 
mais certes ia ne m auenra 
que le sien en iour de ma uie 
en porte que ie ne li die 
se ne lui di i aie dehait 
sire querés autre uallet 
ie ne uous ueul mie trahir 
ie m aaiserai par loisir 
dou uostre et par droite raison 
ne uous ai ie bien mené dont 
or nes un gre ie ne uous sai 
certes de uo argent que i ai 
ne de uo houce ie m en uois 
ha ha diex con ie sui destrois 
ou est li mors qui tant demeure 
ke ne me prent mais ains ceste eure 
certes demain l atenderai 
adont bien cent cops li donrai 
foi que ie doi m amie margue 
fi de uous enne sui ie au large 
ie n aconte un estront a uous 
uous estes fel et enuious 
se n estoit pour tes compaingnons 
uous ariés ia mil millons 
mais pour iaus serés deportés 
s il ne uous siet si me siués 
