#META#  TextURI          SGeorguosL
#META#  DEAF             http//www.deaf-page.de/bibl/bib99s.php#SGeorguosL
#META#  TL               S George
#META#  FEW
#META#  ARLIMA           https//arlima.net/no/2627
#META#  Author                   
#META#  AuthorBorn      
#META#	AuthorBornAmb
#META#  AuthorDied      
#META#	AuthorDiedAmb
#META#	AuthorFl1
#META#	AuthorFl2
#META#  TextTitle        La uie de saint George
#META#  TextSubtitle
#META#  Textuols         1
#META#  TextSubi         hagiography
#META#	TextDom
#META#	Translation
#META#	Collection
#META#	CollectionNo
#META#  TextDescARL      uers octosyllabiques à rimes plates
#META#  TextDescuers     8
#META#  TextDateARL      fin du XIIe ou début du XIIIe siècle
#META#  TextDateAdi      f12d13
#META#	TextDateMin
#META#	TextDateMax
#META#  EdEditor         Luzarche uictor
#META#  EdPlace          Tours
#META#  EdPublisher      Bouserez
#META#  Eduol           
#META#  EdYear           1859
#META#  EdPages          93-117
#META#  MsBase           Tours Bibliothèque municipale 927
#META#  MsOther         
#META#  MsNum            1
#META#	MsDateARL
#META#	MsDateAdi
#META#	Form
#META#	Complete
#META#	NoWords			
#META#	NoLines			     420
#META#	DialAuth
#META#	DialScribe
#META#  ScanURL          https//fr.wikisource.org/wiki/uie_de_saint_George     
#META#  ScanURIOther
#META#  ArkID
#META#  LccnID
#META#  OclcID
#META#  WebAuthor        Dauid Ioseph Wrisley
#META#  ORCIDWebAuthor   orcid.org/0000-0002-0355-1487
#META#  WebReuiewer 
#META#  ORCIDReuiewer
#META#  MiscInfo         known as the Bel Gent uersion
#META#  CCLicense        CC BY-NC-SA 4.0 International 


*** START
§ INCIPIT uITA BEATI GEORGII MILITIS
Bel gent qui uenuz este ensemble
Oïr le bien si com moi semble
Le bien uos sui ci uenuz dire
Et de saint Iorge le martyre
Haus hom fu de noble lignage
Simples pitos et sans oltrage
De bones mors de sainte uie
Et trop pros en cheualerie.
Uns enpereres Daciens
Qui haet Deu et crestiens
Contre nostre lei estriueit
Quant li bon sains Iorge uiueit.
Sil Daciens en tote guise
uoleit destruire sainte iglise
uers Iesu-Crist uost faire la guerre
Si manda les gens de sa terre
Ses barons fist uenir à sei
Por nos destruire et notre lei
En la cité de Melitaine
uindrent tos mult fu de gent plaine.
Daciens li fels li plains d ire
Dist à tos seaus de son enpire
Se nus crestien puist tenir
A greue mort le ferai morir
Escorchier li ferai la teste
Traire les iaus à grant moleste.
Les autres menbres ferai pendre
O ardre o torner en cendre.
Tos séaus qui torment sauoient
Et qui gent tormenté auoient
Fist uenir à soi et conduire
Por tos les crestiens destruire.
As os perceier fist glaiues faire
Et tenailles por les dens traire
Et rasors por le cuir des chiefs
Escorchier fist tormenz et griefs
Por la char frire et les boeles
Fist faire à grant planté paeles
Por les cors desronpre et destraire
Fist une roé trenchant faire
De grief torment ot mainte forge
En Militaine au tenz saint Iorge.
En Capadosse ert à estage
Sains Iorge entre son lignage.
D ileuc se mut par uerité
En Militaine la cité.
Là aporta mult grant auer.
Et uost la couine sauer
Del parlement qui deueit estre
Deuant l enperéor le maistre.
Mult se merueila des genz foles
Qui aoréent les idoles
Des ymages faiséent festes
Et lor sacrifiéent bestes
Et Deu despriseent nostre pere
Et sa tant gloriose mere.
Li sains tot son aueir dona
Por Deu qui li guerredona
Dreit à l enperéor s entoche
Sains Iorge si li dist de boche
Rien ne te dot crestien sui
La merci-Deu bastiés sui
Ne n aim tes ymages ne crei
Mais Iesu-Crist mon Deu mon rei.
Mult ont déable deçéu
Qui es ymages ont créu
Aueugles sont mués et sordes
Quanque tu creis ne sont que bordes.
Ie crei Deu et pri qu il m ament
Qui conpassa le firmament
Qui fist mer et terre comune
Et steles et soleil et lune
Qui uost en la uirge descendre
Marie por nostre char prendre.
A ces paroles s est dreciés
uers lui Daciens corrociés.
Iorge dist-il mais car me crei
Fais que sage guerpis ta lei
Ce tu uues tere et aueir
Dignité et puissance aueir.
Après mei auras seignorie
Et mon regne en ta baillie.
Sains Iorge dist Fos enpereres
Tes dignités sont mult ameres.
Ta puissance n est pas estable
Ains est uaine et escoloriable.
Iorge ta biauté m esmuet
Duel aurai se morir t estuet.
Li sains dist N aies duel de moi
Aince de ta uie et de toi.
Daciens ton aage deplore
Perdus es nés fus de pute ore.
Lors dist li fels So est la pure
Briement moras ge le te iure
Par mes deus qui sont en mon reine
Agaba Rache et Apoloine
Essample auront mes gens par tei
De mort si tendront miaus ma lei.
uerrai se ti deus te deliure
De mes mains et te fera uiure
Par les cheuiaus et par la gorie
Il fist alors trainer saint Iorge
En la roé le fist-il metre
Dont nos parle sa uis la letre.
La roe esteit de fer et dure
Trenchant partot à desmesure
Broches i ot de fer agues
Et serres forment esmolues
Enmi auoit glaiues dreciés
Dunt saint Iorge fu mult bleciés
Tot le destrencherent les sies
De son cors firent dix parties.
Daciens comença à rire
Quant il uit du saint le martire.
Mors fu sains Iorge sans respit
Le fels li cria en despit
Iorge bien es por fol tenus
O est ti deus qu est deuenus
Deus fist ici por son martir
La terre moueir et partir.
Signe fist que il uost dessendre
Por à son martir la uie rendre.
Au leu uint Iesu-Crist sans dote
Aces i ot angles en sa rote
Ensemble fist les pieces estre
Del cors et seigna de sa destre
Si com tesmoigne nostre liure
Lors fist Deus saint Iorge reuiure.
Li sains hom s ecria forment
Daciens ou sont ti torment
Tes grieues peines et tes manasses
Ie ne pris rien quanque tu fasses.
Le fels d ire par poi ne crieue
Se que il ueit forment li grieue.
Sains Iorge s enclot sens raison
Ches une feme en sa maison
Li sains à la ueue demande
Del pain ou de quelque uiande.
Ains la poure li dist Sains Iorge
Ie n ai pain de forment ne d orge.
Cui creis dist il el dist Ge crei
Apolin cui ge creire dei
Feme s en Iesu-Crist créusses
Pain et autre bien éusses.
Il esgardent si uirent mise
Près déaus table à lor deuise
Chargée uirent la dicte table
De la uiande esperitable
Que li Angele orent aportée.
La dame fu reconfortée
Puis dist Sire ie sui dolente
De mon fis qui perd sa iouente
Sors est et mus et ne ueit gote
Et contrais des deus pars sans dote
Se tu le féices aler
Oïr et uéir et parler
En ton Deu sui preste de creire
Et Deu bien seruir sans retreire.
Li Sains à Deu ses mains tendi
Et son anfant sain li rendi.
Quant se sot Daciens si mande
A sa gent et le Saint demande
Iorge par quel art par quel guiles
Decès-tu les gens de mes uiles
Sil dist Deus a en tot puissance
Se que il uiaut fait sans dotance.
Iorge se dist lors Daciens
uaut donc ti Deus miaus que li miens.
Li Sains dist Li miens fist le monde
Et siel et tere et mer parfonde.
Ti Deus est sors et ne se muet
Ne ueir ne parler ne puet.
ua caus se dist li enpereres
XIIII sieges fist mes peres
D arbres uiaus qui encore aperent
Conques nul ior fruit ne porterent
Face ti Deus que arbres seient
Li siege et fruit et foiles aient.
Se ti Deus puet tel chose faire
Merueilos est mult te deit plaire.
Daciens quant tu ne l crées
Dreis est que sa puissance uées.
De ce pria li sains sans dote
Deu qui sa uolenté fist tote.
Arbres furent li sieges tuit
Et porterent foiles et fruit.
Plusors qui ses miracles uirent
A Deu gloire et léenges firent.
Tot ce ne prisa une peire
Daciens ne rien ne uost creire.
Lors dist que li sains par déable
Oureit o par art deceuable.
Riant li prie et amoneste
Ses deus seruir et faire feste.
Sains Iorge dist Sacrefier
M estuet à tes deus fai crier
Que ta gent uieigne et là uoie.
Lors fist Daciens mult grant ioie
Bien cuida que uencu l éust
Tot seit que son cuer ne séust.
Tot maintenant sans faire autr euure
Sains Iorge uait la maison euure
Où seles ymages estéent
Que li mescreant aoueréent
Apolin Rache Agaba
Mult les honi mult les gaba.
Apolin fist à soi uenir
Sil ne s osa contretenir
Aincès issi fors de s ymage
Tos forcenés et plains de rage.
Li sains dist en apert sans close
Es-tu Deu de chaitiue chose
Porquei ont en tei si grant fiance
Qui es-tu que est ta puiçance
Apolin dist Déable sui
Qui fai à mains omes ennui
Les ymages fais aourer
Et Deu del ciel desonorer.
Lors fu sains Iorge corossiés
En terre fiert un de ses piés
Ele fendi contr aual tote
Iusqu en abisme fut derote.
Lors prist et quassa les ymages
Tot de se ne fist-il que sages.
Lors fist Apolin le déable
Trabucher en leu péreillable
Aual l enclost et enserra
Et en l abisme l enterra.
Li fels d ire par poi ne creue
De ce qu il ueit forment li greue.
Daciens de ces deus li menbra
Li saint prist tot le desmenbra
Tos les menbres et les boeles
Comanda boilir en paeles.
Por boilir le cuida destraindre
Mais Deu li fist le feu estaindre
Par un angle qu il enuoia.
Onc sains Iorge ne s esmaia
De la paele fors sailli
L aige boilant le feu failli.
Uns angeles dist N aies paor
Tu as uencu l enperéor
Deus qui la uictoire te done
T a fait au ciel faire corone.
Alexandrie la raine
uit la grant puissance deuine
Maintenant crut en Deu sans dote
En Iesus-Crist mist s amor tote
Tantost geta sans nule areste
La corone ius de sa teste
Et deuesti sa réal robe
Dont soloit estre cointe et noble.
uers Dacien s en est uenue
Et dist A Deu me sui rendue
En bon Deu en cui Iorge creit
Qui tot fist tot seit et tot ueit.
Daciens forment lors s escrie
Hai raine Alexandrie
Par son barat t a esméue
Iorge et t a forment decéue
Lairas-tu ton regne et ta sale
Et morras de mort greue et male
Si ele respont sinplement
Et si li a dit humlement
Por Deu mon seignor et mon maistre
uoil-ie morir ne puet autre estre
De s amor ne puet deceurer
Nul tant puisse mon cors greuer.
Daciens plore et mult s esmaie
Mult la prie mult la sosplaie
Oh doce raine que ferai
Coment morrir te sofferai
Porquei desconfortes mon regne
Et moi tu fais mult male peine
uos-tu plus la mort que richesse
Plus que corone et que hautesse
S ele respont tot maintenant
Et si li dist son auenant
La corone ueut pardurable
S este d éci n est pas estable
N en ferai plus bien ueus que muire
Por Deu or pues mon cors destruire
Daciens ne uost plus atendre
Par les tresses haut la fist pendre
Le cors qu il ot iadis tant chier
Fist tot desronpre et detrenchier.
Quan qu ele sofreit tel martire
uers le saint se torne et sospire
Et dist Sire priès por moi
Iesum ton Deu en cui ie croi.
Ie ueus aueir le saint babtesme
Del saint esperit et del cresme.
L une et l autre main a tendue
Li sains uers Deu et si s argue
Deu prie que il par sa grace
Aige del ciel uenir li face.
Lors li uint tantost une nue
Qui ot assez aige tenue.
Li sains i prist de la rosée
La dame en a tote arosée.
Lors baptisa la dame sainte
Si fist-il autre dame mainte.
Mener la fist à grant uilté
Daciens fors de la sité
Et comanda que fust ocise
Si com ele ert en sa chemise.
Ains que fust ocise ni morte
Li Sains docement la conforte
Et mult très debonairement
Et li dist si faitierement
Aiès bon cuer et rien ne dote
Damne-Dé est o tei sans dote.
Del cors prist Daciens ueniance
Trespercier la fist d une lance
L arme en ala tot à deliure
O ciel o pardurable uiure.
La chose atant ne laissa mie
Daciens pleins de felonie
En son siege s ala séoir
Et uost le saint à ce oir.
Auant li dist Alexandrie
A ià por tei perdue la uie
uacau qui tant de mal enbraces
Une chose pri que tu faces.
Là fors a une sepulture
Qui est uieile et ancor dure
Mors ià nul ne puet saueir
Qui sont ni quans i puet aueir.
Pri ià ton Deu que il les face
Reuiure si que face à face
Les puissom tuit ueir ensemble.
S il se puet faire bien me semble
Que tu l en dès plus chier tenir.
Sains Iorge qui uost maintenir
Les biens qu il aueit porposé
Deuant le tirant a osé
Comander tost aler querre
Tos les os et traire de terre.
Sans plus dire et sans plus parler
Fist Daciens à ces os aler.
Il alerent grant aléure
Quant uindrent à la sepulture
Il ne porent pas les os prendre
Tuit estéent torné en sendre.
Ensenble la sendre aporterent
Et deuant le saint la poserent.
Li sains s agenoille en la place
Deu pria que miracle face.
Mult pitosement uers les nues
Ses mains iointes a estendues
Et dist Deus qui tot conpassas
Et d enfer les portes brisas
Sire qui tot as en demaine
Tos ces mors en uie remaine.
Ains que eust sa priere dite
La uois de Deu saint Esperite
Iorge tot se que tu uodras
Demander por ueir tu auras.
Deu oï saint Iorge à deliure
Tos les mors fist leuer et uiure
Si com par Esme est deuisé
Que ome que feme sont prisé
cc et xxxu sans dote
Tel fu des reuescuz la rote.
Iobel auoit nom li uns d iaus
Qui fu paiens et puis fu saus.
Li sains li dist mult bonement
Amis di moi certainement
Et de l dire pas ne t enuit
Combien a que mors fustes tuit
S il dist cc ans a passés
Que mors fumes et plus assés.
Li sains dist Quel lei aorées
En dementré que uiuées
Iobel dist Apolin sans faille
Mais tel deus ne uaut une paille.
Por ce auons soffert grant peine
Et torment grant en fernal regne.
Del feu d infer fors nos getas
Quant tu si nos recossitas
Or te prions comunement
Batise nos hastiuement.
Qu il ne nos couieigne raler
Et au feu d infer raualer.
Ileuc n ot aige apareillée
Qui fust ni doce ni salée.
Li sains fist en la terre crois
Donc saili fontaine à grant frois
Lors les batia si les fist liés
Laué furent de lor pechés.
Li sains lor dist Ains que ie aille
En paradis irès sans faille.
Congé lor dona cil s enmurent
Que onques puis uéu ne furent.
Cil qui les miracles aperceurent
En Iesu-Crist notre Deu crurent
Et dirent tuit por la prouance
Li Deu de Iorge a grant puissance.
Daciens d ire à poi ne crieue
Se que il ueit forment li grieue.
D angoisse brisa sa sainture
Pasmé chaï à terre dure
Ileuques brait et forment crie
Tot est ma hautesse perie.
Iorge a fait ma gent renéer
Por son Deu se ne puis néer.
Destruit a mes deus et ma loi
Or l estuet morrir sans delloi.
Ou le cors me destrencherai
Ou ardeir en un feu ferai
Tormenté en mainte manière
Si son cors auant et arière.
Bien a uii ans et plus se croi
Que onques n ot paor de moi.
Grant mal m a fait au cuer me toche
Un frain li metrai en la boche.
De ma cité de ma muraille
Hors il sera trainé sans faille.
Là uueil-ge qu il perde la uie
Où fu ocise Alexandrie.
La boche au saint fist enfrener
Daciens et es chans mener.
Bien uot morrir et mot li tarde
Pitosement la gent regarde
Qui après lui esteit uenue
Docement en Deu la salue.
Tos siaus qu il uit dolens estre
Si les seigna de sa main destre.
Lors dist à ciaus qui le teneient
Et qui décoler le deueient
Biau seignors un poi demorer
Me laicès à mon Deu orer.
Li sains umlement s agenoille
De ses lermes sa face moille
Au ciel tent ses mains simplement
Sa prière fist saintement
Iesu-Crist res esperitables
En dis et en fais es estables
Qui por nos à mort te liuras
Et les pechéors deliuras
Quant en la crois te sofrois pendre
Et ton saint sanc laissas espandre
Por tos siaus te pri qui t aorent
Et qui por tei sire m enorent.
Tos siaus qui uendront en m église
A moi faire enor et seruise
Defens les de mort subiteine
Et de peril et de grant peine.
Sire Des ma préere est diste
En tes mains rens mon esperite.
Une uois del ciel dessendi
Qui li dist et il entendi
Iorge Iorge bonéurés
De m amor es açéurés.
uien t en à moi desoremais
Ne uueil qu en cest mont sées mais.
Sains Iorge ne uost plus atendre
Ains comença son cors estendre
Ses mains ioinst sur sa peitréine
uers les sergens son chief encline
Que tantost le chief li trencherent
Conques de rien ne l sparaignerent.
Li Angle Deu l arme saisirent
A grant ioie quant il la uirent
Lié furent docement chanterent
uéant tos au ciel la porterent
Grant ioie en est et fu iadis
De saint Iorge en Paradis.
La mort saint Iorge aues oïe
Dignement et sa sainte uie
Et Des uos doint santé et ioie
Et de uos préeres uos oie
Et uos doint fenir en bon point
A tos uos uies et uos doint
Et sens et bien à grant planté
Et de bien faire uolenté
Cui secla per omnia
Est honor uirtus Gloria.
*** END
