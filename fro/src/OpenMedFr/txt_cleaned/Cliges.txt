#META#  TextURI          Cliges
#META#  DEAF             nodata
#META#  TL              
#META#  FEW        	  	
#META#  ARLIMA           https//www.arlima.net/ad/chretien_de_troyes.html#cli
#META#  Author           Chrétien de Troyes
#META#  AuthorBorn
#META#	AuthorBornAmb
#META#  AuthorDied
#META#	AuthorDiedAmb
#META#	AuthorFl1
#META#	AuthorFl2
#META#  TextTitle        Cligès
#META#  TextSubtitle	
#META#  Textuols        
#META#  TextSubi         romance
#META#	TextDom
#META#	Translation
#META#	Collection
#META#	CollectionNo
#META#  TextDescARL      uers octosyllabiques à rimes plates
#META#  TextDescuers     8
#META#  TextDateARL      1176
#META#  TextDateAdi
#META#	TextDateMin
#META#	TextDateMax
#META#  EdEditor        
#META#  EdPlace         
#META#  EdPublisher     
#META#  EdYear          
#META#  EdPages         
#META#  MsBase          
#META#  MsOther         
#META#  MsNum
#META#	MsDateARL
#META#	MsDateAdi
#META#	Form
#META#	Complete
#META#	NoWords
#META#	NoLines
#META#	DialAuth
#META#	DialScribe
#META#  ScanURL          https//fr.wikisource.org/wiki/Clig%C3%A8s
#META#  ScanURIOther	
#META#  ArkID           
#META#  LccnID          
#META#  OclcID          
#META#  WebAuthor       
#META#  ORCIDWebAuthor  
#META#  WebReuiewer      
#META#  ORCIDReuiewer    
#META#  MiscInfo         unknown edition colons semicolons quotation need normalizing


Cil qui fist d Erec et d Enide
Et les comandemanz d Ouide
Et l art d amors an romans mist
Et le mors de l espaule fist
Del roi Marc et d Ysalt la blonde
Et de la hupe et de l aronde
Et del rossignol la muance
.I. nouel conte rancomance
D un uaslet qui an Grece fu
Del linage le roi Artu.
Mes ainz que de lui rien uos die
Orroiz de son pere la uie
Dom il fu et de quel linage.
Tant fu preuz et de fier corage
Que por pris et por los conquerre
Ala de Grece an Engleterre
Qui lors estoit Bretaigne dite.
Ceste estoire trouons escrite
Que conter uos uuel et retraire
En .i. des liures de l aumaire
Monseignor saint Pere a Biauuez 
De la fu li contes estrez
Qui tesmoingne l estoire a uoire
Por ce fet ele mialz a croire.
Par les liures que nos auons
Les fez des anciens sauons
Et del siegle qui fu iadis.
Ce nos ont nostre liure apris
Qu an Grece ot de cheualerie
Le premier los et de clergie 
Puis uint cheualerie a Rome
Et de la clergie la some
Qui or est an France uenue.
Dex doint qu ele i soit maintenue
Et que li leus li abelisse
Tant que ia mes de France n isse
L enors qui s i est arestee.
Dex l auoit as altres prestee
Car des Grezois ne des Romains
Ne dit an mes ne plus ne mains
Et estainte la uiue brese.
Crestiens comance son conte
Si con li liures nos reconte
Qui trez fu d un empereor
Puissant de richesce et d enor
Qui tint Grece et Costantinoble.
Empereriz ot cointe et noble
Don l emperere ot .ii. enfanz.
Mes ainz fu li premiers si granz
Que li autres nessance eüst
Que li premiers se lui pleüst
Poïst cheualiers deuenir
Et tot l empire maintenir.
Li premiers ot non Alixandres
Alis fu apelez li mandres.
Alixandres ot non li pere
Et Tantalis ot non la mere.
De l empereriz Tantalis
De l empereor et d Alis
La parole a tant lesseron 
D Alixandre uos conteron
Qui tant fu corageus et fiers
Que il [...] deigna cheualiers
Deuenir an sa region.
Oï ot feire menssion
Del roi Artus qui lors reignoit
Et des barons que il tenoit
An sa conpaignie toz iorz
Par qu estoit dotee sa corz
Et renomee par le monde.
Comant que la fins l an responde
Et comant que il l en aueingne
N est riens nee qui le deteingne
El mont que n an uoist an Breteingne.
Mes ainz est droiz que congié preingne
A son pere que il s an aille
An Bretaigne n an Cornoaille.
Por congié prandre et demander
ua a l empereor parler.
Alixandres li biax li preuz
Ia li dira quex est ses ueuz
Et que il uialt feire et anprandre 
 Biau pere por enor aprandre
Un don fet il querre uos os
Que ie uuel que uos me doingniez 
Ne ia ne le me porloigniez
Se otroier le me deuez. 
De ce ne cuide estre greuez
L empereres ne po ne bien 
L enor son fil sor tote rien
Doit il uoloir et couoitier.
Mout cuideroit bien esploitier 
Cuideroit  et si feroit il
S il acroissoit l enor son fil.
 Biax filz fet il ie uos otroi
uostre pleisir et dites moi
Que uos uolez que ie uos doingne. 
Or a bien feite sa besoingne
Li uaslez qui mout an fu liez
Qant li dons li fu otroiez
Qu il tant desirroit a auoir.
 Sire fet il uolez sauoir
Que uos m auez acreanté 
Ie uuel auoir a grant planté
De uostre or et de uostre argent
Et conpaignons de uostre gent
Tex con ie les uoldrai eslire 
Car issir uuel de uostre empire
S irai presanter mon seruise
Au roi qui Bretaingne iustise
Por ce que cheualier me face.
Ia n aurai armee la face
Ne hiaume el chief iel uos pleuis
A nul ior que ie soie uis
Tant que li rois Artus me ceingne
L espee se feire le deingne
Car d autrui ne uuel armes prandre. 
L empereres sanz plus atandre
Respont   Biax filz por Deu ne dites 
Cist païs est uostres toz quites
Et Costantinoble la riche.
Ne me deuez tenir por chiche
Qant si bel don uos uuel doner.
Demain uos ferai coroner
Et cheualiers seroiz demain.
Tote Grece iert an uostre main
Et de noz barons receurez
Si con reçoiure les deuez
Les seiremanz et les homages.
Qui ce refuse il n est pas sages. 
Li uaslez antant la promesse
Que l andemain aprés la messe
Le uialt ses peres adober
Et dit qu il iert malués ou ber
En autre païs que el suen.
 Se uos feire uolez mon buen
De ce que ie uos ai requis
Or me donez et ueir et gris
Et boens cheuax et dras de soie 
Car einçois que cheualiers soie
uoldrai seruir le roi Artu 
N ai pas ancor si grant uertu
Que ie poïsse armes porter.
Nus ne m an porroit retorner
Par proiere ne par losange
Que ie n aille an la terre estrange
ueoir le roi et ses barons
De cui si granz est li renons
De corteisie et de proesce.
Maint haut home par lor peresce
Perdent grant los qu auoir porroient
Se par la terre cheminoient.
Ne s acordent pas bien ansanble
Repos et los si con moi sanble
Car de nule rien ne s alose
Riches hom qui toz iorz repose
Ensi sont contraire et diuers.
Et cil est a son auoir sers
Qui toz iorz l amasse et acroist.
Biau pere tant con il me loist
Los conquerre se ie tant uail
I uuel metre poinne et trauail. 
De ceste chose sanz dotance
L emperere ot ioie et pesance 
Ioie a de ce que il antant
Que ses filz a proesce antant
Et pesance de l autre part
De ce que de lui se depart.
Mes por l otroi qu il en a fait
Quelque pesance qu il en ait
Li couient son boen consantir
Qu ampereres ne doit mantir.
 Biax filz fet il lessier ne doi
Puis qu a enor tandre uos uoi
Que ne face uostre pleisir.
An mes tresors poez seisir
D or et d argent plainnes deus barges
Mes mout couient que soiez larges. 
Or est li uaslez bien heitiez
Et cortois et bien afeitiez
Qant ses peres tant li promet
Qu a bandon ses tresors li met
Et si l enore et li comande
Que largemant doint et despande
Et si li dit reison por coi 
 Biax filz fet il de ce me croi
Que largesce est dame et reïne
Qui totes uertuz anlumine
Ne n est mie grief a prouer.
A quel bien cil se puet torner
Ia tant ne soit puissanz ne riches
Ne soit honiz se il est chiches 
Qui a tant d autre bien sanz grace
Que largesce loer ne face 
Par soi fet prodome largesce
Ce que ne puet feire hautesce
Ne corteisie ne sauoir
Ne gentillesce ne auoir
Ne force ne cheualerie
Ne proesce ne seignorie
Ne biautez ne nule autre chose 
Mes tot ausi come la rose
Est plus que nule autre flors bele
Qant ele neist fresche et nouele
Einsi la ou largesce auient
Desor totes uertuz se tient
Et les bontez que ele trueue
An prodome qui bien se prueue
Fet a .u.c. dobles monter.
Tant a en largesce a conter
Que n an diroie la mitié. 
Bien a li uaslez esploitié
De quanqu il a quis et roué
Car ses peres li a roué
Tot ce qu il li uint a creante.
L empereriz fut mout dolante
Qant de la uoie oï parler
Ou ses filz an deuoit aler.
Mes qui qu an ait duel ne pesance
Ne qui que li tort a enfance
Ne qui que li blasme ne lot
Li uaslez au plus tost qu il pot
Comande ses nes aprester
Car il n i uialt plus arester
An son païs plus longuemant.
Les nes par son comandemant
Furent chargiees cele nuit
De uin de char et de bescuit.
Les nes sont chargiees an port
Et l andemain a grant deport
uint Alixandres el sablon
Et auuec lui si conpaignon
Qui lié estoient de la uoie.
Li empereres les conuoie
Et l empereriz cui mout poise.
Au port trueuent lez la faloise
Les mariniers dedanz les nes.
L orez fu peisible et soés
Li uanz dolz et li airs serains.
Alixandres toz premerains
Qant de son pere fu partiz
Au congié de l empereriz
Qui le cuer a dolant el uantre
De la nef el batel s an antre 
Et si conpaignon auuec lui
Ansanble quatre troi et dui
Tancent d antrer sanz atandue.
Tantost fu la uoile tandue
Et la barge desaencree.
Cil de terre cui pas n agree
Del uaslet que aler an uoient
Tant con il pueent les conuoient
De la ueüe de lor ialz 
Et por ce que il puissent mialz
Et plus longuemant esgarder
S an uont tuit ansanble monter
Lez la marine an .i. haut pui.
D iluec esgardent lor enui 
Tant con il pueent plus ueoir
Lor ami l esgardent por uoir
Que del uaslet mout lor enuie
Et Dex a droit port le conduie
Sanz anconbrier et sanz peril 
En la mer furent tot auril
Et une partie de mai.
Sanz grant peril et sanz esmai
uindrent au port desoz Hantone.
.I. ior antre uespres et none
Gietent encre si ont port pris.
Li uaslet qui n orent apris
A sofrir meseise ne painne
En mer qui ne lor fu pas sainne
Orent longuemant demoré
Tant que tuit sont descoloré
Et afebli furent et uain
Tuit li plus fort et li plus sain.
Et neporquant grant ioie font
Qant de la mer eschapé sont
Et uenu la ou il uoloient.
Por ce que formant se doloient
Desoz Hantone se remainnent
La nuit et grant ioie demainnent
Et font demander et anquerre
Se li rois est an Eingleterre.
L an lor dist qu il est a Guincestre
Et que mout tost i porront estre
S il uuelent leuer par matin
Et s il tienent le droit chemin.
Li uaslet par matin s esuoillent
Si s atornent et aparoillent 
Et quant il furent atorné
De Hantone s an sont torné
Si ont le droit chemin tenu
Tant qu a Guincestre sont uenu
Ou li rois estoit a seior.
Einçois qu il fust prime de ior
Furent a cort uenu li Gré.
Au pié descendent del degré 
Li escuier et li cheual
Remestrent an la cort aual
Et li uaslet montent amont
Deuant le meillor roi del mont
Qui onques fust ne ia mes soit.
Et quant li rois Artus les uoit
Mout li pleisent et abelissent 
Mes ainz que deuant lui uenissent
Ostent les mantiax de lor cos
Que l an ne les tenist por fos.
Einsi trestuit desafublé
An sont deuant le roi alé.
Tuit li baron les esgardoient
Por ce que biax et genz les uoient
Car li uaslet mout lor pleisoient 
Ne cuident pas que il ne soient
Tuit de contes et de roi fil
Et por uoir si estoient il.
Mout par sont bel de lor aage
Gent et bien fet de lonc corssage 
Et les robes que il uestoient
D un drap et d une taille estoient
D un sanblant et d une color.
Doze furent sanz lor seignor
Dont ie uos dirai tant sanz plus
Que miaudres de lui ne fu nus
Mains sanz orguel et sanz desroi.
Desfublez fu deuant le roi
Qui mout fu biax et bien tailliez 
Deuant lui s est agenoilliez
Et tuit li autre par amor
S agenoillent lez lor seignor.
Alixandres le roi salue
Qui la leingue auoit esmolue
A bien parler et sagemant.
 Rois fet il se de uos ne mant
Renomee qui uos renome
Des que Dex fist le premier home
Ne nasqui de uostre puissance
Rois qui an Deu eüst creance 
Rois li renons qui de uos cort
M a amené a uostre cort
Por uos seruir et enorer
Et s i uoldrai tant demorer
Que cheualiers soie nouiax
Se mes seruises uos est biax
De uostre main non de l autrui 
Car se de la uostre nel sui
sur
Ne serai cheualiers clamez.
Se uos tant mon seruise amez
Que cheualier me uuilliez faire
Retenez moi rois debonaire
Et mes conpaignons qui ci sont. 
Li rois tot maintenant respont 
 Amis fet il ne refus mie
Ne uos ne uostre conpaignie
Mes bien ueignant soiez uos tuit
Car bien sanblez et ie le cuit
Que uos soiez fil de hauz homes.
Dom estes uos  - De Grece somes.
-De Grece  - uoire. - Qui est tes peres 
-Par foi sire li empereres.
-Et comant as non biax amis 
-Alixandres me fu nons mis
La ou ge reçui sel et cresme
Et crestianté et baptesme.
-Alixandre biax amis chiers
Ie uos retieng mout uolantiers
Et mout me plest et mout me heite
Car mout m auez grant enor feite
Qant uenuz estes a ma cort.
Mout uuel que l en uos i enort
Com franc uaslet et sage et dolz.
Trop auez esté a genolz 
Releuez sus iel uos comant
Et soiez des ore en auant
De ma cort et de mes priuez
Qu a boen port estes ariuez. 
Atant se lieuent li Grezois 
Lié sont quant si les a li rois
Deboneiremant retenuz.
Bien est Alixandres uenuz
Car a rien qu il uuelle ne faut
N an la cort n a baron si haut
Qui bel ne l apialt et acuelle.
Et cil qui pas ne s an orguelle
Ne plus n an est nobles ne cointe
A monseignor Gauuain s acointe
Et as autres par un et un.
Mout se fet amer a chascun
Nes messire Gauuains tant l aimme
Qu ami et conpaignon le claimme.
En la uile chiés .i. boriois
Orent pris ostel li Grezois
Le meillor qu il porent auoir.
Alixandres ot grant auoir
De Costantinoble aporté 
A ce que li ot comandé
Li emperere et conseillié
Que son cuer eüst esueillié
A bien doner et a despandre
uoldra sor tote rien antendre.
Mout i antant et met grant painne
Bele uie a son ostel mainne
Et largemant done et despant
Si com a sa richesce apant
Et si con ses cuers l en consoille.
Trestote la corz s an meruoille
Ou ce que il despant est pris
Qu il done a toz cheuax de pris
Que de sa terre ot amenez.
Tant s est Alixandres penez
Et tant fet par son bel seruise
Que mout l aimme li rois et prise
Et li baron et la reïne.
Li rois Artus an cel termine
S an uost an Bretaigne passer.
Toz ses barons fist amasser
Por consoil querre et demander
A cui il porra comander
Eingleterre tant qu il reueingne
Qui an pes la gart et mainteingne.
Par le consoil de toz ansanble
Fu comandee ce me sanble
Au conte Angrés de Guinesores
Car il ne cuidoient ancores
Qu il eüst baron plus de foi
An tote la terre le roi.
Qant cil tint la terre an sa main
Li rois Artus mut l andemain
La reïne et ses dameiseles.
An Bretaigne oent les noueles
Que li rois uient et si baron
Mout font grant ioie li Breton.
En la nef ou li rois passa
uaslet ne pucele n antra
Fors Alixandre seulemant 
Et la reïne uoiremant
I amena Soredamors
Qui desdaigneuse estoit d amors 
Onques n auoit oï parler
D ome qu ele deignast amer
Tant eüst biauté ne proesce
Ne seignorie ne hautesce.
Et neporquant la dameisele
Estoit tant auenanz et bele
Que bien deüst d amors aprandre
Se li pleüst a ce antandre
Mes onques n i uolt metre antante.
Or la fera Amors dolante
Et mout se cuide bien uangier
Del grant orguel et del dangier
Qu ele li a toz iorz menee .
Bien l a Amors droit assenee 
El cuer l a de son dart ferue.
Souant palist souant tressue
Et maugré suen amer l estuet.
A grant poinne tenir se puet
Que uers Alixandre n esgart 
Mout li estuet qu ele se gart
De monseignor Gauuain son frere.
Chieremant achate et conpere
Son grant orguel et son desdaing.
Amors li a chaufé .i. baing
Qui mout l eschaufe et mout li nuist.
Or li est boen et or li nuist
Or le uialt et or le refuse 
Ses ialz de traïson encuse
Et dit   Oel uos m auez traïe 
Par uos m a mes cuers anhaïe
Qui me soloit estre de foi.
Or me grieue ce que ie uoi.
Grieue  Nel fet ençois me siet
Et se ge uoi rien qui me griet
Don n ai ge mes ialz an baillie 
Bien me seroit force faillie
Et po me deuroie prisier
Se nes pooie iustisier
Et feire autre part esgarder.
Einsi me porrai bien garder
D Amor qui iustisier me uialt
Car cui ialz ne uoit cuers ne dialt 
Se ie nel uoi rien ne m an iert.
Ia ne me prie il ne requiert 
Amerai le ge s il ne m aimme 
Se sa biautez mes ialz reclaimme
Et mi oel uoient le reclaim
Dirai ge por ce que ge l aim 
Nenil car ce seroit mançonge.
Por ce n a il an moi chalonge
Ne plus ne mains n i puet clamer 
L an ne puet pas des ialz amer.
Et que m ont donc forfet mi oel
S il esgardent ce que ie uoel 
Quex corpes et quel tort ont il 
Doi les an ge blasmer  Nenil.
Cui donc  Moi qui les ai en garde.
Mi oel a nule rien n esgarde
S au cuer ne plest et atalante.
Chose qui me feïst dolante
Ne deüst mes cuers pas uoloir.
Sa uolentez me fet doloir.
Doloir  Par foi donc sui ie fole
Qant par lui uoel ce qui m afole.
uolantez don me uaigne enuis
Doi ie bien oster se ie puis.
Se ie puis  Fole qu ai ie dit 
Donc porroie ie mout petit
Se de moi puissance n auoie 
Cuide moi Amors metre an uoie
Qui les autres sialt desueier 
Autrui li couient aueier
Car ie ne sui de rien a lui
Ia n i serai n onques n i fui
Ne ia n amerai s acointance. 
Ensi a soi meïsmes tance
Une ore aimme et autre het.
Tant se dote qu ele ne set
Le quel li uaille mialz a prandre.
uers Amors se cuide desfandre
Mes ne li a mestier desfanse.
Dex c or ne set que uers li panse
Alixandres de l autre part 
Amors igaumant lor depart
Tel liureison com il lor doit.
Mout li fet bien reison et droit
Car li uns l autre aimme et couoite.
Ceste amors est leax et droite.
Se li uns de l autre seüst
Quel uolanté chascuns eüst 
Mes cil ne set que cele uialt
Ne cele de coi cil se dialt.
La reïne garde s an prant
Qui l un et l autre uoit souant
Descolorer et anpalir 
Ne set don ce puet auenir
Ne ne set por coi il le font
Fors que por la mer ou il sont.
Espoir bien s an aparceüst
Se la mers ne la deceüst 
Mes la mers l angingne et deçoit
Si qu an la mer l amor ne uoit 
An la mer sont et d amer uient
Et d amors uient li max ques tient.
Et de ces trois ne set blasmer
La reïne fors que la mer
Car li dui le tierz li ancusent
Et por le tierz li dui s escusent
Qui del forfet sont antechié.
Souant conpere autrui pechié
Tex qui n i a corpes ne tort.
Einsi la reïne mout fort
La mer ancorpe et si la blasme
Mes a tort li met sus le blasme
Car la mers n i a rien forfet.
Mout a Soredamors mal tret
Tant qu a port est la nes uenue.
Del roi est bien chose seüe
Car li Breton grant ioie an firent
Et mout uolantiers le seruirent
Come lor seignor droiturier.
Del roi Artus parler ne quier
A ceste foiz plus longuemant
Einçois m orroiz dire comant
Amors les .ii. amanz trauaille
uers cui il a prise bataille.
Alixandres aimme et desirre
Celi por cui amor sopire
Mes il ne set ne ne saura
De si que maint mal en aura
Et maint enui por li soffert.
Por s amor la reïne sert
Et les puceles de la chanbre
Mes celi don plus li remanbre
N ose aparler ne aresnier.
S ele osast uers lui desresnier
Le droit que ele i cuide auoir
uolantiers li feïst sauoir 
Mes ele n ose ne ne doit.
Et ce que li uns l autre uoit
Ne plus n an puet dire ne feire
Lor torne mout a grant contraire
Et l amors acroist et alume 
Mes de toz amanz est costume
Que uolantiers peissent lor ialz
D esgarder s il ne pueent mialz
Et cuident por ce qu il lor plest
Ce dont amors acroist et nest
Qu aidier lor doie si lor nuist 
Tot ausi con cil qui se cuist
Qui au feu s aproche et acoste
Est cil qui arrieres s an oste.
Adés croist l amors et si monte 
Mes li uns a de l autre honte
Si se cueure et çoile chascuns
Si qu  an n an pert flame ne funs
Del charbon qui est soz la cendre.
Por ce n est pas la chalors mandre
Einçois dure la chalors plus
Desoz la cendre que desus.
Mout sont andui an grant engoisse
Et por ce qu an ne les conoisse
Ne lor conplainte n aparçoiue
Estuet chascun que il deçoiue
Par faus sanblant totes les genz.
Mes la nuit est la plainte granz
Que chascuns fet a lui meïsmes.
D Alixandre uos dirai primes
Comant il se plaint et demante.
Amors celi li represante
Por cui se sant si fort greué
Que de son cuer l a esleué
Ne nel lesse an lit reposer 
Tant li delite a remanbrer
La biauté et la contenance
Celi ou n a point d esperance
Que ia biens l an doie uenir.
 Por fol fet il me puis tenir.
Por fol  uoiremant sui ge fos
Qant ce que ie pans dire n os
Car tost me torneroit a pis.
An folie ai mon panser mis 
Donc me couient il mialz panser
Que fol me feïsse apeler.
Ia n iert seü ce que [...] uuel 
Tant celerai ce don me duel
Ne ne saurai de mes dolors
Aïde querre ne secors 
Fos est qui sant anfermeté
Qui n an quiert aïde et santé
Se il la puet trouer nul leu.
Mes tex cuide feire son preu
Et porquerre ce que il uialt
Qui porchace dom il se dialt.
Et qui ne le cuide trouer
Por coi iroit consoil rouer 
Il se traueilleroit an uain.
Ie sant le mien mal si greuain
Que ia n an aurai garison
Par mecine ne par poison
Ne par herbe ne par racine.
A chascun mal n a pas mecine.
Li miens est si anracinez
Qu il ne puet estre mecinez.
Ne puet  Ie cuit que i ai manti.
Des que primes cest mal santi
Se l osasse mostrer et dire
Poïsse ie parler au mire
Qui de tot me porroit eidier.
Mes mout m est grief a empleidier
Espoir n i daigneroit antendre
Ne nul loier n an uoldroit prandre.
Donc n est meruoille se m esmai
Car mout ai mal et si ne sai
Quex max ce est qui me iustise
Ne sai don la dolors m est prise.
Nel sai  Si faz. Iel cuit sauoir 
Cest mal me fet Amors auoir.
Comant  Set donc Amors mal faire 
Don n est il dolz et debonaire 
Ie cuidoie que il n eüst
En Amor rien qui boen ne fust
Mes ie l ai mout felon troué.
Nel set qui ne l a esproué
De quex ieus Amors s antremet.
Fos est qui deuers lui se met
Qu il uialt toz iorz greuer les suens.
Par foi ses geus n est mie buens 
Malués ioer se fet a lui
Ie cuit qu il me fera enui.
Que ferai donc  Retrerai m an 
Ie cuit que ie feroie san
Mes ne sai comant ie le face.
S Amors me chastie et menace
Por aprandre et por anseignier
Doi ie mon mestre desdaignier 
Fos est qui son mestre desdaingne 
Ce qu Amors m aprant et ansaingne
Doi ie garder et maintenir 
Granz biens m an porroit auenir.
Mes trop me bat ice m esmaie.
Ia n i pert il ne cop ne plaie
Et si m an plaing. Don n ai ge tort 
Nenil qu il m a nauré si fort
Que iusqu au cuer m a son dart trait
Mes ne l a pas a lui retrait.
Comant le t a donc trait el cors
Qant la plaie ne pert defors 
Ce me diras  sauoir le uuel 
Comant le t a il tret  Par l uel.
Par l uel  Si ne le t a creué 
A l uel ne m a il [...] greué
Mes au cuer me grieue formant.
Or me di donc reison comant
Li darz est parmi l uel passez
Qu il n an est bleciez ne quassez.
Se li darz parmi l uel i antre
Li cuers por coi s an dialt el uantre
Que li ialz ausi ne s an dialt
Qui le premier cop an requialt 
De ce sai ge bien reison randre 
Li ialz n a soin de rien antandre
Ne rien ne puet feire a nul fuer
Mes c est li mereors au cuer
Et par ce mireor trespasse
Si qu il ne blesce ne ne quasse
Le san don li cuers est espris.
Donc est li cuers el uantre mis
Ausi con la chandoile esprise
Est dedanz la lenterne mise.
Se la chandoile an departez
Ia n an istra nule clartez 
Mes tant con la chandoile dure
Ne est pas la lanterne oscure
Et la flame qui dedanz luist
Ne l anpire ne ne li nuist.
Autresi est de la uerrine 
Ia n iert si forz ne anterine
Que li rais del soloil n i past
Sanz ce que de rien ne la quast 
Ne ia li uoirres si clers n iert
Se autre clartez ne s i fiert
Que par le suen uoie l an mialz.
Ce meïsmes sachiez des ialz
Et del uoirre et de la lanterne
Car es ialz se fiert la luiserne
Ou li cuers se remire et uoit
La lumiere quex qu ele soit 
Si uoit maintes oeures diuerses
Les unes uerz les autres perses
L une uermoille et l autre bloe
L une blasme et l autre loe
L une tient uil et l autre chiere.
Mes tiex li mostre bele chiere
El mireor quant il l esgarde
Qui le traïst s il ne s i garde.
Moi et les miens m ont deceü
Car an lui a mes cuers ueü
.I. rai don ie sui anconbrez
Qui dedanz lui s est anombrez
Et por lui m est mes cuers failliz.
De mon ami sui malbailliz
Qui por mon anemi m oblie.
Reter le puis de felonie
Car il a mout uers moi mespris.
Ie cuidoie auoir trois amis
Mon cuer et mes .ii. ialz ansanble 
Mes il me heent ce me sanble.
Ha Dex ou sont mes mi ami
Qant cist .iii. sont mi anemi
Qui de moi sont et si m ocïent 
Mi sergent an moi trop se fïent
Qui tote lor uolanté font
Et de la moie point ne font.
Or sai ge bien de uerité
Par cez qui m ont deserité
Qu amors de boen seignor perist
Par malués sergent qu il norrist.
Qui malués sergent aconpaigne
Ne puet faillir qu il ne s an plaigne
Quanqu il aueigne tost ou tart.
Or uos reparlerai del dart
Qui m est comandez et bailliez
Comant il est fez et tailliez.
Mes ie dot mout que ge n i faille
Car tant en est riche la taille
N est meruoille se ie i fail
Et si metrai tot mon trauail
A dire ce que moi an sanble.
La floiche et li penon ansanble
Sont si pres qui bien les rauise
Que il n i a c une deuise
Ausi con d une greue estroite 
Mes ele est si polie et droite
Qu an la rote sanz demander
N a rien qui face a amander.
Li penon sont si coloré
Con s il estoient tuit doré
Mes doreüre n i fet rien
Car li penon ce sauez bien
Estoient plus luisant ancores.
Li penon sont les treces sores
Que ie ui l autre ior an mer
C est li darz qui me fet amer.
Dex con tres precieus auoir 
Qui tel tresor porroit auoir
Por qu auroit an tote sa uie
De nule autre richesce anuie 
Androit de moi iurer porroie
Que rien plus ne desirreroie
Que seul les penons et la floiche
Ne donroie por Antioiche.
Et quant ces .ii. choses an pris
Qui porroit esligier le pris
De ce que uaut li remenanz
Qui tant est biax et auenanz
Et tant boens et tant precieus
Que desirranz et anuieus
Sui ancor de moi remirer
Le front que Dex a fet tant cler
Que nule rien n i feroit glace
Ne esmeraude ne topace 
Mes an tot ce n a riens a dire
Qui la clarté des ialz remire 
Car a toz ces qui les esgardent
Sanblent .ii. chandoiles qui ardent.
Et qui a boche si deliure
Qui la face poïst descriure
Le nes bien fet et le cler uis
Com la rose oscure le lis
Einsi come li lis esface
Por bien anluminer la face
Et de la bochete riant
Que Dex fist tele a esciant
Por ce que nus ne la ueïst
Qui ne cuidast qu ele reïst 
Et quel sont li dant an la boche 
Li uns de l autre si pres toche
Qu il sanble que il s antretaingnent 
Et por ce que mialz i auaingnent
.I. fist Nature .i. petit d ueure 
Qui uerroit con la bochete oeure
Ne diroit mie que li dant
Ne fussent d iuoire ou d argent.
Tant a a dire et a retraire
An chascune chose a portraire
Et el manton et es oroilles
Qu il ne seroit pas granz meruoilles
Se aucune chose i trespas.
De la boche ne di ge pas
Que uers li ne soit cristax trobles 
Li cors est plus blans quatre dobles 
Plus clere d iuoire est la trece.
Tant con il a des la cheuece
Iusqu au fermail d antrouerture
ui del piz nu sanz couerture
Plus blanc que n est la nois negiee.
Bien fust ma dolors alegiee
Se tot le dart ueü eüsse.
Mout uolantiers se ie seüsse
Deïsse quex an est la floiche 
Ne la ui pas n an moi ne poiche
Se la façon dire n an sai
De chose que ueüe n ai.
Ne m an mostra Amors adons
Fors que la coche et les penons
Car la fleche ert el coiure mise 
C est li bliauz et la chemise
Don la pucele estoit uestue.
Par foi c est li max qui me tue
Ce est li darz ce est li rais
Don trop uilainnemant m irais.
Mout sui uilains qui m an corroz.
Ia mes festuz n an sera roz
Par desfiance ne par guerre
Que ie doie uers Amor querre.
Or face de moi tot son buen
Si com il doit feire del suen
Car ie le uuel et si me plest
Ie ne quier que cist max me lest.
Mialz uuel qu ainsi toz iorz me teingne
Que de nelui santez me ueingne
Se de la ne uient la santez
Dont est uenue l anfertez. 
Granz est la conplainte Alixandre
Mes cele ne rest mie mandre
Que la dameisele demainne.
Tote nuit est an si grand painne
Qu ele ne dort ne ne repose 
Amors li est el cuer anclose
Une tançons et une rage
Qui mout li troble son corage
Et qui l angoisse et destraint
Que tote nuit plore et se plaint
Et se degiete et si tressaut
A po que li cuers ne li faut.
Et quant ele a tant traueillié
Tant sangloti et baaillié
Et tressailli et sopiré
Lors a en son cuer remiré
Qui cil estoit et de quel mors
Por cui la destraignoit Amors.
Et quant ele s est bien refaite
De pansser quanque li anhaite
Lors se restant et se retorne
An panser a folie atorne
Tot son panser que ele a fet.
Si recomance .i. autre plet
Et dit   Fole qu ai ie a feire
Se cist uaslez est deboneire
Et larges et cortois et proz 
Tot ce li est enors et proz.
Et de sa biauté moi que chaut 
Sa biauté auoec lui s an aut.
Si fera ele maugré mien
Ia ne l an uoel ie tolir rien.
Tolir  Non uoir  Ce ne uuel mon.
S il auoit le san Salemon
Et se Nature mis eüst
An lui tant que plus ne peüst
De biauté metre an cors humain
Si m eüst Dex mis an la main
Le pooir de tot depecier
Ne l an querroie correcier
Mes uolantiers se ie sauoie
Plus sage et plus bel le feroie.
Par foi donc ne le hé ie mie.
Et sui ie por itant s amie 
Nenil ne qu a un autre sui.
Et por coi pans ie donc a lui
Se plus d un altre ne m agree 
Ne sai tote an sui esgaree
Car onques mes ne panssai tant
A nul home el siegle uiuant
Et mon uuel toz iorz le uerroie
Ia mes ialz partir n an querroie
Tant m abelist quant ie le uoi.
Est ce amors  Oïl ce croi.
Ia tant souant nel remanbrasse
Se plus d un autre ne l amasse.
Or l aim. Or soit acreanté.
Si an ferai ma uolanté
uoire mes qu il ne li desplaise.
Ceste uolantez est malueise 
Mes Amors m a si anhaïe
Que fole an sui et esbahie
Ne desfansse rien ne m i uaut
Si m estuet sofrir son assaut.
Ia me sui ge si sagemant
uers lui gardee longuemant
Einz mes por lui ne uos rien faire 
Mes or li sui trop deboneire.
Et quel gré m an doit il sauoir
Qant par amor ne puet auoir
De moi seruise ne bonté 
Par force a mon orguel donté
Si m estuet a son pleisir estre.
Or uuel amer or sui a mestre
Or m aprandra Amors... Et quoi 
Confeitemant seruir le doi.
De ce sui ie mout bien aprise
Mout sui sage de son seruise
Que nus ne m an porroit reprandre 
Ia plus ne m an couient aprandre.
Amors uoldroit et ie le uuel
Que sage fusse et sanz orguel
Et deboneire et acointable
uers toz por .i. seul amiable.
Amerai les ge toz por un 
Bel sanblant doi feire a chascun
Mes Amors ne m anseigne mie
Qu a toz soie ueraie amie.
Amors ne m aprant se bien non.
Por neant n ai ge pas cest non
Que Soredamors sui clamee.
Amer doi si doi estre amee
Si le uuel par mon non prouer
Qu Amors doi an mon non trouer.
Aucune chose senefie
Ce que la premiere partie
En mon non est de color d or
Et li meillor sont li plus sor.
Por ce tieng mon non a meillor
Qu an mon non a de la color
A cui li miaudres ors s acorde
Et la fine Amors me recorde
Car qui par mon droit non m apele
Toz iorz amors me renouele 
Et l une mitiez l autre dore
De doreüre clere et sore
Et autant dit Soredamors
Come sororee d Amors.
Doreüre d or n est si fine
Come ceste qui m anlumine.
Mout m a donc Amors enoree
Qant il de lui m a sororee
Et ie metrai an lui ma cure
Que de lui soie doreüre
Ne ia mes ne m an clamerai.
Or aim et toz iorz amerai.
Cui  uoir ci a bele demande 
Cestui que Amors me comande
Car ia autres m amor n aura.
Cui chaut quant il ne le saura
Se ie meïsmes ne li di 
Que feroie se ne li pri 
Qui de la chose a desirrier
Bien la doit requerre et proier.
Comant  Proierai le ie donques 
Nenil. Por coi  Ce n auint onques
Que fame tel forfet feïst
Que d amors home requeïst
Se plus d autre ne fu desuee.
Bien seroie fole prouee
Se ie disoie de ma boche
Chose don i eüsse reproche.
Qant de ma boche le sauroit
Ie cuit que plus uil m an auroit
Si me reprocheroit souant
Que ie l en ai proié auant.
Ia ne soit amors si uilainne
Que ie pri cestui premerainne 
Plus chiere m an deuroit auoir.
Dex comant le porra sauoir
Des que ie ne l an ferai cert 
Ancor n ai ge gaires soffert
Por coi tant demanter me doiue 
I atandrai tant qu il s aparçoiue
Car ia ne li ferai sauoir.
Bien s an saura aparceuoir
S il onques d amors s antremist
Ou s il par parole en aprist.
Aprist  Or ai ge dit oiseuse.
Amors n est pas si gracieuse
Que par parole an soit nus sages
S auoec n i est li boens usages.
Par moi meïsmes le sai bien
Car onques n an poi sauoir rien
Par losange ne par parole 
S an ai mout esté a escole
Et par mainte foiz losangiee
Mes toz iorz m an sui estrangiee
Sel me fet si chier conparer
C or an sai plus que bués d arer.
Mes d une chose me meruoil 
Que cil n ama onques espoir 
Et s il n aimme ne n a amé
Donc ai ge en la mer semé
Ou semance ne puet reprandre
Neant plus qu el feroit an cendre.
Or del sofrir tant que ie uoie
Si iel porroie metre an uoie
Par sanblant et par moz couerz.
Tant ferai qu il an sera cerz
De m amor se requerre l ose.
Or n i a donc nule autre chose
Mes que ie l aim et soe sui.
S il ne m aimme i amerai lui. 
Ensi se plaint et cil et cele
Et li uns uers l autre se cele 
Le ior ont mal et la nuit pis.
A tel dolor ont ce m est uis
An Bretaigne lonc tans esté
Tant que uint a la fin d esté.
Tot droit a l entree d oitoure
uint uns messages deuers Doure
De Londres et de Quantorbire
Au roi unes noueles dire
Qui mout li troblent son corage.
Cil li ont conté le message
Que trop puet an Bretaingne ester
Car cil li uoldra contrester
Cui sa terre auoit comandee
Et s auoit ia grant ost mandee
De sa terre et de ses amis
Si s estoit dedanz Londres mis
Por la cité contretenir
A l ore que deuroit uenir.
Qant li rois oï la nouele
Trestoz ses barons en apele
Iriez et plains de mautalant.
Et qu il facent mialz son talant
De confondre le traïtor
Lors dit que li blasmes est lor
De son tribol et de sa guerre
Car par aus bailla il sa terre
Et mist an la main au felon
Qui pires est de Guenelon.
N i a un seul qui bien n otroit
Que li rois a reison et droit
Car ce li conseillierent il 
Mes il an iert mis an essil
Et sache bien de uerité
Que an chastel ne an cité
Ne porra garantir son cors
Qu a force ne l an traie fors.
Ensi le roi tuit aseürent
Et afïent formant et iurent
Que le traïtor li randront
Ou ia mes terre ne tandront.
Et li rois par tote Bretaingne
Fet crier que nus n i remaingne
Qui puisse armes porter en ost
Que aprés lui ne ueingne tost.
Tote Bretaigne est esmeüe 
Onques tex oz ne fu ueüe
Con li rois Artus assanbla.
A l esmouoir des nes sanbla
Qu an la mer fust trestoz li mondes
Car n i paroient nes les ondes
Si les orent les nes couertes.
Ceste guerre sera a certes.
An la mer sanble por la noise
Que tote Bretaigne s an uoise.
Ia sont les nes totes passees
Et les genz qui sont amassees
Se uont logent lez le riuage.
Alixandre uint an corage
Que il aille le roi proier
Que il le face cheualier
Car se ia mes doit los aquerre
Il l aquerra an ceste terre.
Ses conpaignons auoec lui prant
Si con sa uolantez le prant
De feire ce qu a anpansé.
Au tref le roi an est alé.
Deuant son tref s estut li rois 
Qant il uit uenir les Grezois
Ses a deuant lui apelez.
 Seignor fet il nel me celez
Quex besoinz uos amena ça  
Alixandres por toz parla
Si li a dit son desirrier.
 uenuz fet il uos sui proier
Si con mon seignor proier doi
Por mes conpaignons et por moi
Que uos nos façoiz cheualiers. 
Li rois respont   Mout uolantiers
Que ia respiz n an sera priz
Puis que uos m an auez requis. 
Lors comande a porter li rois
A .xiii. cheualiers hernois.
Fet est ce que li rois comande 
Chascuns le suen hernois demande
Li rois baille a chascun le suen
Beles armes et cheual buen.
Chascuns a le suen hernois pris.
Tuit li .xii. furent de pris
Armes et robes et cheual.
Mes autant ualut par igal
Li hernois au cors Alixandre
Qui le uolsist prisier ou uandre
Con tuit li autre .xii. firent.
Droit sor la mer se desuestirent
Si se lauerent et baingnierent
Car il ne uostrent ne daignierent
Qu an lor chaufast eue an estuue 
De la mer firent baing et cuue.
La reïne la chose set
Qui Alixandre pas ne het
Einz l aimme mout et loe et prise.
Feire li uialt .i. bel seruise
Mout est plus granz qu ele ne cuide.
Trestoz ses escrins cerche et uuide
Tant c une chemise en a treite 
De soie fu blanche et bien feite
Mout deliee et mout soutil.
Es costures n auoit un fil
Ne fust d or ou d argent au mains.
Au queudre auoit mises les mains
Soredamors de leus an leus 
S auoit antrecosu par leus
Lez l or de son chief un cheuol
Et as .ii. manches et au col
Por sauoir et por escouter
Se ia porroit home trouer
Qui l un de l autre deuisast
Tant cleremant i auisast
Car autant ou plus con li ors
Estoit li cheuox clers et sors.
Soredamors prant la chemise
Si l a Alixandre tramise.
Et Dex  con grant ioie an eüst
Alixandres s il le seüst
Que la reïne li anuoie 
Mout an reüst cele grant ioie
Qui son cheuol i auoit mis
S ele seüst que ses amis
La deüst auoir ne porter.
Mout s an deüst reconforter
Car ele n amast mie tant
De ses cheuox le remenant
Come celui qu Alixandre ot.
Mes cil ne cele ne le sot 
C est granz enuiz que il nel seuent.
Au port ou li uaslet se leuent
uint li messages la reïne.
Le uaslet trueue an la marine
S a la chemise presantee
Celui cui ele mout agree
Et por ce plus chiere la tint
Que deuers la reïne uint.
Mes s il seüst le soreplus
Ancor l amast il assez plus
Car an eschange n an preïst
Tot le monde qui li meïst.
Alixandres plus ne demore
Qu il ne se ueste en icele ore.
Qant uestuz fu et atornez
Au tref le roi s an est alez
Et tuit si conpaignon ansanble.
La reïne si con moi sanble
Fu au tref uenue seoir
Por ce qu ele uoloit ueoir
Les nouiax cheualiers uenir.
Por biax les poïst an tenir
Mes de toz li plus biax estoit
Alixandres au cors adroit.
Cheualier sont des or m an tes 
Del roi parlerai des or mes
Et de l ost qui a Londres uint.
Li plus des genz a lui se tint
Et contre lui an ra grant masse.
Li cuens Angrés ses genz amasse
Quanque uers lui an pot torner
Por prometre ne por doner.
Qant il ot sa gent asanblee
Par nuit s an foï an enblee
Car de plusors estoit haïz
Si redotoit estre traïz.
Mes einçois que il s an foïst
Quanque il pot a Londres prist
De uitaille d or et d argent
Si departi tot a sa gent.
Au roi sont les noueles dites
Que foïz s an est li traïtes
Auoec lui tote sa bataille
Et que tant auoit de uitaille
Et d auoir pris an la cité
Qu apouri et deserité
Sont li boriois et confondu.
Et li rois a tant respondu
Que ia reançon n an prandra
Del traïtor einz le pandra
Se prendre ne tenir le puet.
Maintenant tote l oz s esmuet
Tant qu il uindrent a Guinesores.
A ce ior comant qu il soit ores
Qui le chastel uolsist desfandre
Ne fust mie legiers a prandre
Car li traïtres le ferma
Des que la traïson soucha
De dobles murs et de fossez
Et s auoit les murs adossez
De pex aguz et de darciere 
Qu il ne cheïssent par derriere .
Au fermer auoit mis grant coust.
Tot iuing et iuingnet et aoust
Mist au feire le roilleïz
Et fossez et pont torneïz
Tranchiees et barres et lices
Et portes de fer coleïces
Et grant tor de pierre quarree.
Onques n i ot porte fermee
Ne por peor ne por assaut.
Li chastiax sist en un pui haut
Et par desoz li cort Tamise.
Sor la riuiere est l oz asise
Ne ce ior ne lor lut antendre
S a logier non et as trez tandre.
L oz est sor la pree logiee
Tote Tamise est herbergiee
De paueillons uiez et uermauz 
Es colors se fiert li solauz
Si reflanboie la riuiere
Plus d une grant liue pleniere.
Cil del chastel par le grauier
Furent uenu esbanoier
Seulemant les lances es poinz
Les escuz deuant lor piz ioinz
Car plus d armes n i aporterent.
A ces defors sanblant mostrerent
Que gaires ne les redotoient
Qant desarmé uenu estoient.
Alixandres de l autre part
Des cheualiers se prist esgart
Qui deuant aus uont cenbelant.
D asanbler a aus a talant
S an apele ses conpaingnons
L un aprés l autre par lor nons 
Premiers Cornix qu il ama mout
Aprés lui Acorde l Estout
Et puis Nebunal de Micenes
Et Acoridomés d Athenes
Et Ferolin de Salenique
Et Charquedon deuers Aufrique
Parmenidés de Franchegel
Torni le Fort et Pinabel
Neruis et Neriolis 
 Seignor fet il talanz m est pris
Que de l escu et de la lance
Aille a cez feire une acointance
Qui deuant moi behorder uienent.
Bien uoi que por mauués me tienent
Et po nos prisent ce m est uis
Qant behorder deuant noz uis
Sont ci uenu tuit desarmé.
De nouel somes adobé
Ancor n auomes fet estrainne
A cheualier ne a quintainne.
Trop auons noz lances premieres
Longuemant gardees antieres.
Nostre escu por coi furent fet 
Ancor ne sont troé ne fret.
C est uns auoirs qui rien ne ualt
S a estor non et a assalt.
Passons le gué ses assaillons. 
Cil dïent   Ne uos an faillons. 
Ce dit chascuns   Se Dex me saut
N est uostre amis qui ci uos faut. 
Maintenant lor espees ceingnent
Lor cheuax ceinglent et estreingnent
Montent et pranent lor escuz.
Qant les orent as cos panduz
Les escuz et les lances prises
De colors pointes par deuises
El gué a un frois tuit s esleissent 
Et cil de la les lances beissent
Ses uont isnelemant ferir.
Mes cil lor sorent bien merir
Qui nes espargnent ne refusent
Ne por aus plain pié ne reüsent
Einz fiert chascuns si bien le suen
Qu ainz n i a cheualier si buen
N estuisse uuidier les arçons.
Nes tindrent mie por garçons
Por mauués ne por esperduz.
N ont pas lor premiers cos perduz
Que .xiii. en ont descheualez.
En l ost en est li criz leuez
De lor cos de lor chapleïz.
Par tans fust boens li fereïz
Se cil les osassent atandre.
Par l ost corent les armes prandre
Si se fierent an l ost a bruit 
Chascuns de ces de la s an fuit
Qui lor remenance n i uoient.
Et li Greu aprés les conuoient
Ferant de lances et d espees.
Assez i ot testes colpees
Mes Alixandre en ot le pris
Car par son cors liez et pris
An mainne .iiii. cheualiers 
Et li mort gisent estraiers
Qu asez i ot des decolez
Des plaiez et des afolez.
Alixandres par corteisie
Sa premiere cheualerie
Done et presante la reïne 
Ne uialt qu autres en ait seisine
Car tost les feïst li rois pandre.
La reïne les a fez prandre
Et ses fist garder an prison
Come restez de traïson.
Mes li rois ne s an geue pas 
A la reïne en es le pas
Mande que a lui parler ueigne
Ne ses traïtors ne deteigne
Car a randre li couandra
Ou oltre son gré les tandra.
La reïne est au roi uenue
La parole ont antr ax tenue
Des traïtors si com il durent.
Et tuit li Grezois remés furent
El tref la reïne as puceles 
Mout parolent li .xii. a eles
Mes Alixandres mot ne dist.
Soredamors garde s an prist
Qui pres de lui se fu assise.
Delez sa cuisse a sa main mise
Et sanble que mout soit pansis.
Ensi ont mout longuemant sis
Tant qu a son braz et a son col
uit Soredamors le cheuol
Dom ele ot la costure feite.
.I. po plus pres de lui s est treite
Car ore a aucune acheison
Dont metre le puet a reison 
Mes el ne set an quel meniere
Ele l areisnera premiere
S an prant consoil a li meïsmes 
 Que dirai ge fet ele primes 
Apelerai le par son non
Ou par ami  Ami  Ie non.
Comant dons  Par son non l apele 
Dex ia est la parole bele
Et tant dolce ami a nomer 
Se ie l osasse ami clamer...
Osasse  Qui le me chalonge 
Ce que ie cuit dire mançonge.
Mançonge  Ne sai que sera
Mes se ie mant moi pesera.
Por ce fet bien a consantir
Car ie n an querroie mantir.
Dex ia ne mantiroit il mie
S il me clamoit sa dolce amie.
Et ie mantiroie de lui 
Bien deuriens uoir dire andui
Et se ie mant suens iert li torz.
Mes por coi m est ses nons si forz
Car ie li uuel uoir sornon metre 
Ce m est auis trop i a letre
S aresteroie tost enmi.
Mes se ie l apeloie ami
Cest non diroie ie bien tot.
Por ce qu a l autre faillir dot
uoldroie auoir de mon sanc mis
Qu il m apelast mes dolz amis  .
An cest panssé tant se seiorne
Que la reïne s an retorne
Del roi qui mandee l auoit.
Alixandres uenir la uoit 
Contre li uet si li demande
Que li rois a feire comande
De ses prisons et qu il en iert.
 Amis fet ele il me requiert
Que ie li rande a sa deuise
Si l an les feire sa iustise.
De c est li rois mout correciez
Que ie ne li ai ia bailliez
Si m estuet que ies li anuoi
Qu il les ueaust auoir deuers soi. 
Ensi ont celui ior passé
Et el demain sont amassé
Li boen cheualier li leal
Deuant le paueillon real
Por droit et por iugemant dire
A quel poinne et a quel martire
Li .iiii. traïtor morroient.
Li un dïent qu escorchié soient
Li autre qu an les pande ou arde
Et li rois meïsmes esgarde
Qu an doit traïtor traïner.
Lors les comande a amener 
Amené sont lier les fet
Et dit que il seront detret
Tant qu antor le chastel seront
Et que cil dedanz le uerront.
Qant remese fu la parole
Li rois qui ueaust qu en les afole
S en uint ou grant palais ester 
Alixandre fet demender
Si apele son ami chier.
 Amis dist il mout uos ui hier
Bel assaillir et bel desfandre 
Le guerredon uos an doi randre 
De .u.c. cheualiers galois
uostre bataille uos acrois
Et de mil sergenz de ma terre.
Qant i aurai finee ma guerre
Auoec ce que uos ai doné
Ferai de uos roi coroné
Del meillor rëaume de Gales.
Bors et chastiax citez et sales
uos i donrai en atandue
Tresqu a tant que uos iert randue
La terre que tient uostre peres
Don uos deuez estre empereres. 
Alixandres por cest otroi
Mercie boenemant le roi
Et si conpaignon l an mercïent.
Tuit li baron de la cort dïent
Qu an Alixandre est bien assise
L enors que li rois li deuise.
Qant Alixandres uoit ses genz
Ses conpaignons et ses sergenz
Tex con li rois li uialt doner
Si comande gresles soner
Et buisines par tote l ost.
Boens ne mauués ne uos en ost
Que chascuns ses armes ne praingne
Cil de Gales et de Bretaingne
Et d Escoce et de Cornoaille
Car de par tot sanz nule faille
Fu an l ost grant force creüe.
Et Tamise fu descreüe
Qu il n ot pleü de tot esté
Einz ot granz secheresce esté
Que li poisson i furent mort
Et les nes sechiees au port 
Si poïst an passer a gué
La ou ele auoit le plus lé.
Outre Tamise est l oz alee 
Li un porprenent la ualee
Et li autre montent l angarde.
Cil del chastel s an pranent garde
Et uoient uenir la meruoille
De l ost qui si fort s aparoille
Por le chastel confondre et prandre 
Cil se ratornent por desfandre.
Ençois que nul assaut i ait
Li rois antor le chastel fait
Traïner a .iiii. cheuax
Les traïtors parmi les uax
Et par tertres et par larriz.
Li cuens Angrés fu mout marriz
Por itant que traïner uoit
Ces deuant lui que chiers auoit.
Et li autre mout s an esmaient
Mes por esmai que il en aient
N ont nul talant que il se randent.
Mestiers lor est qu il se desfandent
Car bien mostre li rois a toz
Son mautalant et son corroz
Et bien uoient s il les tenoit
Qu a honte morir les feroit.
Qant li autre traïné furent
Et li manbre par le chanp iurent
Lors recomance li assauz.
Mes toz fu perduz li trauauz 
Assez lor lut lancier et traire
A ces mes rien n i porent faire
Et neporquant bien s i essaient
Espessemant lancent et traient
Quarriax et iaueloz et darz.
Granz escrois font de totes parz
Les arbalestes et les fondes
Saietes et pierres reondes
uolent ausi espés et mesle
Con fet la pluie auoec la gresle.
Ensi tote ior se trauaillent 
Cil desfandent et cil assaillent
Tant que la nuiz les an depart.
Et li rois de la soe part
Fet an l ost crier et sauoir
Quel don uoldra de lui auoir
Cil par cui li chastiax iert pris 
 Une coupe de mon grant pris
Li donrai de .xu. mars d or
La plus riche de mon tresor. 
Mout iert boene et riche la cope
Et qui delit auroit de cope
Plus la deuroit il tenir chiere
Por l ueure que por la matiere 
Mout est boene la cope d ueure.
Et qui la uerité descueure
Mialz que l ueure ne que li ors
ualent les pierres de defors.
S il est sergenz la cope aura
Par cui li chastiax pris sera.
Et s il est pris par cheualier
Il ne saura querre loier
Auoec la cope qu il ne l ait
Se el monde trouer se lait.
Qant ceste chose fu finee
N ot pas sa costume oubliee
Alixandres qui chascun soir
Aloit la reïne ueoir.
A ce soir i refu alez.
Assis se furent lez a lez
Alixandres et la reïne.
Deuant aus prochiene ueisine
Soredamors seule seoit
Qui si uolantiers l esgardoit
Qu an paradis ne uolsist estre.
La reïne par la main destre
Tint Alixandre et remira
Le fil d or qui mout anpira 
Et li cheuox anbloïssoit
Queque li filz d or palissoit.
Si li souint par auanture
Que feite auoit cele costure
Soredamors et si s an rist.
Alixandres garde s an prist
Et li prie s il fet a dire
Qu el li die qui la fet rire.
La reïne au dire se tarde
Et uers Soredamors regarde 
Si l a deuant li apelee.
Cele i est uolantiers alee
Si s agenoille deuant li.
Alixandre mout abeli
Qant si pres la uit aproichier
Que il la poïst atoichier
Mes il n a tant de hardemant
Qu il l ost regarder seulemant
Einz li est toz li sans foïz
Si que pres an est amuiz.
Et cele rest si esbaïe
Que de ses ialz n a nule aïe
Einz met an terre son esgart
Si qu el ne cingne nule part.
La reïne mout s an meruoille 
Or la uit pale et or uermoille
Et panse bien an son corage
Et la contenance et l usage
De chascun et d aus .ii. ansanble.
Bien aparçoit et uoir li sanble
Par les muances des colors
Que ce sont accident d amors 
Mes ne lor an uialt feire angoisse
Ne fet sanblant qu ele conoisse
Rien nule de quanqu ele uoit.
Bien fist ce que ele deuoit
Que chiere ne sanblant n an fist
Fors tant qu a la pucele dist 
 Dameisele regardez ça
Et dites ne le celez ia
Ou la chemise fu cousue
Que cist cheualiers a uestue. 
La pucele art d ire et de honte
Neporquant uolantiers lor conte
Car bien uialt que le uoir en oie
Cil qui de l oïr a tel ioie
Qant cele li conte et deuise
La feiture de la chemise
Que a grant poinne se retarde
La ou le cheuolet regarde
Que il ne l aore et ancline.
Si conpaignon et la reïne
Qui leanz erent auoec lui
Li font grant mal et grant enui
Car por aus let que il n en toche
Et a ses ialz et a sa boche
Ou mout uolantiers la meïst
S il ne cuidast qu an le ueïst.
Liez est quant de s amie a tant
Car il ne cuide ne n atant
Que ia mes autre bien en ait 
Ses desirriers doter le fait
Nequedant quant il est an eise
Plus de .c.m. foiz la beise.
Mout an fet tote nuit grant ioie
Mes bien se garde qu an nel uoie.
Qant il est colchiez an son lit
A ce ou n a point de delit
Se delite anuoise et solace.
Tote nuit la chemise anbrace
Et quant il le cheuol remire
De tot le mont cuide estre sire.
Bien fet Amors d un sage fol
Qant cil fet ioie d un cheuol 
Mes il changera cest deduit.
Ensi se delite et deduit.
Einz l aube clere et le soloil
Li traïtor sont a consoil
Qu il porront feire et deuenir 
Lonc tans porront contretenir
Le chastel c est chose certainne
S au desfandre metent grant painne 
Mes tant seuent de fier corage
Le roi qu an trestot son aage
Tant qu il iert pris n an tornera 
Iluec morir les couandra.
Et se il le chastel ne randent
Por ce nule merci n atandent.
Ensi l une et l autre partie
Lor est malueisemant partie
Mes a ce lor consauz repeire
Que demain einz que li iorz peire
Istront del chastel a celee
Si troueront l ost desarmee
Et les cheualiers andormiz
Qui ancor girront an lor liz.
Einz que il soient esueillié
Atorné ne apareillié
Auront tele ocision feite
Que toz iorz mes sera retreite
L ocisions de cele nuit.
A cest consoil se tienent tuit
Li traïtor par desfiance
Car an lor uies n ont fiance.
Desperance comant qu il aille
Les anhardist de la bataille
Qu il ne uoient lor garison
Fors que de mort ou de prison.
Tex garisons n est mie sainne
Ne au garir n a mestier painne
N il ne uoient ou il poïssent
Aus garir se il s an foïssent
Car la mers et lor enemi
Lor sont antor et il enmi.
Par lor consoil plus ne seiornent
Maintenant s arment et atornent
Si s an issent deuers galerne
Par une anciene posterne.
Serré et rengié s an issirent
De lor gent .u. batailles firent
Si ont .ii.m. sergenz sanz faille
Bien apareilliez de bataille
Et mil cheualiers an chascune.
Cele nuit estoile ne lune
N orent lor rais el ciel mostrez
Mes ainz qu il uenissent as trez
Comança la lune a leuer 
Et ie cuit que por aus greuer
Leua einz qu ele ne soloit
Et Dex qui nuire lor uoloit
Enlumina la nuit oscure
Car il n auoit de lor ost cure
Einz les haï por le pechié
Dom il estoient antechié.
Car traïtor et traïson
Het Dex plus qu autre mesprison.
Si comanda la lune luire
Por ce qu ele lor deüst nuire.
Mout lor est la lune nuisanz
Qui luist sor les escuz luisanz
Et li hiaume mout lor renuisent
Qui contre la lune reluisent
Car les eschargaites les uoient
Qui l ost eschargaitier deuoient
Si s escrïent par tote l ost 
 Sus cheualier sus leuez tost 
Prenez uoz armes armez uos 
Li traïtor uienent sor nos  
Par tote l ost as armes saillent
D armer se painnent et trauaillent
Si com a tel besoing estut 
Onques uns seus d ax ne se mut
Tant qu a leisir furent armé.
Tuit sont sor lor cheuax monté.
Quequ il s arment et cil esploitent
Qui la bataille mout couoitent
Por ce que desarmez les truissent
Et si que sorprandre les puissent
uoient uenir par .u. parties
Lor genz qu il orent departies.
Li un deuers le bois se tindrent
Li autre la riuiere uindrent
Li tierz se mistrent anz el gal
La quarte furent an .i. ual
Et la quinte bataille broche
Lez la tranchiee d une roche
Qu il se cuidoient de randon
Parmi les trez metre a bandon.
Mes il n i ont trouee pas
La uoie sainne ne le pas
Car li real lor contredïent
Qui mout fieremant les desfïent
Et la traïson lor repruichent.
As fers des lances s antrapruichent 
Autresi fieremant ou plus
Corent li un as autres sus
Con li lyon a proie corent
Qui quanqu il ateignent deuorent.
D anbedeus parz por uerité
I ot mout grant mortalité
A cele premiere enuaïe 
Mes as traïtors croist aïe
Qui mout fieremant se desfandent
Et chieremant lor uies uandent.
Qant plus ne se porent tenir
De .iiii. parz uoient uenir
Lor batailles por aus secorre.
Et li real lor lessent corre
Tant con porent esperoner 
Sor les escuz lor uont doner
Tex cos que auoec les naurez
En ont plus de .u.c. uersez.
Li Grezois nes espargnent mie
N Alixandres pas ne s oblie
Car de bien ferir se trauaille.
El plus espés de la bataille
uet ensi ferir .i. gloton
Que ne li ualut .i. boton
Ne li escuz ne li haubers
Ne li ualut .i. cendal pers.
Qant a celui ot triues prise
A .i. autre offre son seruise
Ou pas ne le pert ne ne gaste 
Si cruelmant le fiert an haste
Que l ame de son cors li oste
Et li ostex remest sanz oste.
Aprés ces .ii. au tierz s acointe 
Un cheualier mout noble et cointe
Fiert si par anbedeus les flans
Que d autre part an saut li sans
Et l ame prant congié au cors
Que cil l a espiree fors.
Mout en ocit mout en afole
Car ausi con foudre qui uole
Enuaïst toz ces qu il requiert 
Et tant uistemant les requiert
Nes garantist broigne ne targe.
Si conpaignon resont si large
De sanc et de ceruele espandre
Bien i seuent lor cos despandre.
Et li real tant an essartent
Qu il les deronpent et departent
Come uix genz et esgarees.
Tant gist des morz par ces arees
Et tant a duré li estorz
Qu ainçois grant piece qu il fust iorz
Fu si la bataille derote
Que .u. liues dura la rote
Des morz contreual la riuiere.
Li cuens Angrés let la baniere
An la bataille si s an anble
Et de ses conpaignons ansanble
En a .uii. auoec lui menez.
uers son chastel est retornez
Par une si couerte uoie
Qu il ne cuident que nus les uoie 
Mes Alixandres l aparçoit
Qui fors de l ost foïr l an uoit
Et panse s il s an puet anbler
Qu il ira a aus asanbler
Si que nus ne saura s alee.
Mes ainz qu il fust an la ualee
uit aprés lui an une sante
Cheualiers uenir iusqu a trante
Don li .ui. estoient Grezois
Et li .xxiiii. Galois
Qui tant que uenist au besoing
Le cuidoient siudre de loing.
Alixandres les aparçut
Por aus atandre s arestut
Et prant garde quel part cil tornent
Qui uers le chastel s an retornent
Tant que dedanz les uit antrer.
Lors se comance a porpanser
D un hardemant mout perilleus
Et d un uice mout merueilleus.
Et quant ot tot son pansé fet
Lors s est uers ses conpaignons tret
Si lor a reconté et dit 
 Seignor fet il sanz contredit
Se uos uolez m amor auoir
Ou face folie ou sauoir
Creantez moi ma uolanté. 
Et cil li ont acreanté
Que ia ne li seront contraire
De chose que il uuelle faire.
 Chanions fet il noz conuissances
Prenons les escuz et les lances
As traïtors que ci ueons
Ensi uers le chastel irons
Si cuideront li traïtor
De nos que nos soiens des lor
Et quiex que soient les dessertes
Les portes nos seront ouertes.
Et sauez que nos lor randrons 
Ou morz ou pris toz les prandrons
Se Damedex le nos consant.
Et se nus de uos s an repant
Sachiez qu an trestot mon aage
Ne l amerai de boen corage. 
Tuit li otroient son pleisir.
Les escuz as morz uont seisir
Si se metent an tel ator.
Et as desfanses de la tor
Les genz del chastel monté furent
Et les escuz bien reconurent
Et cuident que de lor gent soient
Car de l aguet ne s apansoient
Qui desoz les escuz se cueure.
Et li portiers les portes oeure
Si les a dedanz reçeüz.
De c est gabez et deçeüz
Car de rien ne les areisone
Ne uns de cez mot ne li sone
Et uont outre mu et teisant
Et tel sanblant de duel feisant
Qu aprés aus lor lances traïnent
Et desoz les escuz s anclinent
Et mout sanble que il se duellent.
Por ce uont quel part que il uuelent
Tant que les .iii. murs ont passez.
Lessus trueuent sergenz assez
Et cheualiers auoec le conte
Don ne uos sai dire le conte.
Mes desarmé estoient tuit
Fors que tant seulemant li huit
Qui de l ost repeirié estoient.
Et cil meïsmes s aprestoient
De lor armeüres oster
Mes trop se pueent ia haster
Car cil ne se celeront plus
Qui sor aus sont uenu lessus
Einz lessent corre les destriers
Mout s afichent sor les estriés
Ses anuaïrent et requistrent
Si qu a mort .xxi. an mistrent
Ençois que desfiez les aient.
Li traïtor mout s an esmaient
Si s escrïent   Traï traï   
Mes cil ne sont pas esbahi
Car tant con desarmez les trueuent
Lor espees bien i esprueuent 
Car les .iii. en ont si charmez
De ces qu il trouerent armez
Qu il n an i ont que .u. lessiez.
Li cuens Angrés s est eslessiez
Et uet sor son escu a or
ueant toz ferir Macedor
Si que par terre mort le ruie 
Alixandre mout en enuie
Qant son conpaignon uoit ocis 
Par po que il n anrage uis.
De mautalant li sans li troble
Mes force et hardemanz li doble
Et uet ferir de tel angoisse
Le conte que sa lance froisse
Car uolantiers se il pooit
La mort son ami uangeroit.
Mes de grant force estoit li cuens
Et cheualiers hardiz et buens
Que el siegle meillor n eüst
Se fel et traïtres ne fust.
Cil li reuet tel cop doner
Que sa lance fet estroner
Si que trestote esclice et fant.
Mes li escuz ne se desmant
Ne li uns l autre ne esloche
Ne plus que feïst une roche.
Car mout erent anbedui fort.
Mes ce que li cuens auoit tort
Le grieue formant et anpire.
Li uns d ax sor l autre s aïre
S ont andui lor espees traites
Car il orent lor lances fraites.
N i eüst mes nul recourier
Se longuemant cil dui ourier
uolsissent l estor maintenir 
Maintenant couenist fenir
Le quel que soit a la parclose
Mes li cuens remenoir n i ose
Qu antor lui uoit sa gent ocise
Qui desarmee fu sorprise.
Et cil fieremant les anchaucent
Qui les reoignent et estaucent
Et detranchent et esceruelent
Et traïtor le conte apelent.
Qant s ot nomer de traïson
uers sa tor cort a garison
Et ses genz auoec lui s an fuient
Et lor anemi les conduient
Et fieremant aprés s eslessent 
Un seul d aus eschaper n an lessent
De trestoz ces que il ateingnent 
Tant en ocïent et esteignent
Que ne cuit pas que plus de set
An soient uenu a recet.
Qant an la tor furent antré
A l entree sont aresté
Car cil qui uenoient aprés
Les orent seüz de si pres
Que lor genz fust dedanz antree
Se deliure lor fust l antree.
Li traïtor bien se desfandent
Qui secors de lor gent atandent
Qui s armoient el borc aual.
Par le consoil de Nebunal
Fu contretenuz li passages
-.I. Grezois qui mout estoit sages -
Si que a ces uenir ne porent
Car trop assez demoré orent
Par maluestié et par peresce.
Leissus an cele forteresce
N auoit antree c une seule 
Se il estopent cele gueule
N auront garde que sor aus ueingne
Force de que maus lor aueingne.
Nebunal lor dit et enorte
Que li .xx. aillent a la porte
Por enuaïr et por conbatre
Car tost s i porroient anbatre
Tex genz qui les domageroient
Se force ou pooir en auoient 
Li .x. la porte fermer aillent
Li dis deuant la porte assaillent
Que li cuens dedanz ne s ancloe.
Fet est ce que Nebunal loe 
Li dis remainnent an l estor
Deuant la porte de la tor
Et li .x. a la porte uont.
Par po que trop demoré n ont
Car uenir uoient une iaude
De conbatre anflamee et chaude
Ou mout auoit arbalestriers
Et sergenz de diuers mestiers
Qui portoient diuerses armes.
Li un aportoient iusarmes
Et li autre haches denoises
Lances et espees turquoises
Quarriax et darz et iaueloz.
Ia fust trop greuains li escoz
Car issir les an couenist
Se ceste genz sor aus uenist 
Mes il n i uindrent mie a tans.
Par le consoil et par le sans
Nebunal les adeuancirent
Et defors remenoir les firent.
Qant il uoient qu il sont forclos
Si se remainnent a repos
Car par assaut ce uoient bien
N i porroient forfeire rien.
Lors comance uns diax et uns criz
De fames et d anfanz petiz
De ueillarz et de iouanciax
Si granz que s il tonast es ciax
Cil del chastel rien n an oïssent.
Li Grezois mout s an esioïssent
Car or seuent tuit de seür
Que ia li cuens por nul eür
N eschapera que pris ne soit.
Li .iiii. d aus uont a esploit
As desfansses des murs monter
Tant seulemant por esgarder
Que cil defors de nule part
Par nul engin ne par nul art
El chastel sor aus ne s anbatent.
Auoec les .x. qui se conbatent
En sont li .xui. retorné.
Ia fu cleremant aiorné
Et ia orent tant fet li dis
Que an la tor se furent mis 
Et li cuens atot une hache
Se fu mis delez une estache
Ou mout fieremant se desfant 
Cui il consiust par mi le fant.
Et ses genz auoec lui se rangent
Au desreien iornel se uangent
Si bien que de rien ne se faignent.
Les genz Alixandre s an plaignent
Car d aus n i auoit mes que .xiii.
Qui ore estoient dis et .xui..
Par po qu Alixandres n anrage
Qant de sa gent uoit tel domage
Qui si est morte et afeblie.
Mes au uengier pas ne s oblie 
Une barre longue et pesant
Auoit trouee an .i. pandant 
S an uet si ferir .i. gloton
Que ne li ualut un boton
Ne li escuz ne li haubers
Qu a terre ne le port anuers.
Aprés celui le conte anchauce
Por bien ferir la barre hauce
Qu il li done tel esparree
De la barre qui fu quarree
Que la hache li chiet des mains
Et fu si estordiz et uains
Que s au mur ne se retenist
N eüst pié qui le sostenist.
A cel cop la bataille faut 
uers le conte Alixandres saut
Sel prant et cil ne se remut 
Des autres rien dire n estut
Car de legier furent conquis
Qant il uirent lor seignor pris.
Toz les pristrent auuec le conte
Si les an mainnent a grant honte
Si con il desserui l auoient.
De tot ice rien ne sauoient
Lor genz qui estoient defors
Mes lor escuz antre les cors
Orent trouez la matinee
Qant la bataille fu finee 
Si feisoient .i. duel si fort
Por lor seignor li Greu a tort 
Por son escu qu il reconoissent
Trestuit de duel feire s angoissent
Si se pasment sor son escu
Et dïent que trop ont uescu.
Cornix et Nereüs se pasment
Au reuenir lor uies blasment
Corniex et Acoriundés 
Des ialz lor coroient a ondes
Les lermes iusque sor les piz 
uie et ioie lor est despiz
Et Parmenidés desor toz
A ses cheuols tirez et roz.
Cist .u. font duel de lor seignor
Si grant qu il ne porent graignor.
Mes por neant se desconfortent 
An leu de lui un autre an portent
S an cuident lor seignor porter.
Mout les refet desconforter
Li autre escu par coi il croient
Que li cors lor conpaignons soient 
Si se pasment sus et demantent
Mes trestuit li escu lor mantent
Que des lor n i a c un ocis
Qui auoit non Leriolis
Et celui porté an eüssent
Se la uerité an seüssent.
Mes ausi sont an grant enui
Des autres come de celui.
Ses ont toz aportez et pris
Mes de toz fors d un ont mespris 
Mes autresi con cil qui songe
Qui por uerité croit mançonge
Les boisent li escu boclé
Car la mançonge font uerté.
Par les escuz sont deceü.
A toz les cors sont esmeü
Si s an uindrent iusqu a lor tantes
Ou mout auoit de genz dolantes.
Mes au duel que li Greu feisoient
Trestuit li autre se teisoient 
A lor duel ot grant aünee.
Or cuide et croit que mar fust nee
Soredamors qui ot le cri
Et la plainte de son ami.
De la plainte et de la dolor
Pert fame morte a la color
Et ce la grieue mout et blesce
Qu ele n ose de sa destrece
Demostrer sanblant en apert.
An son cuer a son duel couert
Et se nus garde s an preïst
A sa contenance ueïst
Con grant destrece auoit el cors
Au sanblant qui paroit defors.
Mes tant auoit chascuns a feire
A la soe dolor retreire
Que il ne li chaloit d autrui.
Chascuns pleignoit le suen enui
[...] Qui li est pesanz et amere.
La plore li filz sor le pere
Plore li peres sor le fil 
Sor son cosin se pasme cil
Et cil autres sor son neueu 
Einsi pleignent an chascun leu
Peres et freres et paranz.
Mes desor toz est aparanz
Li diax que li Grezois feisoient
Don grant ioie atendre pooient 
A grant ioie tornera tost
Li graindres diax de tote l ost.
Li Greu defors grant dolor mainnent
Et cil dedanz formant se painnent
Comant il lor facent sauoir
Don grant ioie porront auoir.
Lor prisons desarment et lïent
Et cil lor requierent et prïent
Que maintenant les chiés an praignent 
Mes il ne uuelent ne ne daignent
Einz dïent qu il les garderont
Tant que au roi les bailleront
Que cil lor randra les merites
De lor dessertes totes quites.
Qant desarmez les orent toz
Por mostrer a lor gent desoz
Les ont as fenestres montez.
Mout lor desplest ceste bontez.
Qant lor seignor pris et lié
uoient ne s an font mie lié.
Alixandres del mur amont
Iure Deu et les sainz del mont
Que ia .i. seul n an leira uiure
Que toz nes ocie a deliure
Se tuit au roi ne se uont randre
Einçois que il les puissent prandre.
 Alez fet il iel uos comant
A mon seignor isnelemant
Si uos metez an sa merci.
Nus fors le conte qui est ci
De uos n i a mort desseruie.
Ia n i perdroiz manbre ne uie
Se an sa merci uos metez.
Et de mort ne uos rescoez
Seulemant por merci crier
Mout petit uos poez fier
En uoz uies ne an uoz cors.
Issiez tuit desarmé la fors
Encontre mon seignor le roi
Et si li dites de par moi
Qu Alixandres uos i anuoie 
Ne perdroiz mie uostre uoie
Car tot son mautalant et s ire
uos pardonra li rois mes sire
Tant est il dolz et deboneire.
Et s autremant le uolez feire
A morir uos i couendra
Que ia pitiez ne m an prendra. 
Tuit ansanble cest consoil croient
Iusqu au tref le roi ne recroient
Si li sont tuit au pié cheü.
Ia est par tote l ost seü
Ce que li ont dit et conté.
Li rois monte et tuit sont monté
Si uienent au chastel poignant
Que plus n alerent porloignant.
Alixandres ist del chastel
Encontre le roi cui fu bel
Si li a le conte randu.
Et li rois n a plus atandu
Que lors n an face sa iustise
Mes mout loe Alixandre et prise
Et tuit li autre le conioent
Et formant le prisent et loent.
N i a nul qui ioie ne maint.
Por la ioie li diax remaint
Que il demenoient einçois.
Mes a la ioie des Grezois
Ne se pot autre ioie prandre.
Li rois li fet la cope randre
De .xu. mars qui mout fu riche
Et si li dit bien et afiche
Qu il n a nule chose tant chiere
Se il fet tant qu il la requiere
Fors la corone et la reïne
Que il ne l an face seisine.
Alixandres de ceste chose
Son desirrier dire n en ose
Et bien set qu il n i faudroit mie
Se il li requeroit s amie.
Tant crient que il ne despleüst
Celi qui grant ioie en eüst
Que mout mialz se uialt il doloir
Que il l eüst sor son uoloir.
Por ce respit quiert et demande
Qu il ne uialt feire sa demande
Tant qu il an sache son pleisir 
Mes a la cope d or seisir
N a respit n atendue prise.
Qant Soredamor a aprise
D Alixandre uoire nouele
Mout li plot et mout li fu bele.
Qant cele sot que il est uis
Tel ioie en a qu il li est uis
Que ia mes n ait pesance une ore 
Mes tot ce li sanble demore
Que il ne uient si com il sialt.
Par tans aura ce qu ele uialt
Car anbedui par contançon
Sont d une chose an grant tançon.
Mout estoit Alixandre tart
Que seulemant d un dolz regart
Se poïst a leisir repestre.
Grant piece a que il uolsist estre
El tref la reïne uenuz
Se aillors ne fust detenuz.
La demore mout li desplot 
Au plus tost que il onques pot
uint a la reïne an son tref.
La reïne l a encontré
Qui de son pansé mout sauoit
Sanz ce que dit ne li auoit
Mes bien s an est aparceüe.
A l antrer del tref le salue
Et de lui conioïr se painne
Bien set quiex acheisons le mainne.
Por ce qu an gré seruir le uialt
Lez li Soredamors aquialt
Et furent il troi seulemant
Loing des autres a parlemant.
La reïne premiers comance
Qui n estoit de rien an dotance
Qu il ne s antreamassent andui
Cil cele et cele celui.
Bien le cuide de fi sauoir
Et bien set que ne puet auoir
Soredamors meillor ami.
Antredeus fu assise enmi
Si lor comance une reison
Qui uint an leu et an seison 
 Alixandre fet la reïne
Amors est pire que haïne
Qui son ami grieue et confont.
Amant ne seuent que il font
Qant li uns de l autre se cueure.
En amors a mout greueuse oeure
Et mout torne a confondemant 
Qui ne comance hardemant
A poinne an puet uenir a chief.
L en dit que il n i a si grief
Au trespasser come le suel.
D amors andoctriner uos uuel
Car bien uoi qu amors uos afole 
Por ce uos uuel metre a escole
Et gardez ne m an celez rien
Qu aparceüe m an sui bien
As contenances de chascun
Que de .ii. cuers auez fet un.
Ia uers moi ne uos an courez 
De ce trop folemant ourez
Que chascuns son panser ne dit
Qu au celer li uns l autre ocit 
D amors omecide serez.
Or uos lo que ia ne querez
Force ne uolanté d amor.
Par mariage et par enor
uos antreaconpaigniez ansanble 
Ensi porra si com moi sanble
uostre amors longuemant durer.
Ie uos os bien asseürer
Se uos en auez boen corage
I asanblerai le mariage. 
Qant la reïne ot dit son buen
Alixandres respont le suen 
 Dame fet il ie ne m escus
De rien que uos me metez sus
Einz otroi bien ce que uos dites.
Ia d Amor ne quier estre quites
Que toz iorz n i aie m antante.
Ce me plest mout et atalante
uostre merci que dit m auez.
Qant uos ma uolanté sauez
Ne sai por coi le uos celasse.
Mout a grant piece se i osasse
Que l eüsse reconeü
Car mout m a li celers neü 
Mes puet cel estre an nul androit
Cele pucele ne uoldroit
Que ie suens fusse n ele moie.
S ele de li rien ne m otroie
Tote uoies m otroi a li. 
A cest mot cele tressailli
Qui cest presant pas ne refuse.
Le uoloir de son cuer ancuse
Et par parole et par sanblant
Car a lui s otroie an tranblant
Si que ia n an metra defors
Ne uolanté ne cuer ne cors
Que tote ne soit anterine
A la uolanté la reïne
Et trestot son pleisir n an face.
La reïne an.ii. les anbrace
Et fet de l un a l autre don.
Ansimant dit   Ie t abandon
Alixandre le cors t amie 
Bien sai qu au cuer ne fauz tu mie.
Qui qu an face chiere ne groing
L un de uos .ii. a l autre doing.
Tien tu le tuen et tu la toe. 
Cele a le suen et cil la soe
Cil li tote cele lui tot.
A Guinesores sanz redot
Firent au los et a l otroi
Monseignor Gauuain et le roi
Le ior firent lor esposailles.
De la richesce et des uitailles
Et de la ioie et del deduit
Ne sauroit nus dire ce cuit
Tant qu as noces plus n en eüst.
Por tant qu as plusors despleüst
Ne uuel parole user ne perdre
Qu a mialz dire me uuel aerdre.
A Guinesores en un ior
Ot Alixandres tant d enor
Et tant de ioie con lui plot.
Trois ioies et trois enors ot 
L une fu del chastel qu il prist
L autre de ce que li promist
Li rois Artus qu il li donroit
Qant sa guerre finee auroit
Le meillor reiaume de Gales 
Le ior l en fist roi an ses sales.
La graindre ioie fu la tierce
De ce que s amie fu fierce
De l eschaquier don il fu rois.
Einz que fussent passé troi mois
Soredamors se troua plainne
De semance d ome et de grainne 
Si la porta iusqu a son terme.
Tant fu la semance an son germe
Que li fruiz uint an sa nature
D anfant  plus bele criature
Ne pot estre ne loing ne pres.
L anfant apelerent Cligés.
Ce est Cligés an cui mimoire
Fu mise an romans ceste estoire.
De lui et de son uasselage
Qant il iert uenuz en aage
Que il deura en pris monter
M orroiz adés de lui conter.
Mes an la fin en Grece auint
Qu a sa fin l empereres uint
Qui Costantinoble tenoit.
Morz fu morir le couenoit
Qu il ne pot son terme passer 
Mes einz sa mort fist amasser
Toz les hauz barons de sa terre
Por Alixandre anuoier querre
An Bretaigne ou il estoit
Ou mout uolantiers arestoit.
De Grece murent li message
Por uoir acuellent lor ueage 
Si les a pris une tormante
Qui lor nef et lor gent tormante.
En la mer furent tuit noié
Fors un felon un renoié
Qui amoit Alis le menor
Plus qu Alixandre le graignor.
Qant il fu de mer eschapez
An Grece s an est retornez
Et dit qu auoient tuit esté
Dedanz cele mer tenpesté
Qant de Bretaigne reuenoient
Et lor seignor en ramenoient 
N en est eschapez mes que il
De la tormante et del peril.
Cil fu creüz de sa mançonge 
Sanz contredit et sanz chalonge
Prenent Alis si le coronent
L empire de Grece li donent.
Mes ne tarda mie granmant
Qu Alixandres certainnemant
Sot qu anperere estoit Alis.
Au roi Artus a congié pris
Qu il ne uoldra mie sanz guerre
A son frere lessier sa terre.
Li rois de rien ne le destorbe
Einçois li dit que si grant torbe
En maint auoec lui de Galois
D Escoz et de Cornoalois
Que ses frere atandre ne l ost
Qant assanblee uerra s ost.
Alixandres se lui pleüst
Grant force menee en eüst 
Mes n a soing de sa gent confondre
Se ses freres li uialt respondre
Que il li face son creante.
Cheualiers an mainne quarante
Et Soredamors et son fil.
Ices .ii. lessier ne uost il
Car mout feisoient a amer.
A Sorlan monterent sor mer
Au congié de tote la cort.
Boen uant orent la nes s an cort
Assez plus tost que cers qui fuit.
Einz que passast la nuiz ce cuit
Pristrent deuant Athenes port
Une cité mout riche et fort.
L empereres an la cité
Ert a seior por uerité
Et s i auoit grant assanblee
Des hauz barons de la contree.
Tantost qu il furent ariué
Alixandres un suen priué
Enuoie an la cité sauoir
Se recet i porroit auoir
Ou s il li uoldront contredire
Qu il ne soit lor droituriers sire.
De ceste chose fu messages
Uns cheualiers cortois et sages
Qu on apeloit Acorionde
Riches d auoir et de faconde
Et s estoit mout bien del païs
Car d Athenes estoit naïs.
An la cité d ancesserie
Auoit mout grande seignorie
Et ont si ancessor eüe.
Qant il a la chose seüe
Qu an la uile estoit l emperere
De par Alixandre son frere
Li uialt chalongier la corone
Ne ce mie ne li pardone
Qu il l a tenue contre droit.
El palés est uenuz tot droit
Et trueue assez qui le coniot
Mes ne respont ne ne dit mot
A nul home qui le conioie
Einçois atant tant que il oie
Quel uolanté et quel corage
Il ont uers lor droit seignorage.
Iusqu a l empereor ne fine
Il nel salue ne ancline
Ne empereor ne l apele.
 Alis fet il une nouele
De par Alixandre t aport
Qui la defors est a ce port.
Antant que tes freres te mande 
La soe chose te demande
Ne contre reison rien ne quiert.
Soe doit bien estre et soe iert
Costantinoble que tu tiens.
Ce ne seroit reisons ne biens
Qu antre uos .ii. eüst descorde.
Par mon consoil a lui t acorde
Si li rant la corone an pes
Car bien est droiz que tu li les. 
Alis respont   Biax dolz amis
De folie t iés antremis
Qui cest message as aporté.
Ne m as de rien reconforté
Car bien sai que mes frere est morz
Ne croi pas que il soit as porz.
S il estoit uis et iel sauoie
Ia nel cresrai tant que iel uoie.
Morz est piece a ce poise moi 
Rien que tu dies ie ne croi.
Et s il est uis por coi ne uient 
Ia redoter ne li couient
Que assez terre ne li doigne.
Fos est se il de moi s esloigne
Et s il me sert ia n en iert pire.
De la corone et de l empire
N iert ia nus contre moi tenanz. 
Cil ot que n est pas auenanz
La responsse l empereor
Ne lesse por nule peor
Que son talant ne li responde.
 Alis fet il Dex me confonde
Se la chose remaint ensi.
De par ton frere te desfi
Et de par lui si con ie doi
Semoing toz ces que ie ci uoi
Qu il te lessent et a lui ueignent.
Reisons est que a lui se teignent
De lui doiuent lor seignor feire.
Qui leaus sera or i peire. 
A cest mot de la cort se part 
L empereres de l autre part
Apele cez ou plus se fie 
De son frere qui le desfie
Lor quiert consoil et uialt sauoir
S il puet en aus fiance auoir
Que ses frere a ceste anuaïe
N ait par aus force ne aïe
Et si uialt esprouer chascun.
Mes il n en i a neïs un
Qui de la guerre a lui se teingne 
Tuit li dïent qu il li soueingne
De la guerre Polinicés
Que il prist contre Etïoclés
Qui estoit ses freres germains 
Si s antrocistrent a lor mains.
 Autel puet de uos auenir
S il uialt la guerre maintenir
Et confondue en iert la terre. 
Por ce loent tel pes aquerre
Qui soit resnable et droituriere
Et li uns l autre ne sorquiere.
Or ot Alys se il ne fet
A son frere resnable plet
Que tuit si bani li faudront
Et dit que ia plet ne mouront
Qu il ne face par auenant 
Mes il met an son couenant
Que la corone li remaigne
Comant que li afeires praigne.
Por feire ferme pes estable
Alys par un suen conestable
Mande Alixandre qu a lui ueigne
Et tote la terre mainteigne
Mes que tant li face d enor
Qu il lest le non d empereor
Et la corone auoec li lest 
Einsi puet estre se lui plest
Entr aus .ii. la chose bien feite.
Et quant la chose fu retreite
Et Alixandre recontee
Auoec lui est sa genz montee
Si sont a Athenes uenu 
A ioie furent reçeü
Mes Alixandre ne plest mie
Qant il ot la parole oïe
Que ses freres ait la corone
Se sa fiance ne li done
Que ia fame n esposera
Mes aprés lui Cligés sera
De Costantinoble emperere.
Ensi sont acordé li frere.
Alixandres li escheuist
Et cil li otroie et pleuist
Que ia en trestot son aage
N aura fame par mariage.
Acordé sont ami remainnent 
Li baron grant ioie demainnent 
Alis por empereor tienent
Mes deuant Alixandre uienent
Li grant afeire et li petit 
Fet est ce qu Alixandres dit
Et po fet an se por lui non.
Alys n i a fors que le non
Qui empereres est clamez 
Mes cil est seruiz et amez
Et qui ne le sert par amor
Seruir li couient par peor.
Par l un et par l autre iustise
Tote la terre a sa deuise.
Mes cele qu an apele Mort
N espargne home foible ne fort
Que toz ne les ocie et tut.
Alixandre morir estut
C uns max l a mis an sa prison
Don ne puet auoir garison.
Mes ainz que morz le sorpreïst
Son fil manda et si li dist 
 Biax filz Cligés ia ne sauras
Conuistre con bien tu uaudras
De proesce ne de uertu
Se a la cort le roi Artu
Ne te uas esprouer einçois
Et as Bretons et as Einglois.
Se auanture la te mainne
Ensi te contien et demainne
Que tu n i soies coneüz
Iusqu a tant qu as plus esleüz
De la cort esprouez te soies.
De ce te lo que tu me croies
Et s an leu uiens ia ne t esmaies
Que a ton oncle ne t essaies
Monseignor Gauuain ce te pri
Que tu nel metes en obli. 
Aprés cest amonestemant
Ne uesqui gaires longuemant.
Soredamors tel duel en ot
Que aprés lui uiure ne pot 
De duel fu morte auoeques lui.
Alys et Clygés anbedui
En firent duel si com il durent 
Mes de duel feire se recrurent 
Mauués est diax a maintenir
Car nus biens n an puet auenir.
A neant est li diax uenuz
Et l empereres s est tenuz
Lonc tans aprés de fame prandre
Car a leauté uoloit tandre 
Mes il n a cort an tot le monde
Qui de mauués consoil soit monde.
Par le mauués consoil qu il croient
Li baron souant se desuoient
Si que leauté ne maintienent.
Souant a l empereor uienent
Si home qui consoil li donent 
De prandre fame le semonent
Si li enortent et anpressent
Et chascun ior tant l en apressent
Que par lor grant engresseté
L ont de sa fiance gité
Et lor uoloir lor acreante 
Mes mout estuet qu ele soit gente
Et sage et bele et cointe et noble
Qui dame iert de Costantinoble.
Lors li dïent si conseillier
Qu il se uuelent apareillier
S an iront an tiesche terre
La fille l empereor querre.
Celi li loent que il praigne
Car l empereres d Alemaigne
Est mout riches et mout puissanz
Et sa fille tant auenanz
C onques an la crestianté
N ot pucele de sa biauté.
L empereres tot lor otroie
Et cil se metent a la uoie
Si come gent bien atornees
Et cheuauchent par lor iornees
Tant que l empereor trouerent
A Reneborc  la li rouerent
Que il sa fille la greignor
Doint a Alis l empereor.
Mout fu liez de cest mandemant
L empereres mout lieemant
Lor a otroiee sa fille
Car il de neant ne s auille
Ne de rien s enor n apetise.
Mes il dit qu il l auoit promise
Au duc de Sessoigne a doner 
Si ne l an porroient mener
Se l empereres n i uenoit
Et s il grant force n amenoit
Que li dus ne li poïst feire
Honte ne enui au repeire.
Qant li message ont antandu
Que l enperere a respondu
Congié prenent si s an reuont.
A l empereor uenu sont
Si li ont la response dite.
Et l enperere a gent eslite
Cheualiers les mialz esprouez
Les plus hardiz qu il a trouez
Et mainne auoec lui son neueu
Por cui il auoit fet tel ueu
Que ia n aura fame an sa uie 
Mes cest ueu ne tandra il mie
Se uenir puet iusqu a Coloigne.
A un ior de Grece s esloigne
Et uers Alemaigne s aproche
Que por blasme ne por reproche
Fame a panre ne lessera
Mes s anors [...] abeissera.
Deuant Coloigne ne s areste
Ou l emperere a une feste
D Alemaigne mout grant tenue.
Or est a Coloigne uenue
La conpaignie des Grezois 
Tant i ot Grex et tant Tiois
Qu il an estut fors de la uile
Logier plus de .xl. mile.
Granz fu l asanblee des genz
Et formant fu la ioie granz
Que li dui empereor firent
Qui mout uolantiers s antreuirent.
El palés qui mout estoit lons
Fu l asanblee des barons.
Et l empereres maintenant
Manda sa fille isnelemant.
La pucele ne tarda pas
El palés uint en es le pas
Et fu si bele et si bien feite
Con Dex meïsmes l eüst feite
Qui mout i pot a traueillier
Por la gent feire merueillier.
Onques Dex qui la façona
Parole a home ne dona
Qui de biauté dire seüst
Tant que cele plus n an eüst.
Fenyce ot la pucele a non 
Ce ne fu mie sanz reison
Car si con fenix li oisiax
Est sor toz les autres plus biax
Ne estre n an pot c uns ansanble
Ice Fenyce me resanble 
N ot de biauté nule paroille.
Ce fu miracles et meruoille
C onques a sa paroille ourer
Ne pot Nature recourer.
Por ce que g en diroie mains
Ne braz ne cors ne chief ne mains
Ne uuel par parole descriure
Car se mil anz auoie a uiure
Et chascun ior doblast mes sans
Si perdroie gié mon porpans
Einçois que le uoir an deïsse.
Bien sai se m an antremeïsse
Et tot mon san i anpleasse
Que tote ma poinne i gastasse
Et ce seroit poinne gastee.
Tant s est la pucele hastee
Que ele est el palés uenue
Chief descouert et face nue
Et la luors de sa biauté
Rant el palés plus grant clarté
Ne feïssent quatre escharboncle.
Deuant l empereor son oncle
Estoit Clygés desafublez.
Un po fu li iorz enublez
Mes tant estoient bel andui
Antre la pucele et celui
C uns rais de lor biauté issoit
Don li palés resplandissoit
Tot autresi con li solauz
Qui nest mout clers et mout uermauz.
Por la biauté Clygés retreire
uuel une description feire
Don mout sera briés li passages.
En la flor estoit ses aages
Car ia auoit pres de .xu. anz 
Mes tant ert biax et auenanz
Que Narcissus qui desoz l orme
uit an la fontainne sa forme
Si l ama tant si com an dit
Qu il an fu morz quant il la uit
Por tant qu il ne la pot auoir.
Mout ot biauté et po sauoir
Mes Clygés en ot plus grant masse
Tant con li ors le cuiure passe
Et plus que ie ne di encor.
Si cheuol resanbloient d or
Et sa face rose nouele 
Nes ot bien fet et boche bele
Et fu de si boene estature
Con mialz le sot feire Nature
Que an lui mist trestot a un
Ce que par parz done a chascun.
En lui fu Nature si large
Que trestot mist en une charge
Si li dona quanque ele ot.
Ce fu Cligés qui an lui ot
San et biauté largesce et force.
Si ot le fust atot l escorce
Si sot plus d escremie et d  art
Que Tristanz li niés le roi Marc
Et plus d oisiax et plus de chiens.
En Cligés ne failli nus biens.
Clygés si biax com il estoit
Deuant le roi son oncle estoit
Et cil qui ne le conoissoient
De lui esgarder s angoissoient 
Et ausi li autre s angoissent
Qui la pucele ne conoissent
Qu a meruoilles l esgardent tuit.
Mes Clygés par amors conduit
uers li ses ialz couertemant
Et ramainne si sagemant
Que a l aler ne au uenir
Ne l an puet an por fol tenir
Mes deboneiremant l esgarde
Et de ce ne se prenent garde
Que la pucele a droit li change.
Par boene amor non par losange
Ses ialz li baille et prant les suens.
Mout li sanble cist changes buens
Et miaudres li sanblast a estre
S ele seüst point de son estre 
N an set plus mes que bel le uoit
Et s ele rien amer deuoit
Por biauté qu an home ueïst
N est droiz qu aillors son cuer meïst.
Ses ialz et son cuer i a mis
Et cil li ra son cuer promis.
Promis  Qui done quitemant 
Doné  Ne l a par foi ie mant
Que nus son cuer doner ne puet 
Autremant dire le m estuet.
Ne dirai pas si com cil dïent
Qui an un cors .ii. cuers alïent
Qu il n est uoirs n estre ne le sanble
Qu an .i. cors ait .ii. cuers ansanble 
Et s il pooient assanbler
Ne porroit il uoir resanbler.
Mes s il uos pleisoit a entandre
Bien uos ferai le uoir antandre
Comant dui cuer a un se tienent
Sanz ce qu ansanble ne paruienent.
Seul de tant se tienent a un
Que la uolanté de chascun
De l un a l autre s an trespasse 
Si uuelent une chose a masse
Et por tant c une chose uuelent
I a de tiex qui dire suelent
Que chascuns a le cuer as deus 
Mes uns cuers n est pas an deus leus.
Bien pueent lor uoloir estre uns
Et s a adés son cuer chascuns
Ausi con maint home diuers
Pueent an chançons et an uers
Chanter a une concordance.
Si uos pruis par ceste sanblance
C uns cors ne puet .ii. cuers auoir
Ce sachiez uos trestot de uoir 
Ne por ce que se li uns set
Quanqu il couoite et quanqu il het
Ne plus que les uoiz qui assanblent
Si que tote une chose sanblent
Et si ne pueent estre a un
Ne puet cors auoir cuer que un.
Mes ci nen a mestier demore
Qu autre besoigne me cort sore.
De la pucele et de Clygés
M estuet parler des ore mes.
Si orroiz del duc de Sessoigne
Qui a enuoié a Coloigne
.I. suen neueu uaslet mout iueure
Qui a l empereor descueure
Que ses oncles li dus li mande
Qu a lui pes ne triues n atande
Se sa fille ne li enuoie.
Et cil ne se fit an la uoie
Qui auoec lui mener l an cuide
Qu il ne la trouera pas uuide
Einz li iert mout bien desfandue
Se ele ne li est randue.
Bien fist li uaslez son message
Tot sanz orguel et sanz oltrage 
Mes ne trueue respondeor
Ne cheualier n enpereor 
Et quant uit que tuit se teisoient
Et par desdaing ice feisoient
De cort se part par desfiance.
Mes iouenetez et anfance
Li firent Cligés anhatir
De behorder au departir.
Por behorder es cheuax montent
D andeus parz a .iii. [...] se content
Si furent par igal de nonbre.
Et la sale uuide et desconbre
Il n i remest ne cil ne cele
Ne cheualiers ne dameisele
Qui tuit n aillent monter as estres
As batailles et as fenestres
Por ueoir et por esgarder
Ces qui deuoient behorder.
Nes la pucele i est montee
Cele qui d Amors iert dontee
Et a sa uolanté conquise.
A une fenestre est assise
Ou mout se delite asseoir
Por ce que d iluec pot ueoir
Celui qui son cuer a repost
N ele n a talant que l en ost
Ne ia n amera se lui non.
Mes ne set comant il a non
Ne qui il est ne de quel gent
N a demander ne li est gent
Si li est tart que ele en oie
Chose de coi ses cuers ait ioie.
Par la fenestre esgarde hors
Les escuz ou reluist li ors
Et cez qui a lor cos les portent
Qui au behorder se deportent.
Mes son pansé et son esgart
A trestot mis a une part
Qu an nul autre leu n est pansiue 
A Clygés esgarder estriue
Sel siust des ialz quel part qu il aille.
Et cil por li se retrauaille
Del behorder apertemant
Por ce qu ele oie seulemant
Que il [...] preuz et bien adroiz 
Car tote uoies sera droiz
Que ele le lot de proesce.
uers le neueu le duc s adresce
Qui mout aloit lances brisant
Et les Grezois desconfisant 
Mes Cligés cui formant enuie
Es estriés s afiche et apuie
Sel uet ferir toz esleissiez
Si que maugré suen a leissiez
Les arçons de la sele uuiz 
Au releuer fu granz li bruiz.
Li uaslez relieue si monte
Et cuide bien uangier sa honte 
Mes tiex cuide se il li loist
uangier sa honte qui l accroist.
Li uaslez uers Clygés s esleisse
Et cil uers lui sa lance beise 
Sel uet si duremant requerre
Que de rechief le porte a terre.
Or a cil sa honte doblee
S an est sa genz tote troblee
Qui bien uoient que par enor
N en istront huimés de l estor 
Car d aus n i a nul si uaillant
Se Clygés le uient consiuant
Qu es arçons deuant lui remaingne.
S an sont mout lié cil d Alemaingne
Et cil de Grece quant il uoient
Que li lor les autres conuoient
Si s an uont come desconfit.
Et cil les chacent par afit
Tant qu a une eue les ataignent 
Assez en i plungent et baignent.
Cligés el plus parfont del gué
A le neueu le duc uersé
Et tant des autres auoec lui
Qu a lor honte et a lor enui
S an uont fuiant dolant et morne.
Et Cligés a ioie retorne 
De .ii. parz le pris en aporte
Et uint tot droit a une porte
Qui estoit ueisine a l estage
Ou cele estoit qui le passage
A l entrer de la porte prant
D un dolz regart et cil le part 
Que des ialz se sont ancontré 
Ensi a li uns l autre outré.
Mes n i a Tyois n Alemant
Qui sache parler seulemant
Qui ne die   Dex qui est cist
An cui si granz biautez florist 
Dex don li est tot ce uenu
Que si grant pris a retenu  
Ensi demande cist et cil 
 Qui est cist anfes qui est il   
Tant que par tote la cité
An seuent tuit la uerité
Et le suen non et le son pere
Et le couant que l emperere
Li auoit fet et otroié.
S est ia tant dit et puepleié
Que neïs cele dire l ot
Qui an son cuer grant ioie en ot
Por ce c or ne puet ele mie
Dire qu Amors l ait eschernie
Ne de rien ne se puet clamer
Car le plus bel li fet amer
Le plus cortois et le plus preu
Que l en poïst trouer nul leu.
Mes par force auoir li estuet
Celui qui pleire ne li puet 
S an est angoisseuse et destroite
Car de celui qu ele couoite
Ne se set a cui conseillier
S a panser non et a ueillier.
Et ces .ii. choses si la ceingnent
Que mout la plessent et ateingnent
Qu ele uoit bien tot en apert
A la color que ele pert
Qu el n a mie ce qu ele uialt
Car moins ieue qu ele ne sialt
Et moins rit et moins s esbanoie 
Mes bien le çoile et bien le noie
Se nus li demande qu ele a.
Sa mestre auoit non Thessala
Qui l auoit norrie en anfance
Si sauoit mout de nigromance.
Por ce fu Thessala clamee
Qu ele fu de Tessalle nee
Ou sont feites les deablies
Anseigniees et establies.
Les fames qui el païs sont
Et charmes et charaies font.
Thessala uoit tainte et palie
Celi qu Amors a en baillie
Si l a a consoil aresniee.
 Dex fet ele estes uos fesniee
Ma dolce dameisele chiere
Qui si auez tainte la chiere 
Mout me meruoil que uos auez.
Dites le moi qui le sauez
An quel leu cist max uos tient plus 
Car se garir uos an doit nus
A moi uos an poez atandre
Car bien uos saurai santé randre.
Ie sai bien garir d itropique
Si sai garir de l arcetique
De quinancie et de cuerpous 
Tant sai d orines et de pous
Que ia mar auroiz autre mire 
Et sai se ie l osoie dire
D anchantemanz et de charaies
Bien esprouees et ueraies
Plus c onques Medea n an sot
N onques mes n an uos dire mot
Si uos ai iusque ci norrie.
Mes ne m an encusez uos mie
Car ia rien ne uos an deïsse
Deuant que certemant ueïsse
Que tex max uos a enuaïe
Que mestier auez de m aïe.
Dameisele uostre malage
Me dites si feroiz que sage
Einçois que il plus uos sorpraingne.
Por ce que de uos garde praigne
M a a uos l enpereres mise
Et ie m an sui si antremise
Que mout uos ai gardee sainne.
Or aurai gastee ma painne
Se de cest mal ne uos respas.
Or gardez nel me celez pas
Se ce est max ou autre chose. 
La pucele apertemant n ose
Descourir sa uolanté tote
Por ce que formant se redote
Qu ele ne li blasme ou deslot.
Et por ce qu ele antant et ot
Que mout se uante et mout se prise
Et d anchantemant est aprise
De charaies et d  acheisons 
Li dira quele est s acheisons
Por coi a pale et taint le uis 
Mes ainz li a en couant mis
Qu ele toz iorz l en celera
Et ia ne li desloera.
 Mestre fet ele sanz mantir
Nul mal ne cuidoie santir
Mes ie le cuiderai par tans.
Ce seulemant que ie i pans
Me fet grant mal et si m esmaie.
Mes comant set qui ne l essaie
Que puet estre ne max ne biens 
De toz max est diuers li miens
Car se uoir dire uos an uuel
Mout m abelist et si m an duel
Et me delit an ma meseise.
Et se max puet estre qui pleise
Mes enuiz est ma uolantez
Et ma dolors est ma santez
Ne ne sai de coi ie me plaigne
Car rien ne sant don max me uaingne
Se de ma uolanté ne uient.
Mes uoloirs est max se deuient
Mes tant ai d aise an mon uoloir
Que dolcemant me fet doloir
Et tant de ioie an mon enui
Que dolcemant malade sui.
Tessala mestre car me dites
Cist max don n est il ipocrites
Qui dolz me sanble et si m angoisse 
Ie ne sai comant iel conoisse
Se c est anfermetez ou non.
Mestre car m an dites le non
Et la meniere et la nature.
Mes sachiez bien que ie n ai cure
De garir an nule meniere
Car ie ai mout la dolor chiere. 
Thessala qui mout estoit sage
D amor et de tot son usage
Set et antant par sa parole
Que d amor est ce qui l afole 
Por ce que dolz l apele et claimme
Est certainne chose qu ele aimme
Car tuit autre mal sont amer
Fors seulemant celui d amer
Mes cil retorne s amertume
En dolçor et an soatume
Et souant retorne a contraire.
Mes cele qui bien sot l afaire
Li respont   Ia ne dotez rien
De uostre mal uos dirai bien
La nature et le non ansanble.
uos m auez dit si con moi sanble
Que la dolors que uos santez
uos sanble estre ioie et santez 
De tel nature est max d amors
Qu il uient de ioie et de dolçors.
Donc amez uos si le uos pruis
Car an dolçor nul mal ne truis
S en amor non tant seulemant.
Tuit autre mal comunemant
Sont toz iorz felon et orrible
Mes amors est dolce et peisible.
uos amez tote an sui certainne
Ne uos an tieng pas a uileinne 
Mes ce tandrai a uilenie
Se par peresce ou par folie
uostre corage me celez.
-Dame uoir de neant parlez
Qant serai certainne et seüre
Que uos ia par nule auanture
N en parleroiz a rien uiuant.
-Dameisele certes li uant
An parleront einçois que gié
Se uos ne m an donez congié 
Et ancor uos fiancerai
Que ie uos en auancerai
Si que certainnemant saurez
Que i en ferai uoz uolantez.
-Mestre mout m auriez garie
Mes l empereres me marie
Don ie sui iriee et dolante
Por ce que cil qui m atalante
Est niés celui que prendre doi.
Et se cil a ioie de moi
Donc ai ge la moie perdue
Ne ie n i ai nule atandue.
Mialz uoldroie estre desmanbree
Que de nos .ii. fust remanbree
L amors d Ysolt et de Tristan
Don mainte folie dit an
Et honte en est a reconter.
Ia ne m i porroie acorder
A la uie qu Isolz mena.
Amors en li trop uilena
Que ses cuers fu a un entiers
Et ses cors fu a .ii. rentiers.
Ensi tote sa uie usa
N onques les .ii. ne refusa.
Ceste amors ne fu pas resnable
Mes la moie iert toz iorz estable
Car de mon cors et de mon cuer
N iert ia fet partie a nul fuer.
Ia mes cors n iert uoir garçoniers
N il n i aura .ii. parçoniers.
Qui a le cuer cil a le cors
Toz les autres an met defors.
Mes ce ne puis ie pas sauoir
Comant puisse le cors auoir
Cil a cui mes cuers s abandone
Qant mes peres autrui me done
Ne ie ne li os contredire.
Et quant il est de mon cors sire
S il an fet chose que ne uuelle
N est pas droiz c un autre i acuelle.
Ne cil ne puet fame espouser
Sanz sa fiance trespasser
Einz aura s an ne li fet tort
Cligés l empire aprés sa mort.
Mes se uos tant sauiez d art
Que ia cil an moi n eüst part
Cui ie sui donee et pleuie
Mout m auriez an gré seruie.
Mestre car i metez antante
Que cil sa fiance ne mante
Qui au pere Clygés pleui
Si con il meïsme escheui
Que ia n auroit fame esposee.
Sa fiance en iert reüsee
Car adés m espousera il.
Mes ie n ai pas Cligés si uil
Que mialz ne uuelle estre anterree
Que ia par moi perde danree
De l enor qui soe doit estre.
Ia de moi ne puisse anfes nestre
Par cui il soit desheritez.
Mestre or uos an entremetez
Por ce que toz iorz uostre soie. 
Lors li dit sa mestre et otroie
Que tant fera coniuremanz
Et poisons et anchantemanz
Que ia de cest empereor
Mar aura garde ne peor
Et si girront ansanble andui
Mes ia tant n iert ansanble o lui
Qu ausi ne puisse estre aseür
Con s antre aus .ii. auoit un mur 
Mes seul itant ne li enuit
Qu il a en dormant son deduit
Car quant il dormira formant
De li aura ioie a talant
Et cuidera tot antresait
Que an ueillant sa ioie en ait
Et ia rien n en tenra a songe
A losange ne a mançonge.
Einsi toz iorz de lui sera 
An dormant ioer cuidera. 
La pucele ainme et loe et prise
Ceste bonté et cest seruise.
En boene esperance la met
Sa mestre qui ce li promet
Et se li fiance a tenir
Car par ce cuidera uenir
A sa ioie que que il tart
Que ia tant n iert de male part
Cligés s il set que ele l aint
Que por li grant ioie ne maint
-Garder cuide son pucelage
Por lui sauuer son heritage -
Qu il aucune pitié n en ait
S a boene nature retrait
Et s il est tex com estre doit.
La pucele sa mestre croit
Et mout s i fie et aseüre 
L une a l autre fiance et iure
Que cist consauz iert si teüz
Que ia n iert en auant seüz.
Si est la parole finee
Et quant uint a la matinee
L empereres sa fille mande.
Cele uint quant il le comande.
Que uos iroie tot contant 
Lor afeire uont apruichant
Li dui empereor ansanble
Que li mariages asanble
Et la ioie el palés comance.
Mes n i uoel feire demorance
De parler de chascune chose 
A Thesala qui ne repose
Des poisons feire et atranprer
uoel ma parole retorner.
Thessala tranpre sa poison
Espices i met a foison
Por adolcir et atranprer 
Bien les fet batre et destranprer
Et cole tant que toz est clers
Ne rien n i est aigres n amers
Car les espices qui i sont
Dolces et de boene oldor sont.
Qant la poisons fu atornee
S ot li iorz feite sa iornee
Et por soper furent assises
Les tables et les napes mises 
Mes le souper met an respit.
Thessala couient qu ele espit
Par quel engin par quel message
Ele anuoiera son message .
Au mangier furent tuit assis
Mes orent eüz plus de dis
Et Clygés son oncle seruoit.
Thessala qui seruir le uoit
Panse que son seruise pert
Qu a son deseritemant sert 
S il l en enuie mout et poise
Puis s apanse come cortoise
Del boiure  seruir an fera
Celui cui ioie et preuz sera.
Por Cligés mande Thessala
Et cil maintenant i ala 
Si li a quis et demandé
Por coi Thessala l a mandé.
 Amis dist ele a cest mangier
uoel l empereor losangier
D un boiure qu il aura mout chier 
Si uos di bien par saint Richier
Ne uuel qu enuit mes d autre boiue.
Ie cuit que mout amer le doiue
C onques de si boen ne gosta
Ne nus boiures tant ne costa.
Et gardez bien iel uos acoint
Que nus autres n an boiue point
Por ce que trop en i a po.
Et ce meïsmes uos relo
Que ia ne sache dom il uint
Fors que par auenture auint
Qu antre les presanz le trouastes
Et por ce que uos esprouastes
Et santistes au uant de l air
Des boenes espices le flair
Et por ce que cler le ueïstes
Le uin an sa coupe meïstes.
Se par auanture l enquiert
Sachiez que atant peis en iert.
Mes por chose que uos ai dite
N en aiez ia male souspite
Car li boiures est clers et sains
Et de boenes espices plains
Et puet cel estre an aucun tans
uos fera lié si con ie pans. 
Qant cil ot que biens l en uandra
La poison prant si l en porta
uerse an la cope de cristal
Car ne set qu il i ait nul mal 
Deuant l empereor l a mise.
L emperere a la cope prise
Qui an son neueu mout se croit 
De la poison .i. grant tret boit
Et maintenant la force sant
Qui del chief el cors li descent
Et del cors li remonte el chief
Et le cerche de chief an chief 
Tot le cerche sanz rien greuer.
Et quant uint as napes leuer
S ot l empereres tant beü
Del boiure qui li ot pleü
Par nuit sera en dormant iures
Ne ia mes n an sera deliures
Einz le fera tant traueillier
Qu an dormant le fera ueillier.
Or est l empereres gabez.
Mout ot euesques et abez
Au lit seignier et beneïr.
Qant ore fu d aler gesir
L empereres si com il dut
La nuit auoec sa fame iut.
Si com il dut  Ai ge manti
Qu il ne la beisa ne santi 
Mes an .i. lit iurent ansanble.
La pucele de peor tranble
Qui mout se dote et mout s esmaie
Que la poisons ne soit ueraie.
Mes ele l a si anchanté
Que ia mes n aura uolanté
De li ne d autre s il ne dort
Et lors en aura tel deport
Con l an puet an songent auoir
Et si tendra le songe a uoir.
Neporquant cele le resoingne 
Premieremant de lui s esloigne
Ne cil apruichier ne la puet
Qu araumant dormir li estuet.
Il dort et songe et ueillier cuide
S est an grant poinne et an estuide
De la pucele losangier.
Et ele li feisoit dongier
Et se desfant come pucele
Et cil la prie et si l apele
Mout dolcemant sa dolce amie 
Tenir la cuide n an tient mie
Mes de neant est a grant eise
Car neant tient et neant beise
Neant tient a neant parole
Neant uoit et neant acole
A neant tance a neant luite.
Mout fu la poisons bien confite
Qui si le trauaille et demainne.
De neant est an si grant painne
Car por uoir cuide et si s an prise
Qu il ait la forteresce prise
Et deuient lassez et recroit
Einsi le cuide einsi le croit.
A une foiz uos ait tot dit
C onques n en ot autre delit.
Ensi l estoura demener
Toz iorz mes s il l en puet mener.
Mes ainz qu a salueté la teigne
Criem que granz anconbriers li ueigne
Car quant il s an retornera
Li dus pas ne seiornera
Cui el fu premerains donee.
Grant force a o lui amenee
S a totes les marches garnies
Et a la cort sont les espies
Qui li font sauoir chascun ior
Tot le couine et tot l ator
Et conbien il seiorneront
Et quant il s an retorneront
Par quel leu et par quel trespas.
L empereres ne tarda pas
Aprés ses noces longuemant 
De Coloigne part lieemant
Et l empereres d Alemaingne
Le conduist a riche conpaingne
Por ce que mout crient et ressoigne
La force le duc de Sessoigne.
Li dui empereor ne finent
Tresc outre Reneborc cheminent
Et furent par une uespree
Logié soz Dunoe an la pree.
Li Grezois furent an lor trez
Delez Noire Forest es prez
Et d autre part logié estoient
Li Sessoignois qui les gueitoient.
Li niés le duc en une angarde
S an fu alez por prandre garde
S il porroit feire nul guehaing
Sor ces de la ne nul mehaing.
La ou il ert an son esgart
uit Cligés cheualchier soi quart
De uaslez qui se deportoient
Et escuz et lances portoient
Por behorder et por deduire.
Ia lor uoldra greuer et nuire
Li niés le duc s il onques puet.
Atot .ii. conpaignons s esmuet
Si se sont mis tot a celee
Lez le bois en une ualee
Si c onques li Grezois nes uirent
Tant que de la ualee issirent
Et que li niés le duc s adrece
Si fiert Cligés que il le blece
.I. petitet desus l eschine.
Cligés se beisse si s ancline
Si que la lance outre s an passe 
Neporquant .i. petit le quasse.
Qant Cligés sant qu il est bleciez
uers le uaslet s est adreciez
Sel uet ferir de tel randon
Que parmi le cors a bandon
Li met la lance mort le ruie.
Lors se metent tost a la fuie
Li Sesne qui mout le redotent 
Parmi la forest se desrotent.
Et Cligés qui ne set l aguet
Hardemant et folie fet
Qui de ses conpaignons se part 
Si les anchauce cele part
Ou la force le duc estoit
Et ia tote l oz s aparçoit
De feire as Grex une anuaïe 
Toz seus les chace sanz aïe
Et li uaslet tuit esperdu
De lor seignor qu il ont perdu
uienent deuant le duc corrant
Si li ont conté an plorant
Le domage de son neueu.
Li dus ne le tient mie a ieu
Mes Deu et toz les sainz an iure
Que ioie ne boene auenture
En tote sa uie n aura
Tant con celui uiuant saura
Qui son neueu li a ocis
Et dit que mout iert ses amis
Et mout le reconfortera
Qui le chief l en aportera.
Lors s est uns cheualiers uantez
Que par lui li iert presantez
Li chiés Cligés s il l atant tant .
Cligés les uaslez chaça tant
Que sus les Sesnes s anbati
Et cil le uoit qui s anhati
Qu il en aportera la teste.
Or s en uet que plus n i areste.
Et Cligés s est el retor mis
Por esloignier ses anemis
Si reuint la toz eslessiez
Ou ses conpaignons ot lessiez
Mes n en i a .i. seul troué
Qu as trez s an furent retorné
Por lor auenture conter.
Et l emperere ot fet monter
Grex et Tiois comunemant.
Par tote l ost isnelemant
S arment et montent li baron.
Et cil a tant a esperon
Tote uoies Cligés chacié
Toz armez son hiaume lacié.
Qant Cligés le uoit seul uenir
Qui ainz ne uost apartenir
A recreant ne a failli
De parole l a assailli.
Li cheualiers premieremant
Garçon l apele estoutemant
Qui ne puet celer son corage.
 Garz fet il ça leiroiz le gage
De monseignor que tu as mort.
Se ton chief auoec moi n en port
Donc ne me pris un faus besant.
Au duc en uuel feire presant
Ia autre gage n en prendrai 
Por son neueu toi li rendrai
S en aura bien eü l eschange. 
Cligés ot que cil le leidange
Come fos et mal afeitiez.
 uasax fet il or uos gueitiez
Que ma teste uos chaloing gié
Ne l auroiz mie sanz congié. 
Atant li uns l autre requiert
Cil a failli et Cligés fiert
Si fort que lui et son destrier
A fet en .i. mont trebuchier.
Li destriers chiet sor lui enuers
Si roidemant que an trauers
L une des ianbes li peçoie.
Cligés sor l erbe qui uerdoie
Descent a pié lors le desarme.
Qant desarmé l ot si s en arme
Et la teste li a colpee
De la soe meïsme espee.
Qant la teste li a tranchiee
Si l a en la lance fichiee
Et dit qu il an fera seruise
Au duc cui il auoit promise
La soe teste a presanter
S an estor le puet ancontrer.
Lors auoit an son chief assis
Cligés le hiaume et l escu pris
Non pas le suen mes le celui
Qui s estoit conbatuz a lui
Et remontez estoit lors primes
Sor le destrier celui meïsmes
Et leisse le suen estraier
Por les Grezois feire esmaier
Qant il uit plus de cent banieres
Et batailles granz et plenieres
De Tyois ansanble et de Grex
Mout felenesses et cruex.
Lués que Cligés uenir les uoit
uers les Sesnes s an uet tot droit
Et cil de lui chacier s angoissent
Qui por les armes nel conoissent
Et ses oncles s an desconforte
Por la teste que il an porte
Anson sa lance et cuide et croit
Que la teste son neueu soit 
N est meruoille s il en a dote.
Tote l oz aprés lui s arote
Et Clygés se fet tant chacier
Por la meslee comancier
Que li Sesne uenir le uoient 
Mes les armes toz les desuoient
Dom il est armez et garniz.
Gabez les a et escharniz
Car li dus et trestuit li autre
Si com il uient lance sor fautre
Dïent   Nostre cheualiers uient 
Anson sa lance que il tient
Aporte la teste Clygés
Et li Greu le chacent aprés.
Or as cheuax por lui secorre  
Lors leissent tuit les cheuax corre
Et Clygés uers les Sesnes point
Desoz l escu se clot et ioint
Lance droite la teste anson
Ne n a mie cuer de Sanson 
N estoit pas plus d un autre forz.
D anbes parz cuident qu il soit morz
Et Sesne et Greu et Alemant 
S an sont cil lié et cil dolant.
Mes par tans iert li uoirs seüz
Car Cligés ne s est pas teüz 
Criant s eslesse uers .i. Sesne
Sel fiert d une lance de fresne
Atot le chief enmi le piz
Si que les estriés a guerpiz
Puis s escrie   Baron ferez 
Ie sui Cligés que uos querez.
Or ça franc cheualier hardi 
N en i ait nul acoardi
Nostre en est la premiere ioste
Coarz hom de tel mes ne goste. 
L empereres mout s esioï
Qant son neueu Cligés oï
Qui si les semont et enorte 
Mout se resbaudist et conforte
Et li dus est mout esbahiz
C or set il bien qu il est traïz
Se la soe force n est graindre.
Ses genz fet serrer et estraindre 
Et li Greu serré et rangié
Ne se sont pas d aus estrangié
Car duremant broichent et poignent.
D en.ii. parz les lances anpoignent
Si s antracointent et reçoiuent
Si com a tel besoigne doiuent.
As premerienes acointances
Percent escuz et froissent lances
Ronpent cengles tranchent estriés 
uuiz i ont lessiez mainz destriers
De cez qui gisent an la place.
Mes comant que chascuns le face
Cligés et li dus s antreuienent
Les lances esloingniees tienent
Et fierent de si grant uertu
Li uns l autre sor son escu
Que les lances uolent an clices
Qui forz estoient et feitices.
Cligés ert el cheual adroiz
En la sele remest toz droiz
Qu il n anbrunche ne ne chancele.
Li dus a uuidiee la sele
Et maugré suen les estriés uuide.
Cligés prandre et mener l en cuide
Et mout s an trauaille et esforce
Mes n est mie soe la force
Car li Sesne assanblent antor
Qui li rescoent par estor.
Cligés neporquant sanz mehaing
Part de l estor atot guehaing 
Car le destrier au duc an mainne
Qui plus ert blans que nule lainne
Et ualoit a oes un prodome
L auoir Otheuien de Rome 
Li destriers ert arrabiois.
Mout an sont lié Greu et Tyois
Qant Cligés uoient sus monté
Car la ualor et la bonté
De l arrabi ueü auoient 
Mes d un agait rien ne sauoient
Dom il ia ne s aparceuront
Tant que grant perte i receuront.
Une espie est au duc uenue
Don grant ioie li est creüe.
 Sire dist il il n a es tres
As Grezois .i. tot seul remés
Qui se puisse nes point desfandre.
Or puez feire la fille prandre
L empereor se tu me croiz
Tant con les Grex antendre uoiz
A l estor et a la bataille.
Et de tes cheualiers me baille
Car ie lor baillerai t amie.
Par une uiez uoie enhermie
Les conduirai si saluemant
Que de Tyois ne d Alemant
Ne seront ueü n ancontré
Tant que la pucele an son tré
Porront prandre et mener si quite
Que ia ne lor iert contredite. 
De ceste chose est liez li dus 
Cent cheualiers senez et plus
Auuec l espie a enuoiez
Et cil les a si auoiez
Que la pucele en mainnent prise
N il n i ont pas grant force mise
Car de legier mener l en porent.
Qant des trez esloigniee l orent
Par .xii. d aus l en anuoierent
Ne gaires loing nes conuoierent.
Li .xii. an mainnent la pucele
Li autre ont dite la nouele
Au duc que bien ont esploitié.
Li dus n auoit d el couoitié
Si prant triues tot main a main
As Grezois iusqu a l andemain.
Triues ont prises et donees.
Les genz le duc sont retornees
Et li Grezois sanz plus d atente
Repeirent chascuns a sa tente.
Mes Cligés seus en une engarde
Remest que nus ne s an prant garde
Tant que les .xii. qui aloient
uit et celi qu il an menoient
Tot le grant cors et les galos.
Cligés qui uialt aquerre los
uers aus s esleisse en es le pas
Car por neant ne fuient pas
Ce se pansse et li cuers li dit.
Tot maintenant que il les uit
S esleisse aprés ces qui le uoient
uenir  si cuident bien et croient
Que ce soit li dus qui les sit.
 Contratendons le un petit
Il s est toz seus partiz de l ost
Et si uient aprés nos mout tost. 
N i a celui qui ne le cuit 
Contre lui uoelent aler tuit
Mes seus i uialt chascuns aler.
Cligés couient a aualer
Un grant ual entre .ii. montaingnes.
Ia mes d ax ne seüst ansaignes
Se cil contre lui ne uenissent
Ou il ne le contreatendissent.
Li .ui. li uienent a l encontre.
Mes par un et un les ancontre 
Auoec la pucele remainnent
Li autre qui soef l en mainent
Le petit pas et l anbleüre.
Et li .ui. uont grant aleüre
Poingnant uienent parmi .i. ual.
Cil qui ot plus isnel cheual
uint deuant toz criant en haut 
 Dus de Sessoigne Dex te saut 
Dus recouree auons t amie.
Or n an manront li Grezois mie
Car ia t iert bailliee et randue. 
Qant la parole a entandue
Cligés que cil li uet criant
N en a mie son cuer riant
Einz est meruoille qu il n enrage.
Onques nule beste saluage
Lieparz ne huiures ne lieons
S ele uit perdre ses feons
Ne fu si ardanz n enragiee
Ne de conbatre ancoragiee
Con fu Clygés car lui ne chaut
De uiure se s amie faut.
Mialz uialt morir qu il ne la rait.
Mout a grant ire an son deshait
Et mout grant hardemant li done.
L arrabi broche et esperone
Et uet desor la targe pointe
Au Sesne doner tele anpointe
De tel uertu tot sanz mantir
Qu al cuer li fet le fer santir.
Cist a Cligés aseüré.
Plus d un arpant tot mesuré
A l arrabi point et brochié
Einçois que l autre ait aprochié
Car tuit uenoient desroté.
Ne l un ne l autre n a doté
Car seul a seul ioste a chascun 
Ses ancontre par un et un
Ne li uns a l autre n aïe.
Au secont fet une anuaïe
Qui li cuidoit de son contraire
Noueles dire et ioie faire
Si con li premiers auoit fet.
Mes Cligés n a cure de plet
Ne de sa parole escouter.
Sa lance el cors li uet bouter
Au retreire li sans en uole
Qu il li tost l ame et la parole.
Aprés ces .ii. au tierz s acople
Qui mout le cuidoit trouer sople
Et lié feire de son enui.
Le destrier broche ancontre lui
Mes einz que mot dire li loise
Cligés de sa lance une toise
Parmi le cors li a colee.
Au quart redone tel colee
Qu enmi le chanp pasmé le lesse.
Aprés le quart au quint s eslesse
Et puis au siste aprés le quint.
De cez nus ne se contretint 
Toz les lesse teisanz et muz.
Moins en a les autres cremuz
Et plus hardiemant requis
Puis qu il n ot garde de ces sis.
Qant de cez fu asseürez
De honte et de maleürtez
uet presant feire au remenant
Qui la pucele an uont menant.
Atainz les a si les assaut
Come lous qui a proie saut
Fameilleus et esgeünez.
Or li est uis que buer soit nez
Qant il puet feire apertemant
Cheualerie et hardemant
Deuant celi qui le fet iure.
Or est morz s il ne la deliure
Et cele rest autresi morte
Qui por lui mout se desconforte
Mes nel set pas si pres de li.
.I. poindre qui li abeli
A fet Cligés lance sor fautre
Si fiert .i. Sesne et puis .i. autre
Si qu anbedeus a un seul poindre
Les a fez contre terre ioindre
Et sa lance de fresne froisse
Et cil chieent par tel angoisse
Qu il n ont pooir de releuer
Por lui mal feire ne greuer
Car des cors furent anpirié.
Li autre .iiii. tuit irié
uont Cligés ferir tuit ansanble
Mes il n enbrunche ne ne tranble
N il ne li ont estrié tolu.
L espee o le branc esmolu
Fors del fuerre isnelemant sache
Et por ce que boen gré l en sache
Celi a cui d amors s atant
uet ancontre .i. Sesne batant
Sel fiert de l espee esmolue
Que il li a del bu tolue
La teste et del col la mitié
C onques n en ot autre pitié.
Fenice qui l esgarde et uoit
Ne set pas que ce Cligés soit 
Ele uoldroit que ce fust il
Mes por ce qu il i a peril
Dit qu ele ne le uoldroit mie 
De .ii. parz li est boene amie
Car sa mort crient et s enor uialt.
Et Cligés a l espee aquialt
Les .iii. qui fier estor li randent
Son escu li troent et fandent
Mes n ont pooir de lui baillier
Ne de son hauberc desmaillier.
Et quanque Cligés en ataint
Deuant son cop rien ne remaint
Que tot ne confonde et deronpe 
S est plus tornanz que n est la tronpe
Que l escorgiee mainne et chace.
Proesce et l amors qui le lace
Le font hardi et conbatant 
Les Sesnes a traueilliez tant
Que toz les a morz et conquis
Cez afolez et cez ocis.
Mes c un seul an leisse eschaper
Por ce qu il erent per a per
Et por ce que par lui seüst
Li dus sa honte et duel eüst.
Qant li dus sot sa mescheance
S en ot grant ire et grant pesance.
Et Cligés Fenice an remainne
Qui d amors le trauaille et painne.
Mes s or ne prant a li confesse
Lonc tans li iert amors angresse
Et a celi s ele se test
Que ne die ce que li plest
C or puet bien dire en audiance
L uns a l autre sa conciance.
Mes tant criement le refuser
Qu il n osent lor cuers ancuser.
Cil crient que cele nel refust
Cele ancusee se refust
S ele ne dotast la refuse.
Et neporquant des ialz ancuse
Li uns a l autre son panser
S il s an seüssent apanser.
Des ialz parolent par esgart
Mes des boches sont si coart
Que de l amor qui les iustise
N osent parler an nule guise.
Se cele comancier ne l ose
N est meruoille car sinple chose
Doit estre pucele et coarde.
Mes il qu atant de coi se tarde
Qui por li est par tot hardiz
S est uers li seule acoardiz 
Dex ceste criemme don li uient
C une pucele seule tient 
Sinple et coarde foible et quoie 
A ce me sanble que ie uoie
Les chiens foïr deuant le lieure
Et la turtre chacier le bieure
L aignel le lou li colons l aigle
Et si fuit li uilains sa maigle
Dom il uit et dom il s ahane
Et si fuit li faucons por l ane
Et li gripons por le heiron
Et li luz fuit por le ueiron
Et le lyon chace li cers
Si uont les choses a enuers.
Mes uolantez an moi s aüne
Que ie die reison aucune
Por coi ç auient a fins amanz
Que sens lor faut et hardemanz
A dire ce qu il ont an pans
Qant il ont eise et leu et tans.
uos qui d amors uos feites sage
Et les costumes et l usage
De sa cort maintenez a foi
N onques ne faussastes sa loi
Que qu il uos an doie cheoir
Dites se l en puet nes ueoir
Rien qui por amor abelisse
Que l en n an tressaille ou palisse.
Ia de ce contre moi n iert nus
Que ie ne l en rande confus
Car qui n en palist et tressaut
Et sans et mimoires li faut
En larrecin porchace et quiert
Ce que par droit ne li afiert.
Sergenz qui son seignor ne dote
Ne doit pas aler an sa rote
N il ne doit feire son seruise.
Seignor ne crient qui ne le prise
Et qui nel prise ne l a chier
Einz se painne de lui trichier
Et de la soe chose anbler.
De peor doit sergenz tranbler
Qant ses sires l apele ou mande 
Et qui a Amor se comande
Son mestre et son seignor an feit 
S est droiz qu an remanbrance l eit
Et qu il le serue et qu il l enort
S il uialt bien estre de sa cort.
Amors sanz criemme et sanz peor
Est feus ardanz et sanz chalor
Iorz sanz soloil cire sanz miel
Estez sanz flor yuers sanz giel
Ciax sanz lune liures sanz letre.
Et s a neant le uolez metre
Que la ou criemme se dessoiure
N i fet Amors a ramantoiure.
Qui amer uialt crienbre l estuet
Ou autremant amer ne puet 
Mes seul celi qu il aimme dot
Et por li soit hardiz par tot.
Donc ne fausse ne mesprant mie
Cligés s il redote s amie.
Mes por ce ne leissast il pas
Qu il ne l eüst en es le pas
D amors aresniee et requise
Comant que la chose an fust prise
S ele ne fust fame son oncle.
Por ce sa plaie li reoncle
Et plus li grieue et plus li dialt
Qu il n ose dire ce qu il uialt.
Einsi uers lor gent s an reuienent
Et s il de rien parole tienent
N i ot chose don lor chausist.
Chascuns sor un boen cheual sist
Et cheualchent a grant esploit
uers l ost ou mout grant duel auoit.
Par tote l ost de duel forssenent
Mes a nul uoir dire n asenent
Qu il dïent que Cligés est morz.
De c est li diax et granz et forz
Et por Fenice se resmaient
Ne cuident que ia mes la raient.
S est por celi et por celui
Tote l oz an mout grant enui.
Mes cil ne tarderont mes gueires
Si changera toz li afeires
Car ia sont an l ost retorné
S ont le duel a ioie torné.
Ioie reuient et diax s an fuit
A l encontre lor uienent tuit
Si que tote l oz s i assanble.
Li dui empereor ansanble
Qant il oïrent la nouele
De Cligés et de la pucele
Ancontre uont a mout grant ioie.
A chascun est tart que il oie
Comant Cligés auoit trouee
L empereriz et recouree.
Cligés lor conte et cil qui l oent
Mout s an meruoillent et mout loent
Sa proesce et son uasselage.
Et d autre part li dus enrage
Qui iure et afiche et propose
Que seul a seul se Cligés ose
Iert d aus .ii. la bataille prise 
Si la fera par tel deuise
Que se Cligés uaint la bataille
L empereres seürs s an aille
Et sa pucele o lui an maint 
Et se Cligés ocit ou uaint
Qui grant domage li a fait
Por ce triues ne pes n i ait
Qu aprés chascuns son mialz ne face.
Ceste chose li dus porchace
Et fet par un suen druguemant
Qui greu sauoit et alemant
As .ii. empereors sauoir
Qu ainsi uialt la bataille auoir.
Li messagiers dit son message
En l un et en l autre lengage
Si que [...] l entandirent tuit.
Tote l oz an fremist et bruit
Et dïent que ia Deu ne place
Que Cligés la bataille face 
Et andui li empereor
An sont en mout grant esfreor.
Mes Cligés as piez lor an chiet
Et prie lor que ne lor griet
Mes s ainz fist rien qui lor pleüst
Que il ceste bataille eüst
En guerredon et an merite 
Et s ele li est contredite
Ia mes n iert a son oncle un ior
Ne por son boen ne por s enor.
L empereres qui tant auoit
Son neueu chier com il deuoit
Par la main contremont l an lieue
Et dist   Biax niés formant me grieue
Ce que tant uos sai conbatant
Qu aprés ioie duel en atant.
Lié m auez fet nel puis noier
Mes mout me grieue a otroier
Qu a la bataille uos enuoi
Por ce que trop enfant uos uoi.
Mes tant uos resai de haut cuer
Que ie n os desdire a nul fuer
Rien qui uos pleise a demander
Car seulemant por comander
Seroit il fet ce sachiez bien.
Mes se proiere i ualoit rien
Ia cest fes n enchargeriez.
-Sire de neant pleidiez
Fet Cligés car Dex me confonde
Se i en prenoie tot le monde
Que la bataille n en preïsse.
Ne sai por coi uos i queïsse
Lonc respit ne longue demore. 
L empereres de pitié plore
Qant la bataille li otroie
Et Cligés an plore de ioie.
La ot ploree mainte lerme.
Il n i ot pris respit ne terme 
Einçois qu il fust ore de prime
Par le suen message meïsme
Fu la bataille au duc mandee
Si com il l auoit demandee.
Li dus cuide et croit bien et pansse
Que Cligés n ait uers lui desfansse
Que lués mort ou conquis ne l ait 
Isnelemant armer se fait.
Cligés cui la bataille tarde
De tot ce ne cuide auoir garde
Que bien uers lui ne se desfande.
A l emperere armes demande
Qu il uialt que cheualier le face 
Et l empereres par sa grace
Li done armes et cil les prant
Cui li cuers de bataille esprant
Et mout la desirre et couoite 
De lui armer formant s esploite.
Qant armez fu de chief an chief
L empereres cui mout fu grief
Li ua l espee ceindre au flanc.
Cligés desor l arrabi blanc
S an monte armez de totes armes 
A son col pant par les enarmes
.I. escu d un os d olifant
Tel qui ne peçoie ne fant
Ne n i ot color ne pointure.
Tote fu blanche s armeüre
Et li destriers et li hernois
Si fu plus blans que nule nois.
Cligés et li dus sont monté
S a li uns a l autre mandé
Qu a la miuoie assanbleroient
Et de .ii. parz lor genz seroient
Tuit sanz espees et sanz lances
Par sairemanz et par fiances
Que ia tant hardi n i aura
Tant con la bataille durra
Qui s ost mouoir por nul mal faire
Ne plus qu il s oseroit l uel traire.
Par cest consoil sont asanblé
S a a chascun mout tart sanblé
Que il auoir doie la gloire
Et la ioie de la uictoire.
Mes ainz que cop feru i ait
L empereriz mener s i fait
Que por Cligés est trespanssee.
Mes de ce s est bien apanssé
Que se il muert ele morra 
Ia nus eidier ne li porra
Qu auuec lui morir ne se lest
Car sanz lui uie ne li plest.
Qant el chanp furent tuit uenu
Haut et bas et iuene et chenu
Et les gardes i furent mises
Lors ont andui lor lances prises
Si s antreuienent sanz feintise
Que chascuns d ax sa lance brise
Et des cheuax a terre uienent
Que as seles ne se retienent.
Mes tost resont an piez drecié
Car de rien ne furent blecié
Si s antreuienent sanz delai 
As espees notent un lai
Sor les hiaumes qui retantissent
Si que lor genz s an esbaïssent.
Il sanble a ces qui les esgardent
Que li hiaume espraignent et ardent
Car quant les espees resaillent
Estanceles ardanz an saillent
Ausi come de fer qui fume
Que li feures bat sor l anclume
Qant il le tret de la faunarge.
Mout sont andui li uasal large
De cos doner a grant planté
S a chascuns boene uolanté
De tost randre ce qu il acroit
Ne cil ne cist ne s an recroit
Que tot sanz conte et sanz mesure
Ne rande chetel et ousure
Li uns a l autre sanz respit.
Mes au duc uient a grant despit
Et mout an est iriez et chauz
Qant il as primerains assauz
N auoit Cligés conquis et mort.
.I. grant cop meruelleus et fort
Li done tel que a ses piez
Est d un genoil agenoilliez.
Por le cop don Cligés cheï
L empereres mout s esbahi
N onques moins esperduz n en fu
Que se il fust desoz l escu
Que qu il l en deüst auenir.
Mes ne se pot mie tenir
Fenyce tant fu esbahie
Qu el ne criast   Sainte Marie  
Au plus fort que ele onques pot.
Mes ele ne cria c un mot
Car atant li failli la uoiz
Et si cheï pasmee an croiz
Si qu el uis est un po bleciee.
Li haut baron l ont redreciee
Qui l ont tant sor ses piez tenue
Que an son san fu reuenue.
Mes onques nus qui la ueïst
Quel sanblant que ele feïst
Ne set por coi el se pasma.
Onques uns seus ne l an blasma
Einçois l en ont loee tuit
Car n i a .i. seul qui ne cuit
Qu ele feïst ausi por lui
Se il fust an leu de celui 
Mes de tot ce neant n i a.
Clygés quant Fenice cria
L oï mout bien et antendi 
Sa uoiz force et cuer li randi 
Si resaut sus isnelemant
Et uint au duc irieemant.
Si le requiert et enuaïst
Que li dus toz s an esbaïst
Car plus le trueue bateillant
Fort et legier et conbatant
Que il n auoit fet ce li sanble
Qant il uindrent premiers ansanble.
Et por ce qu il crient son assaut
Li dist   uaslez se Dex me saut
Mout te uoi corageus et preu
Et se ne fust por mon neueu
Que ie n oblierai ia mes
uolantiers feïsse a toi pes
Et la querele te lessasse
Ne ia mes plus ne m an lassasse.
-Dus fet Cligés que uos an plest 
Don ne couient que son droit lest
Cil qui recourer ne le puet 
De .ii. max quant feire l estuet
Doit an le moins malués eslire.
Qant a moi prist corroz et ire
uostre niés ne fist pas sauoir.
Autretel poez or sauoir
Que de uos ferai s onques puis
Se boene pes an uos ne truis. 
Li dus cui sanble que Cligés
Creüst an force tot adés
Panse que mialz li uient assez
Einz que il fust del tot lassez
Qu il enmi son chemin recroie
Qu il n aut del tot a male uoie
Et qu il isse de male rote.
Nequedant ne li dit pas tote
La uerité si en apert.
 uallez fet il gent et apert
Te uoi mout et de fier corage
Mes trop par iés de iuene aage.
Por ce me pans et sai de fi
Que se ie te uainc ou oci
Que los ne pris n i aquerroie
Ne ia prodome ne uerroie
Ne gent cui regehir deüsse
Que a toi conbatuz me fusse
Qu ennor te feroie et moi honte.
Mes se tu sez que enors monte
Granz enors te sera toz iorz
Ce que seulemant .ii. estorz
T iés anuers moi contretenuz.
Or m est cuers et talanz uenuz
Que la querele te guerpisse
Et que plus a toi ne chanpisse.
Dus fet Cligés ne uos i ualt.
Oiant toz le diroiz en halt
Ne ia n iert dit ne reconté
Que uos m an aiez fet bonté
Einz que de uos aie merci.
Oiant trestoz ces qui sont ci
Le uos couandra recorder
S a moi uos uolez acorder. 
Li dus oiant toz le recorde.
Ensi ont fet peis et acorde.
Mes comant que li plez soit pris
Cligés en ot et los et pris
Et li Grezois grant ioie en orent.
Mes li Sesne rire n en porent
Car bien orent trestuit ueü
Lor seignor las et recreü
Ne ne fet mie a demander
Car s il le poïst amander
Ia ceste acorde ne fust feite
Einz eüst Cligés l ame treite
Del cors se il le poïst feire.
Li dus an Sessoigne repeire
Dolanz mornes et uergondeus
Car de ses homes n i a deus
Qui nel teingnent a mescheant
A failli et a recreant.
Li Sesne a tote lor uergoigne
S an sont retorné an Sessoigne
Et li Grezois plus ne seiornent
uers Costantinoble retornent
A grant ioie et a grant leesce
Car bien lor a par sa proesce
Cligés aquitee la uoie.
Or ne les siust plus ne conuoie
Li empereres d Alemaigne.
Au congié de la gent grifaigne
Et de sa fille et de Cligés
Et de l empereor aprés
Est en Alemaigne remés 
Et li empereres des Grés
S an uet mout bauz et mout heitiez.
Cligés li preuz li afeitiez
Panse au comandemant son pere.
Se ses oncles li emperere
Le congié li uialt otroier
Requerre l ira et proier
Qu an Bretaigne le lest aler
A son oncle et au roi parler
Car conoistre et ueoir les uialt.
Deuant l empereor s aquialt
Et si li prie se lui plest
Que an Bretaigne aler le lest
ueoir son oncle et ses amis.
Mout sagemant l en a requis
Mes ses oncles l en escondit
Qant il sa requeste et son dit
Ot tote oïe et escoutee.
 Biax niés fet il pas ne m agree
Ce que partir uolez de moi.
Ia cest congié ne cest otroi
N auroiz de moi qu il ne me griet
Car mout me plest et mout me siet
Que uos soiez conpainz et sire
Auoec moi de tot mon empire. 
Or n ot pas chose qui li siee
Cligés quant ses oncles li uiee
Ce qu il li demande et requiert.
 Sire fet il a moi n afiert
Ne tant preuz ne sages ne sui
Que auoec moi n auoec autrui
Ceste conpaignie reçoiue
Ne qu ampire maintenir doiue.
Trop sui anfes et petit sai.
Por ce toche an l or a l essai
Que l an conoisse s il est fins.
Ausi uoel ie c en est la fins
Moi essaier et esprouer
La ou ie cuit l essai trouer.
An Bretaigne se ie sui preuz
Me porrai tochier a la queuz
Et a l essai fin et uerai
O ma proesce esprouerai
Qu an Bretaigne sont li prodome
Qu enors et proesce renome.
Et qui enor uialt gueaignier
A ces se doit aconpaignier 
Enor i a et si gueaigne
Qui a prodome s aconpaingne.
Por ce le congié uos demant
Et sachiez bien certenemant
Que se uos ne m an enuoiez
Et le don ne m an otroiez
Que g irai sanz uostre congié
- Biax niés einçois le uos doing gié
Qant ie uos uoi de tel meniere
Que par force ne par proiere
Ne uos porroie retenir.
Or uos doint Dex del reuenir
Corage et uolenté par tans.
Des que proiere ne desfans
Ne force n i auroit mestier
D or et d argent plain .i. setier
uoel que uos an faciez porter
Et cheuax por uos deporter
uos donrai tot a uostre eslite. 
N ot pas bien la parole dite
Qant Cligés l en ot mercié.
Tot quanque li a destiné
Li empereres et promis
Li a maintenant deuant mis.
Cligés tant con lui plot et sist
D auoir et de conpaignons prist
Mes a oes le suen cors demainne
.IIII. diuers destriers an mainne
Un sor .i. fauue un blanc un noir.
Mes trespassé uos dui auoir
Ce qu a trespasser ne fet mie.
Cligés a Fenice s amie
uet congié querre et demander
Qu a Deu la uoldra comander.
Deuant li uient si s agenoille
Plorant que de ses lermes moille
Tot son bliaut et son hermine
Et uers terre ses ialz ancline
Que de droit esgarder ne l ose 
Einsi come d aucune chose
Ait uers li mespris et forfeit
Si sanble que uergoigne en eit.
Et Fenyce qui le regarde
Come foible chose et coarde
Ne set quele acoisons le mainne.
Si li a dit a quelque painne 
 Amis biax frere leuez sus 
Seez lez moi ne plorez plus
Et dites moi uostre pleisir.
-Dame que dire  que teisir 
Congié uos quier et congié proi
Car an Bretaigne aler en doi.
-Donc me dites por quel besoigne
Einçois que le congié uos doigne.
-Dame mes peres me pria
Qant il morut et deuia
Que por rien nule ne leissasse
Que ie an Bretaigne n alasse
Tantost con cheualiers seroie 
Et por rien nule ne uoldroie
Son comandemant trespasser.
Ne m estoura gueires lasser
A aler des ci iusque la.
En Grece trop longue uoie a
Et se an Grece m an aloie
Trop me seroit longue la uoie
De Costantinoble an Bretaigne.
Mes droiz est qu a uos congié praigne
Com a celi cui ge sui toz. 
Mout ot fez sopirs et sangloz
Au partir celez et couerz
Que uns n ot tant les ialz ouerz
Ne tant i regart cleremant
Q au departir certenemant
De uerité sauoir peüst
Que antr aus .ii. amor eüst.
Cligés ia soit ce qu il li poist
S an part tantost con il li loist 
Pansis s an uet pansis remaint
L empereres et autre maint.
Mes Fenice est sor toz pansiue 
Ele ne trueue fonz ne riue
El panser dom ele est emplie
Tant i entant et monteplie.
Pansiue est an Grece uenue 
A grant enor i fu tenue
Come dame et empereriz 
Et ses cuers et ses esperiz
Est a Cligés quel part qu il tort
Ne ia ne quiert qu a li retort
Ses cuers se cil ne li aporte
Qui muert del mal don il l a morte 
Et s il garist ele garra
Ne ia cil ne le conparra
Qu ele autresi ne le conpert.
En sa face ses max apert
Car mout est palie et changiee.
Mout est de sa face estrangiee
La color fresche clere et pure
Que assise i auoit Nature.
Souant plore souant sopire
Mout li est po de son empire
Et de la grant enor qu ele a.
Lores que Cligés s en ala
Et le congié qu il prist a li
Com il chania com il pali
Les lermes et la contenance
A toz iorz an sa remanbrance
Com il uint deuant li plorer
Con s il la deüst aorer
Humbles et sinples a genolz.
Tot ce li est pleisanz et dolz
A reconter et a retreire.
Aprés por boene boche feire
Met sor sa leingue .i. po d espece 
Que ele por trestote Grece
An celui san qu ele le prist
Ne uoldroit que cil qui le dist
L eüst ia pansé par faintié
Qu ele ne uit d autre daintié
Ne autre chose ne li plest.
Cil seus moz la sostient et pest
Et toz ses max li asoage.
D autre mes ne d autre beurage
Ne se quiert pestre n abeurer
Car quant ce uint au desseurer
Dist Cligés qu il estoit toz suens.
Cist moz li est pleisanz et buens
Que de la leingue au cuer li toche
Sel met el cuer et an la boche
Por ce que mialz en est seüre.
Desoz nule autre serreüre
N ose cest tresor estoier 
Nel porroit si bien enuoier
En autre leu com an son cuer.
Ia nel metra fors a nul fuer
Tant crient larrons et robeors 
Mes de neant li uient peors
Et por neant crient les escobles
Car cist auoirs n est mie mobles
Einz est ausi com edefiz
Qui ne puet estre desconfiz
Ne par deluge ne par feu
Ne ia nel mouera d un leu.
Mes ele n an est pas certainne
Por ce i met et cure et painne
A encerchier et a aprandre
A quoi ele s an porra prandre 
En plusors menieres l espont.
A li seule opose et respont
Et fet tele oposition 
 Cligés par quele entancion
Ie sui toz uostres me deïst
S Amors dire ne li feïst 
De quoi le puis ie iustisier 
Par qu il me doie tant prisier
Que dame me face de lui 
N est il plus biax que ie ne sui
Et mout plus gentix hom de moi 
Nule rien fors Amors ne uoi
Qui cest don me poïst franchir.
Par moi qui ne li puis ganchir
Prouerai se il ne m amast
Que por miens ne se reclamast 
Ne plus que ie soe ne fusse
Tote ne dire nel deüsse
S Amors ne m eüst a lui mise 
Ne ne deüst an nule guise
Cligés dire qu il fust toz miens
S Amors ne l a en ses liens.
Car s il ne m aimme il ne me dote.
Amors qui me done a lui tote
Espoir le me ra doné tot 
Mes ce me resmaie de bot
Que c est une parole usee
Si repuis bien estre amusee
Car tiex i a qui par losange
Dïent nes a la gent estrange
Ie sui uostres et quanque i ai 
Si sont plus ieingleor que iai.
Don ne me sai au quel tenir
Car ce porroit tost auenir
Qu il le dist por moi losangier.
Mes ie li ui color changier
Et plorer mout piteusemant.
Les lermes au mien iugemant
Et la chiere piteuse et mate
Ne uindrent mie de barate
N i ot barat ne tricherie.
Li oel ne me mantirent mie
Don ie ui les lermes cheoir.
Asez i poi sanblanz ueoir
D amor se ie neant en sai.
Oïl tant que mal i panssai 
Mar l ai apris et retenu
Car trop m en est mesauenu.
Mesauenu  uoire par foi
Morte sui quant celui ne uoi
Qui de mon cuer m a desrobee
Tant m a losengiee et gabee.
Par sa lobe et par sa losenge
Mes cuers de son ostel s estrenge
Ne ne uialt o moi remenoir
Tant [...] et moi et mon menoir.
Par foi donc m a cil maubaillie
Qui mon cuer a en sa baillie.
Ne m aimme pas ce sai ie bien
Qui me desrobe et tost le mien.
Iel sai  Por coi ploroit il dons 
Por coi  Ne fu mie an pardons
Asez i ot reison de quoi.
N en doi neant prandre sor moi
Car de gent qu an aimme et conoisse
Se part an a mout grant angoisse.
Qant il leissa sa conoissance
Si en ot enui et pesance
Et s il plora ne m an meruoil.
Mes qui li dona cest consoil
Qu an Bretaigne alast demorer
Ne me poïst mialz acorer.
Acorez est qui son cuer pert.
Mal doit auoir qui le suen pert
Mes ie ne le desserui onques.
Ha dolante por coi m a donques
Cligés morte sanz nul forfet 
Mes de neant le met an plet
Car ie n i ai nule reison.
Ia Cligés an nule seison
Ne deignast ce cuit ie tres bien
Que ses cuers fust parauz au mien.
Mes parauz fet ele  n est il mie.
Et s a li miens pris conpaingnie
Au suen ne ia n en partira
Ia li suens sanz le mien n ira
Car li miens le siust en anblee
Tel conpaignie ont assanblee.
Car a la uerité retraire
Il sont mout diuers et contraire.
Comant sont contraire et diuers 
Li suens est sire et li miens sers
Et li sers maleoit [...] suen
Doit feire au seignor tot son buen
Et lessier toz autres afeires.
A moi en chaut lui n en chalt gueires
De mon cuer ne de mon seruise.
Mout me poise ceste deuise
Que li uns est sires des deus.
Por coi ne puet li miens toz seus
Autant come li suens par lui 
Si fussent d un pooir andui.
Pris est mes cuers qui ne se puet
Mouoir quant li suens ne se muet.
Et se li suens erre ou seiorne
Li miens s aparoille et atorne
De lui siudre et d aler aprés.
Dex que ne sont li cors si pres
Que ie par aucune meniere
Ramenasse mon cuer arriere 
Ramenasse  Fole mauueise
Si l osteroie de son eise
Einsi le porroie tuer.
La soit  Ia nel quier remuer
Einz uoel qu a son seignor remaingne
Tant que de lui pitiez li praigne
Qu ainçois deura il la que ci
De son sergent auoir merci
Por ce qu il sont an terre estrenge.
S or set bien seruir de losenge
Si com an doit seruir a cort
Mout iert riches einz qu il s an tort.
Qui uialt de son seignor bien estre
Et delez lui seoir a destre
Si com il est us et costume
Del chief li doit oster la plume
Neïs quant il n en i a point.
Mes ici a un malués point
Car il aplaigne par defors
Et se il a dedanz le cors
Ne maluestié ne uilenie
Ia n iert tant cortois qu il li die
Einz fera cuidier et antendre
Qu a lui ne se porroit nus prandre
De proesce ne de sauoir.
Si cuide cil qu il die uoir
Car quant il est fel et enrieures
Malués et coarz come lieures
Chiches et fos et contrefez
Et uilains an diz et an fez
Le prise par deuant et loe
Tiex qui derriers li fet la moe 
Mes einsi le loe oiant lui
Que il en parole a autrui
Et si fet quainses que il n ot
De quanqu antr aus .ii. dïent mot 
Mes s il cuidoit qu an ne l oïst
Ia ne diroit don cil ioïst 
Et se ses sires uialt mantir
Cil est prez del tot consantir.
Qui les corz et les seignors onge
Seruir le couient de mançonge.
Autel couient que mes cuers face
S auoir uialt de son seignor grace 
Loberres soit et losengiers.
Mes Cligés est tex cheualiers
Si biax si frans et si leax
Que ia n iert mançongiers ne fax
uers moi tant le sache lober
Qu an lui n a riens que amander.
Por ce uoel que mes cuers le serue
Car li uilains dit an sa uerue 
Qui a prodome se comande
Malués est se de lui n amande .
Einsi trauaille Amors Fenice
Mes cist trauauz li est delice
Qu ele ne puet estre lassee.
Et Cligés a la mer passee
S est an Galinguefort uenuz 
La s est richemant contenuz
A bel ostel a grant despanse.
Mes toz iorz a Fenice panse
Que il ne l entroblie une ore.
La ou il seiorne et demore
S ont tant enquis et demandé
Ses genz cui il l ot comandé
Que dit et reconté lor fu
Que li baron le roi Artu
Et li cors meïsmes le roi
Auoient anpris .i. tornoi.
Es plains deuers Osenefort
Qui pres ert de Galinguefort
Ensi ert anpris li estorz
Qui deuoit durer .iiii. iorz.
Mes ainz porroit mout seiorner
Cligés por son cors atorner
Se rien li faut endemantiers
Car plus de .xu. iorz antiers
Auoit iusqu au tornoiemant.
A Londres fet isnelemant
III de ses escuiers aler.
Si lor comande a aporter
Trois peires d armes desparoilles
Unes noires autres uermoilles
Les tierces uerz mes au repeire
Comande que chascune peire
Fust couerte de toile nueue
Que se nus an chemin les trueue
Ne saura de quel taint seront
Les armes qu il aporteront.
Li escuier maintenant mueuent
A Londres uienent et si trueuent
Apareillié quanque il quierent.
Tost orent fet tost repeirierent 
Reuenu sont plus tost qu il porent.
Les armes qu aportees orent
Mostrent Cligés qui mout les loe.
Auoec celes que sor Dunoe
Li empereres li dona
Qant a cheualier l adoba
Les a fet repondre et celer.
Qui ci me uoldroit apeler
Por quel chose il les fist repondre
Ne l en uoldroie ore respondre
Car bien uos iert dit et conté
Qant es cheuax seront monté
Tuit li haut baron de la terre
Qui i uienent por los aquerre.
Au ior qui fu nomez et pris
Assanblent li baron de pris.
Li rois Artus auoec les suens
Qu esleüz ot auoec les buens
Deuers Obsenefort se tint.
Deuers Galinguefort reuint
Li plus de la cheualerie.
Cuidiez uos or que ie uos die
Por feire demorer mon conte 
 Cil roi i furent et cil conte
Et cil et cil et cil i furent  
Qant li baron asanbler durent
Si con costume ert a cel tens
S an uint poignant entre .ii. rens
Uns cheualiers de grant uertu
De la mesniee au roi Artu
Por le tornoi tost comancier.
Mes nus ne s an ose auancier
Qui por ioster contre lui ueigne
N i a nul qui coiz ne se teigne.
Et si a de tiex qui demandent 
 Cil cheualier a quant atandent
Que des rens ne s an part aucuns 
Adés comancera li uns. 
Et li plusor dïent ancontre 
 Don ne ueez uos quele ancontre
Nos ont enuoiez cil de la 
Bien sache qui seü ne l a
Que des .iiii. meillors qu an sache
Est cist li uns qu est en la place.
-Qui est il donc  - Si nel ueez 
C est Sagremors li Desreez.
-C est il  - uoire sanz nule dote. 
Cligés qui ce ot et escote
Sist sor Morel s ot armeüre
Plus noire que more meüre 
Noire fu s armeüre tote.
Del ranc aus autres se desrote
Et point Morel qui se desroie
Mes n i a .i. seul qui le uoie
Qui ne dïent l uns d ax a l autre 
 Cist s an uet bien lance sor fautre
Ci a cheualier mout adroit
Mout porte ses armes a droit
Mout li siet li escuz au col.
Mes an le puet tenir por fol
De la ioste qu il a enprise
uers .i. des meillors a deuise
Que l en sache an tost cest païs.
Mes cist dom est  Dont est naïs 
Qui le conuist  - Ne gié. - Ne gié.
Mes il n a pas sor lui negié. 
Einsi entandent au parler
Et cil lessent cheuax aler
Que plus ne se uont atardant
Car plus sont engrés et ardant
De l asanblee et de la ioste.
Cligés fiert si qu il li aioste
L escu au braz le braz au cors.
Toz estanduz chiet Sagremors 
Sagremors prison li fiance.
Maintenant li estors comance
Si s antreuienent qui ainz ainz.
Cligés s est an l estor anpainz
Et uet querant ioste et ancontre.
Cheualier deuant lui n encontre
Que il ne le praingne et abate.
D anbedeus parz le pris achate
La ou il s esmuet au ioster
Fet le tornoi tot arester.
Ne cil n est pas sanz grant proesce
Qui por ioster uers lui s adresce
Einz a plus los de lui atandre
Que d un autre cheualier prandre
Et se Cligés l en mainne pris
De ce seulemant a grant pris
Que a ioste atendre l osa.
Cligés le pris et le los a
De trestot le tornoiemant.
Au departir celeemant
Est reuenuz a son ostel
Por ce que nus ne d un ne d el
En parole ne le meïst 
Et por ce que se nus feïst
L ostel as noires armes querre
En une chanbre les anserre
Que nus nes truisse ne ne uoie
Et fet a l uis deuers la uoie
Les armes uerz metre an presant
Si les uerront li trespassant.
Et se nus le demande et quiert
Ne sauront ou ses ostex iert.
Einsi Cligés est an la uile
Si se çoile par itel guile 
Et cil qui si prison estoient
De chief an chief la uile aloient
Demandent le noir cheualier
Mes nus ne lor set anseignier.
Et meïsmes li rois Artus
L enuoie querre et sus et ius 
Mes tuit dïent   Nos nel ueïmes
Puis que nos del tornoi partimes
Ne ne sauomes qu il deuint. 
uaslet le quierent plus de uint
Que li rois i a enuoiez.
Mes Cligés s est si desuoiez
Qu il n en trueuent nule antresaigne.
Del cheualier li rois se saigne
Qant reconté li fu et dit
Qu an ne trouoit grant ne petit
Qui sache anseignier son repaire
Ne plus que s il fust an Cesaire
Ou a Tolete ou a Quandie.
 Par foi fet il ne sai qu an die
Mes a grant meruoille me tient.
Ce fu fantosme se deuient
Qui antre nos a conuersé.
Maint cheualier a hui uersé
Et des meillors les foiz an porte
Qui ne uerront ouan sa porte
Ne son païs ne sa contree 
S aura chascuns sa foi outree. 
Einsi dist li rois son pleisir
Dont il se poïst bien teisir.
Mout ont parlé li baron tuit
Del noir cheualier cele nuit
C onques d el parole ne tindrent.
L andemain as armes reuindrent
Tuit sanz semonse et sanz proiere.
Por feire la ioste premiere
Est Lanceloz del Lac sailliz
Qui n est mie del cuer failliz.
Lanceloz premerains atant 
Et Cligés est uenuz atant
Plus uerz que n est erbe de pré
Sor .i. fauue destrier comé.
La ou Cligés uint sor le fauue
N i ot ne cheuelu ne chauue
Qui a meruoilles ne l esgart
Et de l une et de l autre part
Dïent   Cist est an toz endroiz
Plus genz assez et plus adroiz
De celui d ier as noires armes
Tant con pins est plus biax que charmes
Et li loriers plus del seü.
Mes ancor n auons nos seü
Qui cil d ier fu  mes de cestui
Sauromes nos qui il est hui.
Qui le conoist si le nos die. 
Chascuns dit qu il nel conoist mie
N ainz mes nel uit au suen cuidier 
Mes plus est biax de celui d ier
Et plus de Lancelot del Lac.
Se cist estoit uestuz d un sac
Et Lancelot d argent ou d or
Si seroit il plus biax ancor.
Et trestuit a Cligés se tienent
Et cil dui poingnant s antreuienent
Quanqu il porent esperoner.
Cligés li uet tel cop doner
Sor l escu d or a lyon point
Que ius de la sele l enpoint
Et uint sor lui por la foi prandre.
Lanceloz ne se pot desfandre
Si li a prison fiancié.
Ez uos le tornoi comancié
Et li bruiz et l escrois des lances.
An Cligés ont tuit lor fiances
Cil qui sont deuers sa partie 
Car cui il fiert par anhatie
Ia n iert tant forz ne li coueingne
Que del destrier a terre ueingne.
Cligés cel ior si bien le fist
Et tant en abatié et prist
Que .ii. tanz a aus suens pleü
Et .ii. tanz i a pris eü
Que l autre ior deuant n i ot.
A l auesprer plus tost qu il pot
Est reuenuz a son repeire
Et fet isnelemant fors treire
L escu uermoil et l autre ator.
Et celes qu il porta le ior
Comanda que fussent repostes 
Repostes les a bien ses ostes.
Asez le ront cele nuit quis
Li cheualier que il ot pris
Mes nule nouele n en oent.
As ostex le prisent et loent
Li plusor qui parole an tienent.
L andemain as armes reuienent
Li cheualier deliure et fort.
Des rens deuers Obsenefort
Part uns uasax de grant renon
Perceuax li Galois ot non.
Lués que Cligés le uit mouoir
Et de son non oï le uoir
Que Perceual l oï nomer
Mout desirre a lui asanbler.
Cligés ist des rens demanois
Sor .i. destrier sor espanois
Et s armeüre fu uermoille.
Lors l esgarderent a meruoille
Trestuit plus c onques mes ne firent
Et dïent c onques mes ne uirent
.I. cheualier si auenant 
Et cil poignent tot maintenant
Que demoree n i a point.
Et li uns et li autres point
Tant qu es escuz granz cos se donent 
Les lances ploient et arçonent
Qui cortes et grosses estoient.
ueant trestoz cez qui les uoient
A feru Cligés Perceual
Si qu il l abat ius del cheual
Et prison fiancier le fet
Sanz grant parole et sanz grant plet.
Qant Perceuax ot fiancié
Lors ont le tornoi comancié
Si s antreuienent tuit ansanble.
Cligés a cheualier n asanble
Qu il nel face a terre cheoir.
Icel ior nel pot an ueoir
Une seule ore sanz estor.
Ausi come sor une tor
I fierent tuit an cel tornoi 
N i fierent pas ne dui ne troi
Car donc n estoit us ne costume.
De son escu a fet anclume
Car tuit i forgent et martelent
Si le fandent et esquartelent 
Mes nus n i fiert qu il ne li soille
Si qu estriers et sele li toille
Ne nus qui n en uolsist mantir
Ne poïst dire au departir
Que tot n eüst cel ior uaincu
Li cheualiers au roge escu.
Et li meillor et li plus cointe
uolsissent estre si acointe
Mes ne puet pas estre si tost
Car il s an parti an repost
Qant resconser uoit le soloil.
Si a fet son escu uermoil
Et tot l autre hernois oster
Et fet les armes aporter
Dom il fu nouiax cheualiers
Et les armes et li destriers
Furent mises a l uis deuant.
Mes or se uont aparceuant
Que par un seul ont tuit esté
Desconfit et desbareté 
Mes chascun ior se desfigure
Et de cheual et d armeüre
Si sanble autre que lui meïsmes.
Aparceü s an sont or primes
Et messire Gauuains a dit
Que tel iosteor mes ne uit
Et por ce qu il uoldroit auoir
S acointance et son non sauoir
Dit qu il iert l andemain premiers
A l asanbler des cheualiers.
Mes il ne se uante de rien
Einçois panse et si cuide bien
Que tot le mialz et les uantences
Aura cil au ferir des lences
Mes a l espee puet cel estre
Ne sera il mie ses mestre
C onques ne pot mestre trouer.
Or se reuoldra esprouer
Demain au cheualier estrange
Qui chascun ior ses armes change
Et cheual et hernois remue.
Par tans sera de .iiii. mue
Se il chascun ior par costume
Oste et remet nouele plume.
Ensi ostoit et remetoit
Et l andemain reuenir uoit
Cligés plus blanc que flor de lis
L escu par les enarmes pris
Si con la nuit ot atorné
Sor l arrabi blanc seiorné.
Gauuains li preuz li alosez
N est gaires el chanp arestez
Einz broche et point si s auencist
Et quanque il pot s agencist
De bien ioster s il trueue a cui.
Par tans seront el chanp andui
Car Cligés n ot d arester cure
Qui ot entandu la murmure
De cez qui dïent   C est Gauuains
Qui n est a cheual n a pié uains
C est cil a cui nus ne se prant. 
Cligés qui la parole entant
Enmi le chanp uers lui se lance 
Li uns et li autres s auance
Si s antreuienent d un eslais
Plus tost que cers qui ot le glais
Des chiens qui aprés lui glatissent.
Les lances es escuz flatissent
Et li cop donent tel esfrois
Que totes desques es camois
Esclicent et fandent et froissent
Et li arçon derriers esloissent
Et ronpent ceingles et peitral.
A terre uienent par igal
S ont treites les espees nues.
Enuiron sont les genz uenues
Por la bataille regarder 
Por departir et acorder
uint li rois Artus deuant toz.
Mes mout orent einçois deroz
Les blans haubers et desmailliez
Et porfanduz et detailliez
Les escuz et les hiaumes fraiz
Que parole fust de la paiz.
Qant li rois esgardez les ot
Une piece tant con lui plot
Et des autres maint qui disoient
Que de neant moins ne prisoient
Le blanc cheualier tot de plain
D armes de mon seignor Gauuain
N encore ne sauoit nus dire
Quiex ert miaudres ne li quiex pire
Ne li quieus l autre oltrer deüst
Se tant conbatre lor leüst
Que la bataille fust finee 
Mes le roi Artus pas n agree
Que plus an facent qu il ont fet.
Por departir auant se tret
Si lor dit   Traiez uos ansus 
Mar i aura cop feru plus
Mes feites pes soiez ami 
Biax niés Gauuain ie uos an pri
Car sanz querele ne haïne
N afiert bataille n enhatine
A nul prodome a maintenir.
Mes s a ma cort uoloit uenir
Cist cheualiers o nos deduire
Ne li deuroit greuer ne nuire.
Proiez li niés. - uolentiers sire. 
Cligés ne s an quiert escondire
Bien otroie qu il i ira
Qant li tornoiz departira
Car bien a le comandemant
Son pere fet oltreemant.
Mes li rois dit que il n a cure
De tornoiemant qui trop dure
Bien le pueent a tant lessier.
Departi sont li cheualier
Car li rois le uialt et comande.
Cligés por tot [...] hernois mande
Car le roi siudre li couient 
Au plus tost qu il puet a cort uient
Mes bien fu atornez einçois
uestuz a guise de François.
Maintenant que il uint a cort
Chascuns encontre lui acort
Que uns ne autres n i areste
Einz ont fet tel ioie et tel feste
Com il onques pueent greignor 
Et tuit cil l apelent seignor
Qu il auoit pris au tornoier
Mes il lor uialt a toz noier
Et dit que trestuit quite soient
De lor foiz s il cuident et croient
Que ce fust il qui les preïst.
N i a .i. seul qui ne deïst 
 Ce fustes uos bien le sauons.
uostre acointance chiere auons
Et mout uos deuriens amer
Et prisier et seignor clamer
Qu a uos n est nus de nos parauz.
Tot autresi con li solauz
Estaint les estoiles menues
Que la clartez n an pert es nues
La ou li rai del soloil nessent
Ausi estaignent et abessent
Noz proesces contre les uoz
Si soloient estre les noz
Mout renomees par le monde. 
Cligés ne set qu il lor responde
Car plus le loent tuit ansanble
Que il ne uoldroit ce li sanble 
Mes bel li est si en a honte
Li sans an la face li monte
Si que tot uergoignier le uoient.
Parmi la sale le conuoient
Si l ont deuant le roi conduit 
Mes la parole leissent tuit
De lui loer et losengier.
Ia fu droite ore de mangier
Si corrurent les tables metre
Cil qui s an durent antremetre.
Les tables sont el palés mises 
Li un ont les toailles prises
Et li autre les bacins tienent
Si donent l eue a cez qui uienent
Tuit ont laué si sont assis.
Et li rois a par la main pris
Cligés si l asist deuant lui
Car mout uoldra sauoir ancui
De son estre s il onques puet.
Del mangier a parler n estuet
Car si furent li mes plenier
Con s an eüst buef a denier.
Qant toz lor mes orent eüz
Lors ne s est plus li rois teüz.
 Amis fet il aprendre uuel
Se uos lessastes par orguel
Qu a ma cort uenir ne deignastes
Tantost qu an cest païs antrastes
Et por coi si uos estrangiez
De nos et uoz armes changiez.
Et uostre non me raprenez
Et de quel gent uos estes nez. 
Cligés respont   Ia celez n iert. 
Tot ce que li rois li requiert
Si l a dit et reconeü.
Et quant li rois l a coneü
Lors l acole lors li fet ioie
N i a celui qui nel conioie
Et messire Gauuains le sot
Qui desor toz l acole et iot 
Trestuit l acolent et conioient
Et tuit cil qui de lui parloient
Dïent que mout est biax et preuz.
Plus que nus de toz ses neueuz
L aimme li rois et plus l enore.
Cligés auoec le roi demore
Desi qu au nouel tans d esté
S a par tote Bretaingne esté
Et par France et par Normandie
S a fet mainte cheualerie
Tant que bien s i est essaiez 
Mes l amor don il est plaiez
Ne [...] aliege n asoage 
La uolanté de son corage
Toz iorz en uolenté le tient 
De Fenice li resouient
Qui loing de lui se retrauaille.
Talanz li prant que il s an aille
Car trop a fet grant consirre
De ueoir la plus desirree
C onques nus puisse desirrer
Ne s an uoldra plus consirrer.
De raler an Grece s atorne
Congié a pris si s an retorne.
Mes mout pesa si con ie croi
Monseignor Gauuain et le roi
Qant plus nel pueent retenir.
Tart li est qu il puisse uenir
A celi qu il aimme et couoite
Et par terre et par mer esploite 
Si li est mout longue la uoie
Mout li tarde que celi uoie
Qui son cuer li fortret et tolt.
Mes bien li rant et bien li solt
Et bien li restore sa toste
Qant ele li restore [...] soste
Le suen qu ele n aimme pas mains.
Mes il n en est mie certeins
N onques n en ot plet ne couant
Si se demante duremant.
Et ele ausi se redemante
Cui amors ocit et tormante
Ne riens qu ele poïst ueoir
Ne li pot pleire ne seoir
Puis icele ore que nel uit 
N ele ne set pas se il uit
Don granz dolors au cuer li toche.
Mes Cligés duremant aproche
Et de ce li rest bien cheü
Que sanz tormant a uant eü
S a pris a ioie et a deport
Deuant Costantinoble port.
En la cité uint la nouele 
S ele fu l empereor bele
Et l empereriz cent tanz plus
De ce mar dotera ia nus.
Cligés il et sa conpaingnie
Sont repeirié an Grifonie
Droit au port de Costantinoble.
Tuit li plus haut et li plus noble
Li uienent au port a l encontre.
Et quant l enpereres l ancontre
Qui deuant toz i fu alez
Et l empereriz lez a lez
Deuant toz le cort acoler
L  empereriz et saluer.
Et quant Fenice le salue
Li uns por l autre color mue
Et meruoille est se il se tienent
La ou pres a pres s antreuienent
Qu il ne s antracolent et beisent
D icez beisiers qui Amor pleisent 
Mes folie fust et forsens.
Les genz acorent de toz sens
Qui a lui ueoir se deduient 
Parmi la cité le conduient
Tuit et a pié et a cheual
Iusqu au palés emperial.
De la ioie qui ci fu feite
N iert ore parole retreite
Car ses oncles li abandone
Tot quanqu il a fors la corone 
Bien uialt qu il praingne a son pleisir
Quanqu il uoldra por lui seruir
Ou soit d argent ou de tresor 
Mes il n a soing d argent ne d or
Qant son panser descourir n ose
A celi por cui ne repose
Et boene eise a a li del dire
S il ne dotast de l escondire 
Car tote ior la puet ueoir
Et seul a seul lez li seoir
Sanz contredit et sanz desfanse
Car nus n i entant mal ne panse.
Grant piece aprés ce qu il reuint
Un ior seus an la chanbre uint
Celi qui n ert pas s anemie
Et bien sachiez ne li fu mie
Li huis a l encontre botez.
Delez li se fu acotez
Et tuit se furent trait ensus
Si que pres d ax ne se sist nus
Qui lor paroles entandist.
Fenice a parole l en mist
De Bretaigne premieremant 
Del san et de l afeitemant
Monseignor Gauuain li anquiert
Tant qu an la parole se fiert
De ce dom ele se cremoit 
Demanda li se il amoit
Dame ne pucele el païs.
A ce ne fu mie restis
Clygés ne lanz de bien respondre 
Isnelemant li sot espondre
Des que ele l en apela.
 Dame fet il i amai de la
Mes n amai rien qui de la fust.
Ausi con escorce sanz fust
Fu mes cors sanz cuer an Bretaingne.
Puis que ie parti d Alemaingne
Ne soi que mes cuers se deuint
Mes que ça aprés moi s an uint.
Ça fu mes cuers et la mes cors.
N estoie pas de Grece fors
Car mes cuers i estoit uenuz
Por cui ie sui ça reuenuz.
Mes il ne uient ne ne repeire
Ne ie nel puis a moi retreire
Ne nel quier certes ne ne puis.
Et uos comant a esté puis
Qu an cest païs fustes uenue 
Quel ioie i auez puis eüe 
Plest uos la gent plest uos la terre 
Ie ne uos doi de plus requerre
Fors tant se li païs uos plest.
-Einz ne me plot mes or me nest
Une ioie et une pleisance.
Por proiere ne por pleisance
Sachiez ne la uoldroie perdre
Car mon cuer n en puis desaerdre
Ne ie ne l en ferai ia force.
En moi n a mes fors que l escorce
Car sanz cuer uif et sanz cuer sui.
N onques an Bretaigne ne fui
Si a mes cuers lonc seior fet 
Ne sai s il a bien ou mal fet.
-Dame quant fu uostre cuers la
Dites moi quant il i ala
An quel tans et an quel seison
Se c est chose que par reison
Doiez dire moi ne autrui
S il i fu lors quant ie i fui.
-Oïl mes ne le coneüstes.
Il i fu lors quant uos i fustes
Et auoec uos s an departi.
-Dex ie ne l i soi ne ne ui.
Dex que nel soi  Se le seüsse
Certes dame ie li eüsse
Boene conpaingnie porté.
-Mout m eüst or reconforté.
Amis bien le deüssiez feire
Car ie fusse mout deboneire
A uostre cuer se lui pleüst
A uenir la ou me seüst.
-Dame certes o uos uint il.
-O moi  N ot il pas trop d essil
Qu ausi rala li miens o uos.
-Dame don sont ci auoec nos
Endui li cuer si con uos dites 
Car li miens est uostres toz quites.
-Amis et uos rauez le mien
Si nos antrauenomes bien.
Et sachiez bien se Dex me gart
Qu ainz uostre oncles n ot en moi part
Car moi ne plot ne lui ne lut.
Onques ancor ne me conut
Si com Adanz conut sa fame.
A tort sui apelee dame
Mes bien sai qui dame m apele
Ne set que ie soie pucele
Neïs uostre oncles nel set mie
Qu il a beü de l endormie
Et ueillier cuide quant il dort
Si li sanble que son deport
Ait de moi tot a sa deuise
Ausi con s antre mes braz gise 
Mes bien l en ai mis au defors.
uostre est mes cuers uostre est mes cors
Ne ia nus par mon essanplaire
N aprendra uilenie a faire
Car quant mes cuers an uos se mist
Le cors uos dona et promist
Si qu autres ia part n i aura.
Amors por uos si me naura
Que ia mes ne cuidai garir
Si m auez fet maint mal sofrir.
Se ie uos aim et uos m amez
Ia n en seroiz Tristanz clamez
Ne ie n an serai ia Yseuz
Car puis ne seroit l amors preuz
Qu il i auroit blasme ne uice.
Ia de mon cors n auroiz delice
Autre que uos or en auez
Se apanser ne uos poez
Comant ie poïsse estre anblee
A uostre oncle et desasanblee
Si que ia mes ne me retruisse
Ne moi ne uos blasmer ne puisse
Ne ia ne s an sache a cui prandre.
Enuit uos i couient antendre
Et demain dire me saurez
Le mialz que pansé en aurez
Et ie ausi i pensserai.
Demain quant leuee serai
uenez matin a moi parler
Et dira chascuns son pensser
Et ferons a oeure uenir
Celui que mialz uoldrons tenir. 
Qant Cligés ot sa uolanté
Si li a tot acreanté
Et dist que mout sera bien fet.
Liee la leisse et liez s an uet
Et la nuit chascuns an son lit
uoille et est chascuns an delit
De panser ce qui boen li sanble.
L andemain reuienent ansanble
Maintenant qu il furent leué
Et furent a consoil priué
Si com il lor estoit mestiers.
Cligés dit et conte premiers
Ce qu il auoit pansé la nuit.
 Dame fet il ie croi et cuit
Que mialz feire ne porriens
Que s an Bretaingne en aliens 
La ai pansé que uos an maingne.
Or gardez qu an uos ne remaingne
C onques ne fu a si grant ioie
Eleinne reçeüe a Troie
Qant Paris l i ot amenee
Que plus n en soit de uos menee
Par tote la terre le roi
Mon oncle de uos et de moi.
Et se ce bien ne uos agree
Dites moi la uostre pansee
Car ie sui prez que qu an aueingne
Que a uostre consoil me teigne. 
Cele respont   Et ie dirai
Ia auoec uos ensi n irai
Car lors seroit par tot le monde
Ausi come d Ysolt la Blonde
Et de Tristant de nos parlé.
Qant nos an seriens alé
Et ci et la totes et tuit
Blasmeroient nostre deduit.
Nus ne diroit ne deuroit croirre
La chose si com ele est uoire.
De uostre oncle qui crerroit dons
Que ie si li fusse an pardons
Pucele estorse et eschapee 
Por trop baude et trop estapee
Me tendroit l en et uos por fol.
Mes le comandemant saint Pol
Fet boen garder et retenir 
Qui chaste ne se uialt tenir
Sainz Pos a feire bien anseingne
Si sagemant que il n an preingne
Ne cri ne blasme ne reproche.
Boen estoper fet male boche
Et de ce s il ne uos est grief
Puis ie mout bien uenir a chief
Car ie me uoldrai feire morte
Si com mes pansez le m aporte.
Malade me ferai par tens
Et uos resoiez an porpens
De porueoir ma sepouture.
A ce metez antente et cure
Que feite soit an tel meniere
Et la sepouture et la biere
Que ie n i muire ne estaingne
Ne ia nus garde ne s an praingne
Et si me querez tel repeire
La nuit quant uos m an uoldroiz treire
Que ia nus fors uos ne me uoie
Ne nule riens ne me poruoie
Dont i aie mestier ne besoing
Fors uos cui ie m otroi et doing.
Ia mes an trestote ma uie
Ne quier d autre home estre seruie.
Mes amis mes sergenz serez 
Boen m iert quanque uos me ferez
Ne ia mes ne serai d empire
Dame se uos n en estes sire.
Uns poures leus oscurs et pales
M iert plus clers que totes ces sales.
Et se la chose est par san feite
Ia en mal ne sera retreite
Car ia nus n en porra mesdire 
Qu an cuidera par tot l empire
Que ie soie an terre porrie.
Et Tessala qui m a norrie
Ma mestre an cui ie mout me croi
M en eidera en boene foi
Car mout est sage et mout m i fi. 
Cligés quant s amie entandi
Respont   Dame se il puet estre
Et uos cuidiez que uostre mestre
uos an doie a droit conseillier
N i a fors de l apareillier
Et del feire hastiuemant 
Mes se nel feisons sagemant
Alé somes sanz recourier.
.I. mestre ai que i en uuel proier
Qui meruoilles taille et deboisse.
N est terre ou l en ne le conoisse
Par les oeures que il a feites
Et deboissiees et portreites.
Iehanz a non et s est mes sers.
N est nus mestiers tant soit diuers
Se Iehanz i uoloit entandre
Que a lui se poïst nus prandre
Car anuers lui sont tuit nouice
Con anfes qui est a norrice.
As soes oeures contrefeire
Ont apris quanqu il seuent feire
Cil d Antioche et cil de Rome 
Mes an ne set plus leal home.
Mes or le uoldrai esprouer
Et se ie i puis foi trouer
Lui et ses oirs toz franchirai
Ne ia uers lui n en tricherai
Que uostre consoil ne li die
Se il ce me iure et afie
Que leaumant m an eidera
Ne ia ne m an descouerra. 
Cele respont   Or soit ensi  
Atant Cligés fors s en issi
Par son gré et si s en ala.
Et cele mande Tessala
Sa mestre qu ele ot amenee
De sa terre dom el fu nee 
Et Tessala uint en es l ore
Qu ele ne tarde ne demore
Mes el ne set por coi la mande.
A priué consoil li demande
Que ele uialt et que li plest.
Cele ne li çoile ne test
De son panser nes une rien.
 Mestre fet ele ie sai bien
Que chose que ie ci uos die
N iert ia par uos auant oïe
Car mout uos ai bien esprouee
Et mout uos ai sage trouee.
Tant m auez fet que mout uos aim.
De toz mes max a uos me claim
Ne ie n an praing aillors consoil.
uos sauez bien por coi ie uoil
Et que ie pans et que ie uoel.
Rien ne pueent ueoir mi oel
Fors une chose qui me pleise 
Mes ie n en aurai ia mon eise
S ainçois mout chier ne le conper.
Et si ai ia troué mon per
Car se iel uuel il me reuialt 
Se ie me duel il se redialt
De ma dolor et de m angoisse.
Or m estuet que uos reconoisse
Mon penser et mon parlemant
A coi nos dui tant seulemant
Nos somes pris et acordé. 
Lors li a dit et recordé
Qu ele se uialt malade faindre
Et dit que tant se uoldra plaindre
Qu an la fin morte se fera
Et la nuit Cligés l anblera
 Si serons mes toz iorz ansanble. 
En autre guise ce li sanble
Ne porroient auoir duree
Mes s ele estoit aseüree
Que ele l en uolsist eidier
Ausi come por sohaidier
Deuroit feire ceste besoingne 
 Mes trop me tarde et trop m esloingne
Ma ioie et ma boene auenture. 
Et sa mestre li aseüre
Qu ele l en eidera del tot
Ia n en ait crieme ne redot
Et dit que tel poinne i metra
Puis qu ele s an entremetra
Que ia n iert uns seus qui la uoie
Que tot certainnemant ne croie
Que l ame soit del cors seuree
Puis qu ele l aura abeuree
D un boiure qui la fera froide
Descoloree pale et roide
Et sanz parole et sanz alainne
Et si estera uiue et sainne
Ne bien ne mal ne sentira
Ne ia rien ne li greuera
D un ior ne d une nuit antiere
N en sepolture ne an biere.
Qant Fenice ot tot entandu
Si li a dit et respondu 
 Dame del tot an uos me met
De moi sor uos ne m antremet.
Ie sui a uos pansez de moi
Et dites as genz que ci uoi
Que nul n i ait qui ne s an uoise.
Malade sui si me font noise. 
Cele lor dit com afeitiee 
 Seignor ma dame est desheitiee
Si dit et uialt que en ailliez
Car trop parlez et trop noisiez
Et la noise li est malueise.
Ele n aura repos ne eise
Tant con seroiz an ceste chanbre.
Onques mes dom il me remanbre
N ot mal don ie l oïsse plaindre
Et de tant est ma dolors graindre.
Alez uos an ne uos enuit
Ne parleroiz a li enuit. 
uont s an lués que l ot comandé.
Et Cligés a Iehan mandé
A son ostel priueemant
Si li a dit celeemant 
 Iohan sez tu que te uoel dire 
Tu es mes sers ie sui tes sire
Car ie te puis doner ou uandre
Et ton cors et ton auoir prandre
Come la chose qui est moie.
Mes s an toi fier me pooie
D un mien afeire a coi ie pans
A toz iorz mes seroies frans
Et li oir qui de toi seront. 
Et Iehanz maintenant respont
Qui mout desirre la franchise 
 Sire fet il tot a deuise
N est chose que ie ne feïsse
Mes que par tant franc me ueïsse
Et ma fame et mes anfanz quites.
uostre comandemant me dites 
Ia n iert la chose si greuainne
Que il me soit trauauz ne painne
Ne ia ne me greuera rien.
Et sanz ce maleoit gré mien
Le me couandroit il a feire
Et leissier tot le mien afeire.
-uoire Iehan mes c est tex chose
Que ma boche dire ne toche 
Se tu ne me pleuis et iures
Et del tot ne m an aseüres
Que tu a foi m an eideras
Ne ia ne m an descouerras.
-uolantiers sire dit Iehanz
Ia mar an seroiz mescreanz
Car ie uos iur bien et pleuis
Que ia ior que ie soie uis
Ne dirai chose que ie cuit
Qui uos griet ne qui uos enuit.
-Iehan nes por sosfrir martire
N est hom cui ie l osasse dire
Ce don consoil querre te uuel
Einz me leiroie creuer l uel.
Bien feras ce cuit mon pleisir
Et de l eidier et del teisir.
-uoire sire se Dex m aït  
Atant Cligés li conte et dit
La uerité tot en apert.
Et quant il li a descouert
Le uoir si con uos le sauez
Car oï dire le m auez
Lors dit Iehanz qu il l aseüre
De bien feire la sepolture
Au mialz qu il s an saura pener 
Et dit qu il le uoldra mener
ueoir une soe meison
Et ce c onques mes ne uit om
Ne fame ne anfant qu il ait.
Mosterra li ce qu il a fait
Se lui plest que auoec lui aille
La ou il oeure et point et taille
Tot seul a seul sanz plus de gent.
Lou plus beau leu et lou plus gent
Li mosterra qu il ueïst onques.
Cligés respont   Alons i donques  
Desoz la uile en .i. destor
Auoit Iehanz feite une tor
S i ot par mout grant san pené.
La a Cligés Iehanz mené
Si le mainne par les estages
Qui estoient point a ymages
Beles et bien anluminees.
Les chanbres et les cheminees
Li mostre et sus et ius le mainne.
Cligés uoit la meison sostainne
Que nus n i maint ne ne conuerse.
D une chanbre en autre trauerse
Tant que tot cuide auoir ueü 
Si li a mout le ior pleü
Et dit que mout est boene et bele.
Bien i sera sa dameisele
Toz les iorz que ele uiura
Que ia nus hon ne l i saura.
 Non uoir sire ia n iert seüe.
Or cuidiez uos auoir ueüe
Tote ma tor et mes deduiz 
Encor i a de tex reduiz
Que nus hom ne porroit trouer
Et se uos i loist esprouer
Au mialz que uos porroiz cerchier
Ia n i sauroiz tant reuerchier
Ne nus tant soit soutix et sages
Que plus trouast ceanz estages
S ainçois ne li mostre mout bien.
Sachiez il n i faut nule rien
Ne chose qu a dame coueingne.
Or n i a plus mes que ça ueingne
Car mout est bele et aeisiee
Et s est par desoz esleisiee
Ceste torz si con uos uerrez
Ne ia l uis trouer n i porrez
Ne antree de nule part.
Par tel engin et par tel art
Est fez li huis de pierre dure
Que ia n i troueroiz iointure.
-Or oi meruoille fet Cligés
Alez auant et ie aprés
Car mout m est tart que ie ce uoie. 
Lors s est Iehanz mis a la uoie
Si mainne Cligés par la main
Iusqu a .i. huis poli et plain
Qui toz est poinz et colorez.
Au mur s est Iohanz acostez
Et tint Cligés par la main destre.
 Sire fet il huis ne fenestre
N est hom qui an cest mur seüst.
Et cuidiez uos que l en peüst
An nule guise trespasser
Sanz anpirier et sanz quasser  
Cligés respont que il nel croit
Ne nel crerra ia s il nel uoit.
Lors dit Iehanz qu il le uerra
Et l uis del mur li ouerra.
Iehanz qui auoit feite l ueure
L uis del mur li desserre et oeure
Si ne le malmet ne ne quasse.
Li uns auant l autre trespasse
Et descendent par une uiz
Parmi .i. estage uostiz
Ou Iehanz ses oeures feisoit
Qant riens a feire li pleisoit.
 Sire fet il ci ou nos somes
N ot onques de trestoz les homes
Que Dex a fez fors que nos deus
Et s est si aeisiez cist leus
Con uos uerroiz iusqu a n a gaires.
An cest leu soit uostre repaires
Et uostre amie i soit reposte.
Tex ostex est boens a tel oste
Qu il i a chanbres et estuues
Et eue chaude par les cuues
Qui uient par conduit desoz terre.
Qui uoldroit leu aeisié querre
Por s amie metre et celer
Mout li couandroit loing aler
Einz qu il trouast si couenable.
Mout le tanroiz a delitable
Qant uos auroiz par tot esté. 
Si li a Iehanz tot mostré.
Lors dist Cligés   Iehan amis
uos et trestoz uoz oirs franchis
Et sui uostres trestot sanz bole.
Ceanz uuel que soit tote sole
M amie mes nel sache nus
Fors uos et moi et li sanz plus. 
Iehanz respont   uostre merci 
Or auons asez esté ci
N i auons ore plus que feire
Si nos metons tost el repeire.
-Bien auez dit Cligés respont
Alons nos an.  Lors s an reuont
Si sont issu fors de la tor.
En la uile oent el retor
Que li uns a l autre consoille 
 uos ne sauez con grant meruoille
De ma dame l empereriz 
Santé li doint Sainz Esperiz
A la boene dame a la sage 
Ele gist an mout grant malage. 
Qant Cligés antant le murmure
A la cort uint grant aleüre
Mes n i ot ioie ne deduit
Car triste et mat estoient tuit
Por l empererriz qui se faint
Car li max dont ele se plaint
Ne li grieue ne ne se dialt.
S a dit a toz qu ele ne uialt
Que nus hom an sa chanbre ueingne
Tant con cist max si fort la teingne
Don li cuers li dialt et li chiés
Se li rois n est il ou ses niés 
Ces .ii. n en ose ele escondire 
Mes se l empereres ses sire
Ne uient a li ne l en chaut il.
A grant tort et a grant peril
Por Cligés metre la couient
De ce li poise qu il ne uient
Car rien fors lui ueoir ne quiert.
Cligés par tans deuant li iert
Tant qu il li aura reconté
Ce qu il a ueü et troué.
Deuant li uint si li a dit
Mes mout i demora petit
Car Fenice por ce qu an cuit
Que ce que li plest li enuit
A dit an haut   Fuiez fuiez 
Trop me greuez et enuiez
Car si sui de mal agreuee
Ia n en serai sainne leuee. 
Cligés cui cist moz atalante
S an uet feisant chiere dolante
Qu ainz si dolante ne ueïstes.
Mout puet estre par defors tristes
Mes ses cuers est si liez dedanz
Car a sa ioie est atendanz.
L empererriz sanz mal qu ele ait
Se plaint et malade se fait
Et l empereres qui la croit
De duel feire ne se recroit
Et mires querre li enuoie
Mes el ne uialt que nus la uoie
Ne les leisse a li adeser.
Ce puet l empereor peser
Qu ele dit que ia n i aura
Mire fors .i. qui li saura
Legieremant doner santé
Qant lui uendra a uolanté.
Cil la fera morir ou uiure
An celui se met a deliure
Et de santé et de sa uie.
De Deu cuident que ele die
Mes mout a male entancion
Qu ele n antant s a Cligés non 
C est ses dex qui la puet garir
Et qui la puet feire morir.
Ensi l empererriz se garde
Que nus mires ne s an prant garde
N ele ne uialt mangier ne boiure
Por l empereor mialz deçoiure
Tant que tote est et pale et perse.
Et sa mestre antor li conuerse
Qui par mout merueilleuse guile
A quis par trestote la uile
Celeemant que nus nel sot
De son entouchement plein pot *
De mortel mal sanz garison.
Por mialz feire la traïson
L aloit uisiter mout souant
Et si li metoit an couant
Qu ele la garroit de son mal.
A chascun ior un orinal
Li portoit por ueoir s orine
Tant qu ele uit que medecine
Ia mes eidier ne li porroit
Et meïsmes ce ior morroit.
Cele a l orine raportee
Si l a estroitemant gardee
Tant que l empereres leua.
Maintenant deuant lui s an ua
Si li dist   Se uos comandez
Sire toz uoz mires mandez
Car ma dame a s orine feite
Qui de cest mal mout se desheite 
Si uialt que li mire la uoient
Mes que ia deuant li ne soient. 
Li mire uindrent an la sale
L orine uoient pesme et male
Si dit chascuns ce que lui sanble
Tant qu a ce s acordent ansanble
Que ia mes ne respassera
Ne ia none ne passera
Et se tant uit dont au plus tart
Ne prandra Dex l ame a sa part.
Ce ont a consoil murmuré.
Lors lor a dit et coniuré
L enpereres que uoir an dïent.
Cil responent qu il ne se fïent
De neant an son respasser
Ne ne porra none passer
Qu el n ait einçois l ame rendue.
Qant la parole a entandue
L emperere a poinnes se tient
Que pasmez a terre ne uient
Et maint des autres qui l oïrent.
Onques mes gent tel duel ne firent
Con lors ot par tot le palais.
La parole del duel uos lais 
Sauez que Tessala porchace
Qui la poison destranpre et brace.
Destrempree l a et batue 
De loing se fu aparceüe
De tot quanque ele sauoit
Qu a la poison mestier auoit.
.I. petit einz l ore de none
La poison a boiure li done.
Et lors des qu ele l ot beüe
Li est troblee la ueüe
Et a le uis si pale et blanc
Con s ele eüst perdu le sanc
Ne pié ne main ne remeüst
Qui uiue escorchier la deüst
N el ne se crosle ne dit mot
Et s antant ele bien et ot
Le duel que l empereres mainne
Et le cri don la sale est plainne.
Et par tote la uile crïent
Les genz qui plorent et qui dïent 
 Dex quel enui et quel contraire
Nos a fet la morz deputaire 
Morz trop es male et couoiteuse
Et sorprenanz et enuieuse
Qui ne puez estre saoulee.
Onques mes si male golee
Ne poïs tu doner au monde.
Morz qu as tu fet  Dex te confonde
Qui as tote biauté estainte.
La meillor chose et la plus sainte
As ocise s ele durast
Que onques [...] a feire andurast.
Trop est Dex de grant pacience
Qant il te done auoir puissance
Des soes choses depecier.
Or se deüst Dex correcier
Et gitier hors de ta bataille
Car trop as fet grant anuiaille
Et grant orguel et grant oltrage. 
Ensi toz li pueples enrage
Tordent lor poinz batent lor paumes
Et li clerc an lisent lor saumes
Et prïent por la boene dame
Que Dex merci li face a l ame.
Entre les lermes et les criz
Si con tesmoingne li escriz
Sont uenu troi fisicien
De Salerne mout ancien
Ou longuemant orent esté 
Por le duel se sont aresté
Si demandent et si anquierent
Don li cri et les lermes ierent
Por cui s afolent et confondent.
Cil lor dïent qui lor respondent 
 Dex seignor don nel sauez uos 
De ce deuroit ansanble o nos
Desirrer toz li mondes a tire
S il sauoit lo grant duel et l ire
Et le domage et la grant perte
Qu an cest ior nos est auenu .
Dex dom estes uos donc uenu
Qui ne sauez qu est auenu
Or endroit an ceste cité 
Nos uos dirons la uerité
Car aconpaignier uos uolons
Au duel de coi nos nos dolons.
Ne sauez de la mort destroite
Qui tot desirre et tot couoite
Et en toz leus le mialz agaite
Quel felenie a ele or faite
Si com ele an est costumiere 
D une clarté d une lumiere
Auoit Dex le mont alumé.
Ce que Morz a acostumé
Ne puet müer qu ele ne face 
Toz iorz a son pooir esface
Le mialz que ele puet trouer.
Or uialt son pooir esprouer
S a pris plus de bien en un cors
Qu ele n en a lessié defors 
S ele eüst tot le monde pris
N eüst ele mie fet pis.
Biauté corteisie et sauoir
Et quanque dame puet auoir
Qu apartenir doie a bonté
Nos a tolu et mesconté
La morz qui toz biens a periz
En ma dame l empererriz 
Ensi nos a la morz tuez.
-Ha Dex font li mire tu hez
Ceste cité bien le sauomes
Qant grant pieç a uenu n i somes.
Se nos fussiens uenu des hier
Mout se poïst la morz prisier
Se a force rien nos tolsist.
-Seignor ma dame ne uolsist
Por rien que uos la ueïssiez
Ne qu a li poinne meïssiez.
Des boens mires assez i ot
Mes onques ma dame ne plot
Que uns ne autres la ueïst
Ne de son mal s antremeïst.
Non par foi ce ne fist el mon. 
Lors lor souint de Salemon
Que sa fame tant le haï
Que come morte le trahi.
Espoir autel a ceste fet
Mes se il pueent par nul plet
Feire tant que il la santissent
Il n est hom nez por qu an mantissent
Se barat i pueent ueoir
Que il n en dïent tot le uoir.
uers la tor s an uont maintenant
Ou l en n oïst pas Deu tonant
Tel noise et tel cri i auoit.
Li mestres d ax qui plus sauoit
Est droit a la biere aprochiez.
Nus ne li dist   N i atochiez  
Ne nus arriere ne l en oste.
Et sor le piz et sor la coste
Li met la main et sant sanz dote
Que ele a el cors l ame tote 
Bien le set et bien l aparçoit.
L empereor deuant lui uoit
Qui de duel s afole et ocit 
En haut s escrie si li dit 
 Empereres conforte toi
Ie sai certainnemant et uoi
Que ceste dame n est pas morte.
Leisse ton duel si te conforte
Car se uiue ne la te rant
Ou tu m oci ou tu me pant. 
Maintenant abeisse et acoise
Par le palés tote la noise
Et l empereres dit au mire
C or li loist comander et dire
Sa uolanté tot a deliure 
Se l empererriz fet reuiure
Sor lui iert sire et comanderres 
Mes panduz sera come lerres
Se il li a manti de rien.
Et cil respont   Ie l otroi bien
Ne ia de moi n aiez merci
S a uos parler ne la faz ci
Tot sanz panser et sanz cuidier.
Faites moi cest palés uuidier
Que uns ne autres n i remaingne.
Le mal qui la dame mehaingne
M estuet ueoir priueemant.
Cist dui mire tant seulemant
Auoec moi ici remandront
Car de ma conpaignie sont
Et tuit li autre fors s an issent. 
Ceste chose contredeïssent
Cligés Iehanz et Tessala
Mes tuit cil qui estoient la
Le poïssent a mal torner
S il le uolsissent trestorner 
Por ce se teisent et si loent
Ce que as autres loer oent 
Si sont fors del palés issu.
Et li troi mire ont descosu
Le suaire la dame a force
Onques n i ot costel ne force 
Puis li dïent   Dame n aiez
Peor ne ne uos esmaiez
Mes parlez tot seüremant.
Nos sauons bien certainnemant
Que tote estes sainne et heitiee 
Mes soiez sage et afeitiee
Ne de rien ne uos desperez
Car se consoil nos requerez
Tuit troi uos asseürerons
Qu a noz pooirs uos eiderons.
Nel deuez mie refuser. 
Ensi la cuident amuser
Et descourir mes ne lor ualt
Qu el n en a soing ne li n an chalt
Del seruise qu il li prometent 
De grant oiseuse s antremetent.
Et quant li fisicien uoient
Que uers li rien n esploiteroient
Par losenge ne par proiere
Lors la gietent fors de la biere
Et dïent s ele ne parole
Qu el se tanra ancui por fole
Que il feront tele meruoille
De li qu ainz ne fu la paroille
De nul cors de fame cheitiue.
 Bien sauons que uos estes uiue
Ne parler a nos ne daigniez 
Bien sauons que uos uos faigniez
Si traïssiez l empereor.
N aiez mie de nos peor.
Mes se nus uos a correciee
Einçois que uos aiens bleciee
uostre pleisir nos descourez
Car trop uilenemant ourez 
Et nos uos serons en aïe
Ou de sauoir ou de folie. 
Ne puet estre rien ne lor uialt.
Lors li donerent .i. assalt
Parmi le dos de lor corroies
S an perent contreual les roies
Et tant li batent sa char tendre
Que il an font le sanc espendre.
Qant des corroies l ont batue
Tant que la char li ont ronpue
Et li sans contreual li cort
Qui parmi les plaies li sort
N en porent il ancor rien faire
Ne sopir ne parole traire
N ele ne se crosle ne muet.
Lors dïent que il lor estuet
Feu et plonc querre qu il fondront
Qu es paumes gitier li uoldront
Einçois que parler ne la facent.
Feu et plonc quierent et porchacent
Le feu alument et plonc fondent.
Ensi afolent et confondent
La dame li felon ribaut
Qui le plonc tot boillant et chaut
Si com il l ont del feu osté
Li ont anz es paumes colé.
N encor ne lor est pas assez
De ce que li plons est passez
Parmi les paumes d outre en outre
Einz dïent li cuiuert auoutre
Que s ele ne parole tost
Or endroit la metront an rost
Tant que ele iert tote greslie.
Cele se test ne ne lor uie
Sa char a batre n a malmetre.
Ia la uoloient el feu metre
Por rostir et por graïllier
Qant des dames plus d un millier
Des genz se partent et desuoient.
A la porte uienent si uoient
Par un petit de rouerture
L angoisse et la malauenture
Que cil feisoient a la dame
Qui au charbon et a la flame
Li feisoient sosfrir martire.
Por l uis brisier et desconfire
Aportent coigniees et mauz.
Granz fu la noise et li assauz
A la porte brisier et fraindre.
S or pueent les mires ataindre
Ia lor sera sanz atandue
Tote lor desserte rendue.
Les dames antrent el paleis
Totes ansanble a un esleis
Et Tessala est an la presse
Qui de rien nule n est angresse
Fors qu a sa dame soit uenue.
Au feu la trueue tote nue
Mout anpiriee et mout malmise 
Arriere an la biere l a mise
Et desoz lo paile couerte.
Et les dames uont lor desserte
As .iii. mires doner et rendre 
N i uostrent mandre ne atendre
N empereor ne seneschal 
Par les fenestres contre ual
Les ont enmi la cort lanciez
Si que tuit troi ont peçoiez
Cos et costez et braz et ianbes.
Einz mialz nel firent nules dames.
Or ont eü mout malemant
Li troi mire lor paiemant
Car les dames les ont paiez.
Mes Cligés est mout esmaiez
Et grant duel a quant il ot dire
La grant angoisse et le martire
Que s amie a por lui sosfert 
Par un po que le san ne pert
Car il crient mout et si a droit
Qu afolee ou morte ne soit
Por le tormant que fet li ont
Li troi mire qui uenu sont 
Si s an despoire et desconforte.
Et Tessala uient qui aporte
.I. mout precieus oignemant
Dont ele a oint mout dolcemant
Les cos et les plaies celi.
La ou en la renseueli
En un blanc paile de Sulie
L ont les dames ranseuelie
Mes le uis descouert li leissent 
N onques la nuit lor criz n abeissent
Ne ne cessent ne fin ne prenent.
Par tote la uile forssenent
Et haut et bas et poure et riche.
Si sanble que chascuns s afiche
Qu il uaintra tot de feire duel
Ne ia nel leissera son uuel.
Tote nuit est li criz mout granz.
L andemain uint a cort Iehanz
Et li empereres le mande
Si li dit et prie et comande 
 Iehan s onques feïs boene oeure
Or i met ton san et descueure
En une sepolture ourer
Tele qu an ne puisse trouer
Si bele ne si bien portreite. 
Et Iehanz qui l auoit ia feite
Dit qu il en a apareilliee
Une mout bele et bien tailliee 
Mes onques n ot antencion
Qu an i meïst se cors sainz non
Qant il la comança a faire
Qu an n i meïst fors saintuaire.
 L empererriz i est anclose
Qu ele est ce cuit mout sainte chose.
-Bien auez dit fet l emperere.
Au mostier monseignor saint Pere
Iert anfoïe la defors
Ou l en anfuet les autres cors
Car einçois que ele morist
Le me pria mout et requist
Que ie la la feïsse metre.
Or uos en alez antremetre 
Seelez uostre sepolture
Si con reisons est et droiture
El plus bel leu del cemetire. 
Iehanz respont   uolentiers sire. 
Et Iehanz maintenant s an torne
La sepolture bien atorne
Et de ce fist que bien apris 
.I. lit de plume a dedanz mis
Por la pierre qui estoit dure
Et plus encor por la froidure
Et por ce que soef li oelle
Espant desus et flors et fuelle 
Mes por ce le fist ancor plus
Que la coute ne ueïst nus
Qu il auoit en la fosse mise.
Ia ot en fet tot le seruise
As eglises et as barroches
Et sonoit an adés les cloches
Si con l en doit feire por mort.
Le cors comande qu an aport
S iert an la sepolture mis
Don Iehanz s est tant entremis
Car mout l a feite riche et noble.
An trestote Costantinoble
N a remés ne petit ne grant
Qui n aut aprés le cors plorant 
Si maudïent la mort et blasment
Cheualier et uaslet se pasment
Et les dames et les puceles
Batent lor piz et lor memeles
S ont a la mort prise tançon.
 Morz fet chascune reançon
De ma dame que ne preïs 
Certes petit gahaing feïs
Car a nostre oes sont granz les pertes. 
Mes Cligés an fet duel a certes
Tel qu il s an afole et confont
Plus que tuit li autre ne font
Et meruoille est qu il ne s ocit
Mes ancor le met an respit
Tant que l ore et li termes ueingne
Qu il la desfuee et qu il la teingne
Et saura s ele est uiue ou non.
Sor la fosse sont li baron
Qui le cors i colchent et metent
Mes sor Iehan ne s antremetent
De la sepolture aseoir
Qu il ne la porent nes ueoir
Einz sont trestuit pasmé cheü 
S a Iehanz boen leisir eü
De feire quanque il i fist.
La sepolture si assist
Que nule autre chose n i ot 
Bien la seele et ioint et clot.
Et lors se poïst bien prisier
Qui sanz malmetre et sanz brisier
Ourir ne desioindre seüst
Rien que Iehanz fet i eüst.
Fenice est an la sepolture
Tant que uint a la nuit oscure
Mes .xxx. cheualier la gardent
Si i a .x. cierges qui ardent
Grant clarté et grant luminaire.
Enuié furent de mal traire
Li cheualier et recreü 
S ont la nuit mangié et beü
Tant que tuit s andorment ansanble.
A l anuitier de cort s en anble
Cligés et de tote la gent 
N i ot cheualier ne sergent
Qui seüst pas que il deuint.
Ne fina tant qu a Iehan uint
Qui de quanqu il puet le consoille.
Unes armes li aparoille
Qui ia mestier ne li auront.
Au cemetire andui s an uont
Armé a coite d esperon
Mes clos estoit tot anuiron
Li cemetires de haut mur 
Si cuidoient estre aseür
Li cheualier qui se dormoient
Et la porte fermee auoient
Par dedanz que nus n i entrast.
Cligés ne uoit comant i past
Car par la porte antrer n i puet
Et por uoir antrer li estuet 
Amors li enorte et semont.
Au mur se prant et ranpe amont
Car mout estoit preuz et legiers.
La dedanz estoit uns uergiers
Ou auoit arbres a planté.
Pres del mur en ot .i. planté
Ensi que au mur se tenoit.
Or a Cligés quanqu il uoloit
Car par cel arbre ius se mist.
La premiere chose qu il fist
Ala Iehan la porte ourir.
Les cheualiers uoit toz dormir
Si a le luminaire estaint
Que nule clartez n i remaint.
Et Iehanz maintenant descueure
La fosse et la sepolture oeure
Si que de rien ne la malmet.
Cligés an la fosse se met
S en a s amie fors portee
Qui mout est uainne et amortee
Si l acole et beise et anbrace
Ne set se duel ou ioie face 
El ne se muet ne ne dit mot.
Et Iehanz au plus tost qu il pot
A la sepolture reclose
Si qu il ne pert a nule chose
Que l an i eüst atochié.
De la tor se sont aprochié
Au plus tost que il onques porent.
Et quant en la tor mise l orent
Es chanbres qui soz terre estoient
Adonc la desseuelissoient 
Et Cligés qui rien ne sauoit
De la poison que ele auoit
Dedanz le cors qui la fet mue
Et tele qu el ne se remue
Por ce cuide qu ele soit morte 
Si s an despoire et desconforte
Et sopire formant et plore.
Mes par tans iert uenue l ore
Que la poisons perdra sa force.
Et mout se trauaille et esforce
Fenice qui l ot regreter
Qu ele le puisse conforter
Ou de parole ou de regart.
A po que li cuers ne li part
Del duel qu ele ot que il demainne.
 Ha  fet il Morz com es uilainne
Qant tu espargnes et respites
Les uix choses et les despites
Celes leiz tu durer et uiure.
Morz tu es forssenee et iure
Qant m amie as morte por moi.
Ce est meruoille que ie uoi 
M amie est morte et ie sui uis.
Ha  dolce amie uostre amis
Por coi uit et morte uos uoit 
Or porroit an dire par droit
Qant morte estes par mon seruise
Que ie uos ai morte et ocise.
Amie don sui ie la morz
Qui morte uos ai - n est ce torz  -
Qui m  amie uos ai tolue
Si ai la uostre retenue.
Dont n ert ma ioie dolce amie
uostre santez et uostre uie 
Et don n estoit uostre la moie 
Car nule rien fors uos n amoie
Une chose estiens andui.
Or ai ge fet ce que ie dui 
Car la uostre gart an mon cors
Et la moie est del uostre fors
Et l une a l autre ou qu ele fust
Conpaingnie porter deüst
Ne riens nes deüst departir. 
Atant cele giete un sopir
Et dit foiblement et an bas 
 Amis amis ie ne sui pas
Del tot morte mes po an faut.
De ma uie mes ne me chaut.
Ie me cuidai gaber et faindre
Mes or estuet a certes plaindre
Car la morz n a soing de mon gab.
Meruoille iert se uiue an eschap
Car trop m ont li mire bleciee
Ma char ronpue et depeciee
Et neporquant s il poïst estre
Qu auoec moi fust ceanz ma mestre
Cele me feïst tote sainne
Se rien i deüst ualoir painne.
-Amie donc ne uos enuit
Fet Cligés car encore enuit
La uos amanrai ie ceanz.
-Amis einz i ira Iehanz. 
Iehanz i uet si l a tant quise
Qu il la troua si li deuise
Comant il uialt qu ele s an ueingne
Ne essoines ne la deteigne
Car Fenice et Cligés la mandent
En une tor ou il l atandent 
Car Fenice est mout malbaillie 
S estuet qu ele ueigne garnie
D oignemant et de letuaire 
Morte iert s ele demore gaire
S isnelemant ne la secort.
Et Thessala maintenant cort
Et prant oignemant [...] entrait
Et leituaire qu ele ot fait 
Si est a Iehan asanblee.
De la uile issent a celee
Tant qu a la tor uienent tot droit.
Qant Fenice sa mestre uoit
Lors cuide estre tote garie
Tant l aimme et croit et tant s i fie.
Cligés l acole et la salue
Et dist   Bien soiez uos uenue
Mestre ie uous aim tant et pris 
Car me dites que uos est uis
Del mal a ceste dameisele 
Que uos sanble  Garra en ele 
-Oïl sire n en dotez pas
Que ie tote ne la respas.
Ia n iert passee la quinzainne
Que ie si ne la face sainne
Qu ele ne fu nule foiee
Plus sainne ne plus anuoisiee. 
Thessala panse a li garir
Et Iehanz uet la tor seisir
De tot ce que il i couient.
Cligés ua en la tor et uient
Hardiemant tot a ueüe
C un ostor i a mis en mue
Si dit que il le uet ueoir
Ne nus ne puet aparceuoir
Qu il i uoist por nule acheison
Se por l ostor seulemant non.
Mout i demore nuit et ior
Et Iehanz fet garder la tor
Que nus n i antre qu il ne uuelle.
Fenice n a mal don se duelle
Car bien l a Tessala garie.
S or fust Cligés dus d Aumarie
Ou de Marroc ou de Tudele
Ne prisast il une cenele
Auers la ioie que il a.
Certes de rien ne s auilla
Amors quant il les mist ansanble 
Car a l un et a l autre sanble
Qant li uns l autre acole et beise
Que de lor ioie et de lor eise
Soit toz li mondes amandez 
Ne ia plus ne m an demandez.
Tot cel an et de l autre assez
Trois mois ce croi et plus assez
A Fenice an la tor esté.
Au renouelemant d esté
Que flors et fuelles d arbres issent
Et cil oisel si s esioïssent
Qu il font lor ioie an lor latin
Auint que Fenice .i. matin
Oï chanter le rossignol.
Le braz au flanc et l autre au col
La tenoit Cligés dolcemant
Et ele lui tot maintenant 
Si li a dit   Biax amis chiers
Grant bien me feïst uns uergiers
Ou ie me poïsse deduire.
Ne ui lune ne soloil luire
Plus a de .xu. mois antiers.
S estre poïst mout uolentiers
M an istroie la fors au ior
Qu anclose sui an ceste tor 
Et se ci pres auoit uergier
Ou ie m alasse esbanoier
Mout me feroit grant bien souant. 
Lors li met Cligés an couant
Qu a Iehan consoil an querra
Tot maintenant qu il le uerra.
Et maintenant est auenu
Que Iehanz est leanz uenu
Car souant uenir i soloit.
De ce que Fenice uoloit
L a Cligés a parole mis.
 Tot est apareillié et quis
Fet Iehanz quanqu ele comande.
De ce qu ele uialt et demande
Est ceste corz bien aeisiee. 
Lors se fet Fenice mout liee
Et dit a Iehan qu il l i maint.
Cil respont   An moi ne remaint. 
Lors uet Iehanz ourir un huis
Tel que ie ne sai ne ne puis
La façon dire ne retraire.
Nus fors Iehan nel poïst faire
Ne ia nus dire ne seüst
Que huis ne fenestre i eüst
Tant con li huis ne fust ouerz
Si estoit celez et couerz.
Qant Fenice uit l uis ourir
Et le soloil leanz ferir
Qu ele n auoit pieç a ueü
De ioie a tot le san meü
Et dit c or ne quiert ele plus
Qant el puet issir de reclus
N aillors ne se quiert herbergier.
Puis est antree an un uergier
Qui mout li plest et atalante.
Enmi le uergier ot une ante
De flors chargiee et bien foillue
Et par dedesoz estandue.
Ensi estoient li rain duit
Que par terre pandoient tuit
Et pres de la terre baissoient
Fors la cime dom il nessoient.
La cime aloit contremont droite.
Fenice autre leu ne couoite.
Et desoz l ante ert li praiax
Mout delitables et mout biax
Ne ia n iert tant li solauz chauz
An esté quant il est plus hauz
Que ia rais i puisse passer
Si le sot Iehanz conpasser
Et les branches mener et duire.
La se ua Fenice deduire
Si a fet soz l ante son lit 
La sont a ioie et a delit.
Et li uergiers ert clos antor
De haut mur qui tient a la tor
Si que riens nule n i montast
Se par la tor sus n i entrast.
Or est Fenice mout a eise
N est riens nule qui li despleise
Qant sor les flors ne sor la fuelle
Ne li faut riens que ele uuelle 
Son ami li loist anbracier.
El tans que l en uet an gibier
De l espreuier et del brachet
Qui quiert l aloe et le maslet
Et la quaille et la perdriz trace
Auint c uns cheualiers de Trace
Bachelers iuenes anuoisiez
De cheualerie prisiez
Fu un ior an gibiers alez
uers cele tor tot lez a lez.
Bertranz ot non li cheualiers.
Essorez fu ses espreuiers
Qu a une aloete a failli.
Or se tandra por malbailli
Bertranz s il pert son espreuier.
Desoz la tor anz el uergier
Le uit descendre et aseoir
Et ce li plot mout a ueoir 
Or ne le cuide mie perdre.
Tantost se uet au mur aerdre
Et fet tant que oltre s an passe.
Soz l ante uit dormir a masse
Fenice et Cligés nu a nu.
 Dex fet il que m est auenu 
Quiex meruoille est ce que ie uoi 
N est ce Cligés  Oïl par foi.
N est ce l empererriz ansanble 
Nenil mes ceste la resanble
Que riens autre si ne sanbla.
Tel nes tel boche tel front a
Con l empererriz ma dame ot.
Onques mes Nature ne sot
Feire .ii. choses d un sanblant.
An cesti ne uoi ie neant
Que an ma dame ne ueïsse.
S ele fust uiue ie deïsse
ueraiemant que ce fust ele. 
Atant une poire destele
Si chiet Fenice sor l oroille 
Ele tressaut et si s esuoille
Et uoit Bertran si crie fort 
 Amis amis nos somes mort.
uez ci Bertran  S il nos eschape
Cheü somes an male trace 
Il dira qu il nos a ueüz. 
Lors s est Bertranz aparceüz
Que c est l empererriz sanz faille.
Mestiers li est que il s an aille
Car Cligés auoit aportee
El uergier auuec lui s espee
Si l auoit de deuant aus mise.
Il saut sus s a l espee prise
Et Bertranz fuit isnelemant
Plus tost qu il pot au mur se prant
Et oltre estoit ia a bien pres
Qant Cligés li uint si de pres
Et maintenant hauce l espee
Sel fiert si qu il li a colpee
La ianbe desor le genoil
Ausi con .i. raim de fenoil.
Neporquant s an est eschapez
Bertranz malmis et esclopez.
Qant les genz d autre part le uoient
Par po que de duel ne desuoient
Qant si le uoient afolé.
Maintenant li ont demandé
Qui est qui ce li auoit fet.
 Ne me metez fet il an plet
Mes sor mon cheual me montez.
Ia cist afeires n iert contez
Iusque deuant l empereor.
Ne doit pas estre sanz peor
Qui ce m a fet uoir non est il
Car pres est de mortel peril. 
Lors l ont mis sor son palefroi
Si l en mainnent a grant esfroi
Lor duel feisant aual la uile.
Aprés aus uont plus de XX mile
Qui s an uindrent droit a la cort
Et toz li pueples i acort
Et uns et autres qui ainz ainz.
Ia s est Bertranz clamez et plainz
Oiant toz a l empereor
Mes an le tient a ieingleor
De ce qu il dit qu il a ueüe
L enpererriz trestote nue
Auoec Cligés le cheualier
Desoz une ante en un uergier.
Li un le tienent a folie
La uile an est tote esbolie
De la nouele quant il l oent.
Li autre consoillent et loent
L empereor qu a la tor uoise.
Mout est granz li criz et la noise
Des genz qui aprés lui s esmueuent 
Mes an la tor neant ne trueuent
Car Fenice et Cligés s an uont
Et Tessala menee an ont
Qui les conforte et aseüre
Et dit que se par auenture
uoient genz aprés aus uenir
Qui ueignent por ax retenir
Por neant peor en auront
Car ia ne les aparceuront
Por mal ne por anconbrier faire
De tant loing con l en porroit traire
D une fort arbaleste a tor.
Et l emperere est an la tor
Qui fet Iehan querre et mander.
Lier le comande et garder
Et dit que il le fera pendre
Et ardoir et uanter la cendre
Por la honte qu il a sosferte 
Randue l en iert la desserte
Mes ce iert desserte sanz preu
Car an la tor a son neueu
Auuec sa fame receté.
 Par foi uos dites uerité
Fet Iehanz ia n en mantirai
Ne ia por uos nel celerai 
Et se g en ai de rien mespris
Bien est droiz que ie soie pris 
Et se ie muir por lui a tort
S il uit il uengera ma mort.
Et feites an mialz que porrez
Que se g en muir uos en morrez. 
L enpereres d ire tressue
Qant la parole a entandue
Et set bien que Iehanz a dit.
 Iehan fet il tant de respit
Auras que tes sire iert trouez
Qui malueisemant s est prouez
uers moi qui mout l auoie chier
Ne ne li pansoie trichier 
Mes an prison seras tenuz.
Se tu sez qu il est deuenuz
Di le tost et ie le comant. 
Iehanz respont   Et ie comant
Feroie si grant felenie 
Por treire fors del cors la uie
Certes ne uos anseigneroie
Mon seignor se ie le sauoie
Anteimes ce se Dex me gart
Que ie ne sai dire quel part
Il sont alé ne plus que uos.
Mes de neant estes ialos.
uostre corroz tant ne redot
Ne le uos die tot de bot
-Et si n en serai ia creüz -
Comant uos estes deceüz 
Par .i. boiure que uos beüstes
Engigniez et deceüz fustes
Le ior que uoz noces feïstes.
Onques puis se uos ne dormistes
Ou an songent ne uos auint
De li ioie ne uos auint
Mes la nuit songier uos feisoit
Et li songes tant uos pleisoit
Con s an ueillant uos auenist
Qu ele antre ses braz uos tenist
N autres biens ne uos an uenoit.
Ses cuers a Cligés se tenoit
Tant que por lui morte se fist 
Si me crut tant qu il le me dist
Et si la mist en ma meison
Dont il est sires par reison.
Ne uos an deuez a moi prendre 
L en me deüst ardoir ou pendre
Se ie mon seignor refusasse
Et de son uoloir l encusasse. 
Qant l emperere ot ramentoiure
La poison qui li plot a boiure
Par coi Tessala le deçut
Lors primes sot et aparçut
C onques de sa fame n auoit
Eü ioie bien le sauoit
Se il ne li auint par songe 
Mes ce fu ioie de mançonge
Et dit se il n en prant uengence
De la honte et de la uiltence
Que li traïtes li a faite
Qui sa fame li a fortraite
Ia mes n aura ioie an sa uie.
 Or tost fet il iusqu a Pauie
Et de ça iusqu an Alemaigne
Chastel ne uile n i remaigne
Ne cité ou il ne soit quis.
Qui an.ii. les amanra pris
Plus l aurai que nul home chier.
Or del bien querre et del cerchier
Et sus et ius et pres et loing. 
Tuit s esmueuent com a besoing
S ont au querre tot le ior mis 
Mes Cligés a de tex amis
Qui einçois se il le trouoient
A sauueté le conduiroient
Qu il le ramenassent arriere.
Trestote la quinzainne antiere
Les ont chaciez a quelque painne.
Mes Tessala qui les an mainne
Les conduist si seüremant
Par art et par anchantemant
Que il n ont crieme ne peor
De tot l esforz l empereor.
N en uile n an cité ne gisent
Et si ont quanque il deuisent
Autresi ou mialz qu il ne suelent
Car Tessala quanque il uuelent
Lor aporte et quiert et porchace 
Ne nus nes silt mes ne ne chace
Car tuit se sont mis el retor.
Mes Cligés n est mie a seior 
Au roi Artus son oncle en ua 
Tant le quist que il le troua
S a a lui fet plainte et clamor
De son oncle l empereor
Qui por son desheritemant
Auoit prise desleaumant
Fame que prandre ne deuoit
Qu a son pere pleui auoit
Que ia n auroit fame en sa uie.
Et li rois dit que a nauie
Deuant Costantinoble ira
Et de cheualiers emplira
Mil nes et de sergenz trois mile
Tex que citez ne bors ne uile
Ne chastiax tant soit forz ne hauz
Ne porra sosfrir lor assauz.
Et Cligés n a pas oblié
Que lors n ait le roi mercié
De s aïde qu il li otroie.
Li rois querre et semondre anuoie
Toz les hauz barons de sa terre
Et fet apareillier et querre
Nes et dromonz galies barges.
D escuz de lances et de targes
Et d armeüre a cheualier
Fet ces nes emplir et chargier.
Por ostoier fet aparoil
Li rois si grant que le paroil
N ot ne Cesar ne Alixandres.
Tote Eingleterre et tote Flandres
Normandie France et Bretaigne
Et tot desi qu as porz d Espaigne
A fet semondre et amasser.
Ia deuoient la mer passer
Qant de Grece uindrent message
Qui respitierent le passage
Et le roi et ses genz retindrent.
Auoec les messagiers qui uindrent
Fu Iehanz qui bien fist a croire
Car de chose qui ne fust uoire
Et que il de fi ne seüst
Tesmoinz ne messagiers ne fust.
Li message haut home estoient
De Grece qui Cligés queroient.
Tant le quistrent qu il le trouerent
Et mout grant ioie an demenerent 
Si li ont dit   Dex uos saut sire
De par toz ces de uostre empire.
Grece uos est abandonee
Et Costantinoble donee
Por le droit que uos i auez.
Morz est mes uos ne le sauez
uostre oncles del duel que il ot
Por ce que trouer ne uos pot.
Tel duel ot que le san chania
Onques ne but ne ne mania
Si morut con huem forssenez.
Biax sire or uos an reuenez
Car tuit uostre baron uos mandent
Mout uos desirrent et demandent
Empereor uos uoelent feire. 
Tel l oent qui de cest afeire
Furent lié s en i ot de tex
Qui esloignassent lor ostex
uolantiers et mout lor pleüst
Que l oz uers Grece s esmeüst.
Mes remeise est del tot la uoie
Car li rois ses genz en enuoie
Si s en depart l oz et atorne .
Et Cligés se haste et atorne
Qu an Grece s en uialt retorner
N a cure de plus seiorner.
Atornez s est congié a pris
Au roi et a toz ses amis.
Fenice an mainne si s en uont 
Ne finent tant qu an Grece sont
Et a grant ioie le reçurent
Si con lor seignor feire durent
Et s amie a fame li donent
En.ii. ansanble les coronent.
De s amie a feite sa dame
Car il l apele amie et dame
Et por ce ne pert ele mie
Que il ne l aint come s amie
Et ele lui tot autresi
Con l en doit amer son ami.
Et chascun ior lor amors crut
Onques cil de li ne mescrut
Ne querela de nule chose 
N onques ne fu tenue anclose
Si com ont puis esté tenues
Celes qu aprés li sont uenues 
Einz puis n i ot empereor
N eüst de sa fame peor
Qu ele nel deüst deceuoir
Se il oï ramanteuoir
Comant Fenice Alis deçut
Primes par la poison qu il but
Et puis par l autre traïson.
Por ce einsi com an prison
Est gardee an Costantinoble
Ia n iert tant haute ne tant noble
L empererriz quex qu ele soit 
L empereres point ne s i croit
Tant con de celi li remanbre 
Toz iorz la fet garder en chanbre
Plus por peor que por le hasle
Ne ia auoec li n aura masle
Qui ne soit chastrez en anfance.
De ce n est criemme ne dotance
Qu Amors les lit an son lien.
§Ci fenist l ueure Crestien.
