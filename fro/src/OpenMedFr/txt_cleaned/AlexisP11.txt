#META#  TextURI          AlexisP11
#META#  DEAF             http//www.deaf-page.de/fr/bibl/bib99a.php#AlexisP
#META#  TL               Alex. Alex. S.
#META#  FEW        		  
#META#  ARLIMA           https//www.arlima.net/no/114
#META#  Author         
#META#  AuthorBorn
#META#	AuthorBornAmb
#META#  AuthorDied
#META#	AuthorDiedAmb
#META#	AuthorFl1
#META#	AuthorFl2
#META#  TextTitle        La uie de saint Alexis
#META#  TextSubtitle	   poème du XIe siècle et renouuellements des XIIe XIIIe et XIue siècles publiés auec préface uariantes notes et glossaire
#META#  Textuols         1
#META#  TextSubi         hagiography
#META#	TextDom
#META#	Translation
#META#	Collection
#META#	CollectionNo
#META#  TextDescARL      uers décasyllabiques assonancés
#META#  TextDescuers     10
#META#  TextDateARL      milieu du XIe siècle
#META#  TextDateAdi      m11
#META#	TextDateMin
#META#	TextDateMax
#META#  EdEditor         Paris Gaston Pannier Léopold
#META#  EdPlace          Paris
#META#  EdPublisher      F. uieweg
#META#  Eduol           
#META#  EdYear           1887
#META#  EdPages          139-170
#META#  MsBase           L A P
#META#  MsOther          M1 S
#META#  MsNum            6
#META#	MsDateARL
#META#	MsDateAdi
#META#	Form
#META#	Complete
#META#	NoWords
#META#	NoLines
#META#	DialAuth
#META#	DialScribe
#META#  ScanURL          https//archiue.org/details/lauiedesaintale03alexgoog
#META#  ScanURIOther	  
#META#  ArkID            ark/13960/t1ih3nt8t
#META#  LccnID           14022514
#META#  OclcID           67605175
#META#  WebAuthor        Dauid Ioseph Wrisley
#META#  ORCIDWebAuthor   orcid.org/0000-0002-0355-1487
#META#  WebReuiewer      
#META#  ORCIDReuiewer    
#META#  MiscInfo         the eleuenth century uersion in this uolume
#META#  CCLicense        CC BY-NC-SA 4.0 International 


*** START
Pageu01P139
Bons fut li siecles al tens ancienor
Quer feit i ert e iustise et amor
Si ert credance dont or n i at nul prot
Tot est mudez perdude at sa color
Ia mais n iert tels com fut as anceisors.
Al tens Noe et al tens Abraham
Et al Dauid que Deus par amat tant
Bons fut li siecles  ia mais n iert si uailanz.
uielz est e frailes tot s en uait declinant
Si st empeiriez tot bien uait remanant.
Pois icel tens que Deus nos uint saluer
Nostre anceisor ourent cristientet
Si fut uns sire de Rome la citet
Riches hom fut de grant nobilitet
Por ço l uos di d un son fil uoil parler.
Pageu01P140
Eufemiens — ensi out nom li pedre —
Cons fut de Rome del mielz qui donc i eret
Sor toz ses pers l amat li emperedre.
Donc prist muilier uailant et honorede
Des mielz gentils de tote la contrede.
Pois conuerserent ensemble Iongement
Que enfant n ourent peiset lor en forment.
Deu en apelent andoi parfitement
E reis celestes par ton comandement
Enfant nos done qui seit a ton talent.
Tant li preierent par grant humilitet
Que la muilier donat feconditet
Un fil lor donet si l en sourent bon gret
De saint batesme l ont fait regenerer
Bel nom li metent sulonc cristientet.
Fut batiziez si out nom Alexis.
Qui l out portet uolentiers le nodrit
Pois li bons pedre ad escole le mist.
Tant aprist letres que bien en fut guarniz
Pois uait li enfes l emperedor seruir.
Quant ueit li pedre que mais n aurat enfant
Pageu01P141
Mais que cel sol que il par amat tant
Donc se porpenset del siecle a en auant
Or uolt que prenget muilier a son uiuant
Donc li achatet filie d un noble franc.
Fut la pulcele de molt halt parentet
Filie ad un comte de Rome la citet
N at plus enfant lei uolt molt honorer.
Ensemble en uont li dui pedre parler
Lor dous enfanz uolent faire asembler.
Noment le terme de lor asemblement
Quant uint al faire donc le font gentement
Danz Alexis l esposet belement
Mais de cel plait ne uolsist il nient
De tot en tot ad a Deu son talent.
Quant li iorz passet et il fut anoitiet
Ço dist li pedre  Filz quer t en uai colchier.
Auoc ta  spose al comand Deu del ciel.
Ne uolst li enfes son pedre corocier
uint en la chambre od sa gentil muilier.
Pageu01P142
Com ueit le lit esguardat la pulcele
Donc li remembret de son seinor celeste
Que plus at chier que tot aueir terrestre
E Deus dist il com forz pechiez m apresset
S or ne m en fui molt criem que ne t en perde.
Quant en la chambre furent tot sol remes.
Danz Alexis la prist ad apeler
La mortel uide li prist molt a blasmor
De la celeste li mostret ueritet
Mais lui ert tart qued il s en fust alez.
Oz mei pulcele celui tien ad espos
Qui nos redenst de son sanc precios.
En icest siecle nen at parfite amor
La uide est fraile n i at durable honor
Ceste ledice reuert a grant tristor.
Quant sa raison li at tote mostrede
Pois li comandet les renges de s espede
Et un anel dont il l out esposede.
Donc en eist fors de la chambre son pedre
En mie nuit s en fuit de la contrede.
Donc uint edrant dreitement a la mer
La nef est preste ou il deueit entrer
Pageu01P143
Donet son pris et enz est aloez.
Drecent lor sigle laisent corre par mer
La pristrent terre ou Deus lor uolst doner.
Dreit a Lalice une citet molt bele
Iloc ariuet sainement la nacele.
Donc en eisit danz Alexis a terre
Mais io ne sai com longes i conuerset
Ou que il seit de Deu seruir ne cesset.
D iloc alat en Alsis la citet
Por une imagene dont il odit parler
Qued angele firent par comandement Deu
El nom la uirgene qui portat saluetet
Sainte Marie qui portat damne Deu.
Tot son aueir qu od sei en out portet
Tot le depart que giens ne l en remest
Larges almosnes par Alsis la citet
Donet as poures ou qu il les pot trouer
Par nul aueir ne uolt estre encombrez.
Quant son aueir lor at tot departit
Entre les poures s asist danz Alexis
Pageu01P144
Receut l almosne quant Deus la li tramist
Tant en retint dont son cors pot guarir
Se lui  n remaint si l rent as pouerins
Or reuiendrai al pedre et a la medre
Et a la  spose qui sole fut remese
Quant il ço sourent qued il fuiz s en eret
Ço fut granz dois qued il en demenerent
Et granz deplainz par tote la contrede.
Ço dist li pedre Chiers filz com t ai perdut
Respont la medre Lasse qu est deuenuz
Ço dist la  spose  Pechiez le m at tolut.
Amis bels sire si poi uos ai out
Or sui si graime que ne pois estre plus.
Donc prent li pedre de ses meilors serianz
Par moites terres fait querre son enfant.
Iusqu en Alsis en uindrent dui edrant
Iloc trouerent dan Alexis sedant
Mais n enconurent son uis ne son semblant.
Si at li enfes sa tendre charn mudede
Pageu01P145
Ne l reconurent li dui seriant son pedre.
A lui medisme ont l almosne donede
Il la receut come li altre fredre.
Ne l reconurent sempres s en retornerent.
Ne l reconurent ne ne l ont enterciet.
Danz Alexis en lodet Deu del ciel
D icez sons sers cui il est almosniers.
Il fut lor sire or est lor prouendiers
Ne uos sai dire com il s en firet liez.
Cil s en repairent a Rome la citet
Noncent al pedre que ne l pourent trouer.
S il fut dolenz ne l estot demander
La bone medre s en prist a dementer
E son chier fil souent a regreter
Filz Alexis por quei t portat ta medre
Tu m ies fuiz dolente en sui remese.
Ne sai le leu ne nen sai la contrede
Ou t alge querre tote en sui esguarede.
Ia mais n ierc liede chiers filz ne n iert tes pedre.
uint en la chambre pleine de marrement.
Si la despeiret que n i remest nient
Pageu01P146
N i laissat palie ne neul ornement.
A tel tristor atornat son talent
Onc pois cel di ne s  contint liedement.
Chambre dist ele ia mais n estras parede
Ne ia ledice n iert en tei demenede.
Si l at destruite com s hom l oust predede
Sas i fait pendre e cinces deramedes
Sa grant honor a grant dol at tornede.
Del dol s asist la medre ius a terre
Si fist la  spose dan Alexis acertes
Dame dist ele io ai fait si grant perte
Ore uiurai en guise de tortrele
Quant n ai ton fil ensembl  od tei uoil estre.
Respont la medre S od mei te uols tenir.
Si t  guarderai por amor Alexis
Ia n auras mal dont te poisse guarir.
Plainons ensemble le dol de nostre ami
Tu del seinor io l  ferai por mon fil.
Pageu01P147
Ne pot estre altre metent l el consirrer
Mais la dolor ne podent oblider.
Danz Alexis en Alsis la citet
Sert son seinor par bone uolentet
Ses enemis ne l pot onc enganer.
Dis e set anz n en fut nient a dire
Penat son cors el damne Deu seruise.
Por amistet ne d ami ne d amie
Ne por honors qui lui fussent tramises
N en uolt torner tant com il ad a uiure.
Quant lot son cor en at si atornet
Que ia son uoil n istrat de la citet
Deus fist l imagene por soe amor parler
Al seruitor qui serueit al alter
Ço li comandet Apele l home Deu.
Ço dist l imagene Fai l home Deu uenir
En cest monstier quer il l at deseruit
Et il est dignes d entrer en paradis.
Cil uait si l quiert mais il ne l set choisir
Icel saint home de cui l imagene dist.
Pageu01P148
Reuint li costre a l imagene el mostier
Certes dist il ne sai cui entercier.
Respont l imagene Ço st cil qui lez lus siet
Pres est de Deu e del regne del ciel
Par nule guise ne s en uolt esloinier.
Cil uait si l quiert fait l el mostier uenir.
Es uos l esemple par trestot le pais
Que cele imagene parlat por Alexis.
Trestoit l honorent li grant e li petit
E toit le preient que d els aiet mercit.
Quant il ço ueit que l  uolent honorer
 Certes dist il n i ai mais ad ester
D iceste honor ne m  reuoil encombrer.
En mie nuit s en fuit de la citet
Dreit a Lalice reioint li sons edrers.
Danz Alexis entrat en une nef 
Ourent lor uent laisent corre par mer.
Dreit a Tarson espeiret ariuer
Mais ne pot estre ailors l estot aler.
Tot dreit a Rome les portet li orez.
Pageu01P149
Ad un des porz qui plus est pres de Rome
Iloc ariuet la nef a cel saint home.
Quant ueit son regne durement se redotet
De ses parenz qued il ne l  reconoissent
E de l honor del siecle ne l encombrent.
E Deus dist il bels reis qui tot gouernes
Se tei ploust ici ne uolsisse estre.
S or me conoissent mi parent d este terre
me prendront par pri ou par podeste
Se io s en creid il me trairont a perte.
Mais ne por hoc mes pedre me desirret
Si fait ma medre plus que femme qui uiuet
Auoc ma  spose que io lor ai guerpide.
Or ne lairai ne m  mete en lor bailide 
Ne m  conoistront tanziors at que ne m  uirent.
Eist de la nef e uait edrant a Rome.
uait par les rues dont il ia bien fut cointes
Pageu01P150
Altre pois altre mais son pedre i encontret
Ensembl  od lui grant masse de ses homes
Si l  reconut par son dreit nom le nomet
Eufemiens bels sire riches hom
Quer me herberge por Deu en ta maison
Soz ton degret me fai un grabaton
Empor ton fil dont tu as tel dolor.
Tot soi enferms si m  pais por soe amor.
Quant ot li pedre la clamor de son fil
Plorent si oil ne s en pot astenir
Por amor Deu e por mon chier ami
Tot te dorrai bons hom quantque m as quis
Lit et hostel e pain e charn e uin.
E Deus dist il quer ousse un seriant
Qui l me guardast  io l en fereie franc.
Un en i out qui sempres uint auant
Es me dist il qui l  guard par ton comand
Por toe amor en soferrai l ahan.
Cil le menat endreit soz le degret
Pageu01P151
Fait li son lit ou il pot reposer
Tot li amanuet quantque bosoinz li ert.
uers son seinor ne s en uolt mesaler
Par nule guise ne l en pot hom blasmer.
Souent le uirent e li pedre e la medre
E la pulcele qued il out esposede
Par nule guise onques ne l auiserent
N il ne lor dist n il ne li demanderent
Quels hom esteit ne de quel terre il eret.
Souentes feiz lor ueit grant dol mener
E de lor oilz molt tendrement plorer
E tot por lui onques nient por el.
Il les esguardet si l met el consirrer
N at soin que l ueiet si est a Deu tornez.
Soz le degret ou gist sor une nate
La le paist l hom del relief de la table
A grant pouerte deduit son grant barnage.
Ço ne uolt il que sa medre le sachet
Plus aimet Deu que trestot son lignage.
De la uiande qui del herbere li uient
Pageu01P152
Tant en retient dont son cors en sostient
Se lui  n remaint si l rent as almosniers
N en fait musgode por son cors engraissier
Mais as plus poures le donet a mangier.
En sainte eglise conuerset uolentiers
Chascune feste se fait acomungier.
Sainte escriture ço ert ses conseiliers
Del Deu seruise le rouet esforcier
Par nule guise ne s en uolt esloinier.
Soz le degret ou il gist e conuerset
Iloc deduit liedement sa pouerte.
Li serf son pedre qui la maisniede seruent
Lor lauedures li getent sor la teste
Ne s en corocet ned il ne  s en apelet.
Toit l escharnissent si l tienent por bricon
L egue li getent si moilent son linçol.
Ne s en corocet giens cil saintismes hom
Ainz preiet Deu qued il le lor pardoinst
Par sa mercit quer ne seuent que font.
Iloc conuerset eisi dis e set ans.
Ne l reconut nuls sons apartenanz
Pageu01P153
Ne neuls hom ne sout les sons ahanz
Fors sol li liz ou il at geut tant
Ne pot muder ne seit aparissant.
Trente quatre anz at si son cors penet.
Deus son seruise li uolt gueredoner
Molt li engrieget la soe enfermetet.
Or set il bien qued il s en deit aler
Cel son seriant ad a sei apelet.
Quier mei bels fredre et enque e parchamin
Et une penne ço pri toe mercit.
Cil li aportet receit les Alexis
De sei medisme tote la chartre escrist
Com s en alat e com il s en reuint.
Tres sei la tint ne la uolt demostrer
Ne l reconoissent usqu il s en seit alez.
Parfitement s ad a Deu comandet
Sa fin aproismet ses cors est agrauez
De tot en tot recesset del parler.
En la samaine qued il s en dut aler
uint une uoiz treis feiz en la citet
Pageu01P154
Hors del sacrarie par comandement Deu
Qui ses fideilz li at toz enuidez.
Prest est la glorie qued il li uolt doner.
A l altre uoiz lor uint altre somonse
Que l home Deu quiergent qui gist en Rome
Si li depreient que la citet ne fondet
Ne ne perissent la gent qui enz fregondent.
Qui l ont odit remainent en grant dote.
Sainz Innocenz ert idonc apostolies
A lui en uindrent e li riche e li poure
Si li requierent conseil d icele chose
Qu il ont odide qui molt les desconfortet
Ne guardent l hore que terre les enclodet.
Li apostolies e li emperedor
— Li uns Arcadie li altre Honorie out nom—
E toz li poples par commune oraison
Depreient Deu que conseil lor en doinst
D icel saint home par qui il guariront.
Ço li depreient la soe pietet
Que lor enseint ou l  poissent recourer.
uint une uoiz qui lor ad enditet
En la maison Eufemien quereiz
Quer iloc est e la le trouereiz.
Pageu01P155
Toit s en retornent sor dan Eufemien
Alquant le prenent Fortment a blastengier
Iceste chose nos douses noncier
A tot le pople qui est desconseiliez
Tant l as celet molt i as grant pechiet.
II s escondit com li hom qui nel set
Mais ne l en creient al herberc sont alet.
Il uait auant la maison aprester
Fortment l enquiert a toz ses menestrels
Icil respondent que neuls d els ne l set.
Li apostolies e li emperedor
Siedent es bans e pensif e ploros
Iloc esguardent toit cil altre seinor
Depreient Deu que conseil lor en doinst
D icel saint home par qui il guariront.
En tant dementres com il iloc ont sis
Deseiuret l aneme del cors saint Alexis
Tot dreitement en uait en paradis
A son seinor qu il aueit tant seruit.
E reis celestes tu nos i fai uenir 
Pageu01P156
Li bons serianz qui l serueit uolentiers
Il le nonçat son pedre Eufemien
Soef l apelet si li at conseiliet
Sire dist il morz est tes prouendiers
E ço sai dire qu il fut bons cristiens.
Molt longement ai od lui conuerset
De nule chose certes ne l sai blasmer
E ço m est uis que ço est li hom Deu.
Toz sols s en est Eufemiens tornez
uint a son fil ou gist soz son degret.
Les dras sozlieuet dont il esteit couerz
uit del saint home le uis e cler e bel
En son poing tient sa chartre li Deu sers
Ou ad escrit trestot le son conuers
Eufemiens uolt saueir qued espelt.
II la uolt prendre cil ne li uolt guerpir
A l apostolie reuint toz esmariz
Ore ai trouet ço que tant auons quis
Soz mon degret gist uns morz pelerins
Tient une chartre mais ne li pois tolir.
Li apostolies e li emperedor
uienent deuant getent s en oraisons
Metent lor cors en granz aflictions
Pageu01P157
Mercit mercit mercit saintismes hom
Ne t conoumes n uncor ne t conoissons.
Ci deuant tei estoit dui pechedor
Par la Deu grace uochiet emperedor
Ço  st sa mercit qu il nos consent l honor
De tot est mond somes nos iugedor
Del ton conseil somes tot bosoinos.
Cist apostolies deit les anemes baillir
Ço st ses mestiers dont il ad a seruir
Rent li la chartre par la toe mercit
Ço nos dirat qu enz trouerat escrit
E ço doinst Deus qu or en poissons guarir.
Li apostolies tent sa main a la chartre.
Sainz Alexis la soe li alaschet
Lui la consent qui de Rome esteit pape
Il ne la list ned il dedenz n esguardet
Auant la tent ad un bon clerc e sauie.
Li chanceliers cui li mestiers en eret
Cil list la chartre li altre l escolterent.
D icele gemme qued iloc ont trouede
Pageu01P158
Lor dist le nom del pedre e de la medre.
E ço lor dist de quels parenz il eret.
E ço lor dist com s en fuit par mer
E com il fut en Alsis la citet
E com l imagene Deus fist por lui parler
E por l honor dont ne s uolt encombrer
S en refuit en Rome la citet.
Quant ot li pedre ço que dit at la chartre
Ad ambes mains derompt sa blanche barbe.
E filz dist il com dolcros message
uifs atendeie qued a mei repairasses
Par Deu mercit que tu m reconfortasses.
A halte uois prist li pedre a crider
Filz Alexis quels dois m est presentez
Maluaise guarde t ai fait soz mon degret.
A las pechables com par fui auoglez
Tant l ai uedut si ne l poi auiser.
Filz Alexis de ta dolente medre
Tantes dolors at por tei enduredes
E tantes fains e tantes seiz passedes
Pageu01P159
E tantes lairmes por le ton cors ploredes
Cist dols l aurat enquoi par acorede.
O filz cui ierent mes granz hereditez
Mes larges terres dont io aueie asez
Mi granz palais en Rome la citet
Empor tei filz m en esteie penez
Pois mon deces en fusses honorez.
Blanc ai le chief e la barbe chanude
Ma grant honor aueie retenude
Empor tei filz mais n en aueies cure.
Si grant dolor oi m est apareude
Filz la tue aneme seit el ciel absolude.
Tei couenist helme e bronie a porter
Espede ceindre corne tui altre per
E grant maisniede douses gouerner
Le gonfanon l emperedor porter
Com fist tes pedre e li tons parentez.
A tel dolor et a si grant pouerte
Filz t ies deduiz par alienes terres
E d icel bien qui toz doust tons estre
Pageu01P160
Poi en perneies en ta poure herberge.
Se Deu ploust sire en dousses estre.
De la dolor que demenat li pedre
Grant fut la noise si l entendit la medre.
La uint corant com femme forsenede
Batant ses palmes cridant escheuelede
ueit mort son fil a terre chiet pasmede.
Qui donc li uit son grant dol demener
Son piz debatre e son cors degeter
Ses crins derompre son uis demaiseler
E son mort fil detraire et acoler
N i out si dur cui n estoust plorer.
Trait ses cheuels e debat sa peitrine
A grant dol met la soe cliarn medisme
 E filz dist ele com m ous enhadide
E io dolente com par fui auoglide
Ne l conoisseie plus qu onques ne l uedisse.
Plorent si oil e si getet granz criz
Sempres regretet Mar te portai bels fils
Pageu01P161
E de ta medre que n aueies mercit
Por tei m uedeies desirrer a morir
Ço st grant merueile que pitet ne t en prist.
A lasse mesre com oi fort auenture 
Ci uei io morte tote ma portedure.
Ma longe atente a grant dol est uenude.
Que porrai faire dolente malfedude
Ço st grant merueile que li miens cors tant duret.
Filz Alexis molt ous dur corage.
Com adosas tot ton gentil linage
Sed a mei sole uels une feiz parlasses
Ta lasse medre si la reconfortasses
Qui si st dolente chiers filz bor i alasses.
Filz Alexis de la toe charn tendre
A quel dolor deduit as ta iouente
Por quei m fuiz  ia t portai en mon uentre
E Deus le set que tote sui dolente
Ia mais n ierc liede por home ne por femme.
Ainz que t ousse si n fui molt desirrose
Ainz que nez fusses si n fui molt anguissose
Pageu01P162
Quant io t uid net si n fui liede e goiose
Or te uei mort tote en sui coroçose
Ço peiset mei que ma fin tant demoret.
Seinors de Rome por amor Deu mercit
Aidiez m a plaindre le dol de mon ami.
Granz est li dois qui sor mei est uertiz
Ne pois tant faire que mes cors s en sazit
Il n est merueile n ai mais filie ne fil.
Entre le dol del pedre e de la medre
uint la pulcele qued il out esposede
Sire dist ele com longe demorede
Ai atendude en la maison ton pedre
Ou tu m laisas dolente et esguarede
Sire Alexis tanz iorz t ai desirret
E tantes lairmes por le ton cors ploret
E tantes feiz por tei en loinz guardet
Se reuenisses ta  spose conforter
Por felonie nient ne por lastet.
O chiers amis de ta iouente bele
Pageu01P163
Ço peiset mei que tei podrirat terre
E gentils hom com dolente pois estre
Io atendeie de tei bones noueles
Mais or les uei si dures et si pesmes
O bele boche bels uis bele faiture
Com est mudede uostre bele figure
Plus uos amai que nule creature.
Si grant dolor oi m est apareude
Mielz me uenist amis que morte fusse.
Se io t sousse la ius soz le degret
Ou as geut de longe enfermetet
Ia tote gent ne m  soussent torner
Qu ensembl  od tei n ousse conuerset
Se me leust si t ousse guardet.
Or par sui uedue sire dist la pulcele
Ia mais ledice naurai quer ne pot estre
Ne ia mais home n aurai charnel en terre.
Deu seruirai le rei qui tot gouernet
Il ne m faldrat s il ueit que io lui serue.
Pageu01P164
Tant i plorerent e li pedre e la medre
E la pulcele que toit s en alasserent.
En tant dementres le saint cors conreerent
Toit cil seinor e bel l acostumerent.
Com felix cel qui par feit l honorerent 
Seinors que faites ço dist li apostolies
Que ualt cist criz cist dois ne cesta noise
Cui que seit dols a nostre os est il goie
Quer par cestui aurons bone adiutorie.
Si li preions que de toz mais nos tolget.
Trestoit le prenent qui pourent auenir 
Chantant en portent le cors saint Alexis
E toit li preient que d els aiet mercit.
N estot somondre icels qui l ont odit
Toit i acorent li grant e li petit.
Si s en commourent tote la gent de Rome
Plus tost i uint qui plus tost i pout corre
Parmi les rues en uienent si granz torbes
Ne reis ne cons n i pot faire entrerote
Ne le saint cors ne pourent passer oltre.
Pageu01P165
Entr  els en prenent cil seinor a parler
Grant est la presse nos n i podrons passer
Por cest saint cors que Deus nos at donet
Liez est li poples qui tant l at desirret
Toit i acorent nuis ne s en uolt torner.
Cil en respondent qui l empirie bailissent
Mercit seinors nos en querrons mecine
De noz aueirs ferons granz departides
La main menude qui l almosne desirret
S il nos font presse donc en iermes deliure.
De lor tresor prenent l or e l argent
Si l font geter deuant la poure gent
Par iço cuident aueir descombrement.
Mais ne pot estre cil n en rouent nient
A cel saint home tornet ont lor talent.
Ad une uoiz crident la gent menude
De cest aueir certes nos n auons cure
Si grant ledice nos est apareude
D icest saint cors n auons soin d altre mune
Quer par cestui aurons nos bone aiude.
Pageu01P166
Onques en Rome nen out si grant ledice
Com out le iorn as poures et as riches
Por cel saint cors qu il ont en lor bailide.
Ço lor est uis que tiengent Deu medisme
Trestoz li poples lodet Deu e graciet.
Sainz Alexis out bone uolentet
Por hoc en est oi cest iorn honorez.
Li cors en gist en Rome la citet
E l aneme en est enz el paradis Deu.
Bien pot liez estre qui si est aloez.
Qui at pechiet bien s en pot recorder
Par penitence s en pot tres bien saluer.
Bries est cist siecles plus durable atendeiz.
Ço preions Deu la sainte trinitet
Qu od lui ensemble poissons el ciel regner.
Sorz ne auogles ne contraiz ne lepros
Ne muz ne orbs ne nuis palazinos
Ensorquetot ne neuls langoros
Nul n en i at qui n alget malendos
Cel n en i at qui n report sa dolor.
N i uint enferms de nule enfermetet
Quant il l apelet sempres n aiet santet.
Pageu01P167
Alquant i uont alquant se font porter
Si ueirs miracles lor i at Deus mostrez
Qui uint plorant chantant l en fuit raler.
Cil dui seinor qui l empirie gouernent
Quant il en ueient les uertuz si apertes
Il le receiuent si l portent e si l seruent.
Alques par pri e le plus par podeste
uont en auant si derompent la presse.
Sainz Boneface que l hom martir apelet
Aueit en Rome une eglise molt bele 
Iloc en portent dan Alexis acertes
Et attement le posent a la terre.
Felix li lius ou ses sainz cors herberget
La gent de Rome qui tant l ont desirret.
Set iors le tienent sor terre a podestet.
Grant est la presse ne l estot demander.
De totes parz l ont si auironet
Que a uis onques i pot hom habiter.
Al sedmeiorn fut faite la herberge
A cel saint cors a la gemme celeste.
En sus s en traient si alaschet la presse
Pageu01P168
uoillent ou non si l laissent metre en terre 
Ço peiset els mais altre ne pot estre.
Ad encensiers ad ories chandelabres
Clerc reuestut en albes et en chapes
Metent le cors enz el sarcou de marbre
Alquant i chantent li pluisor getent lairmes 
Ia le lor uoil de lui ne deseurassent.
D or e de gemmes fut li sarcous parez
Por cel saint cors qu il i deiuent poser 
En terre l metent par uiue podestet 
Ploret li poples de Rome la citet
Soz ciel n at home qui s poisset conforter.
Or n estot dire del pedre e de la medre
E de la  spose com il le regreterent
Quer toit en ont lor uoiz si atempredes
Que toit le plainstrent et toit le doloserent
Cel iorn i out cent mil lairmes ploredes.
Desor la terre ne l pourent mais tenir
uoillent ou non si l laissent enfodir
Prenent congiet al cors saint Alexis
E si li preient que d els aiet mercit
Al son seinor il lor seit bons plaidiz.
Pageu01P169
uait s en li poples. E li pedre e la medre
E la pulcele onques ne deseurerent
Ensemble furent iusqu a Deu s en ralerent.
Lor compainie fut bone et honorede
Par cel saint home sont lor anemes saluedes.
Sainz Alexis est el ciel senz dotance
Ensemble od Deu en la compaigne as angeles
Od la pulcele dont se fist si estranges
Or l ad od sei ensemble sont lor anemes
Ne uos sai dire com lor ledice est grande.
Com bone peine Deus e si bon seruise
Fist cel saint hom en ceste mortel uide
Quer or est s aneme de glorie replenide
Ço at que s uolt n en est nient a dire
Ensorquetot e si ueit Deu medisme.
Las malfedut com esmes encombret
Quer ço uedons que toit somes desuet
De nos pechiez somes si auoglet
La dreite uide nos font tresoblider
Par cest saint home doussons ralumer.
Aions seinors cel saint home en memorie
Si li preions que de toz mais nos tolget
Pageu01P170
En icest siecle nos achat pais e goie
Et en cel altre la plus durable glorie
En ipse uerbe. Si n dimes Pater noster.
Amen
*** END
