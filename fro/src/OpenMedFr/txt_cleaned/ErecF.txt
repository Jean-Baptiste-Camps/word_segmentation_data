#META#  TextURI          ErecF
#META#  DEAF             http//www.deaf-page.de/fr/bibl/bib99e.php#ErecF
#META#  TL               Erec
#META#  FEW
#META#  ARLIMA           https//www.arlima.net/ad/chretien_de_troyes.html#ere
#META#  Author           Chrétien de Troyes
#META#  AuthorBorn       1130
#META#	AuthorBornAmb    c
#META#  AuthorDied       1180
#META#	AuthorDiedAmb    a
#META#	AuthorFl1
#META#	AuthorFl2
#META#  TextTitle        Eric et Enide
#META#  TextSubtitle	
#META#  Textuols        
#META#  TextSubi         romance
#META#	TextDom          lit
#META#	Translation      false
#META#	Collection
#META#	CollectionNo
#META#  TextDescARL      uers octosyllabiques à rimes plates
#META#  TextDescuers     8
#META#  TextDateARL      1170
#META#  TextDateAdi      1170
#META#	TextDateMin
#META#	TextDateMax
#META#  EdEditor         Foerster Wendelin
#META#  EdPlace          Halle
#META#  EdPublisher      Niemeyer
#META#	Eduol
#META#  EdYear           1909
#META#  EdPages         
#META#  MsBase           H[P8]
#META#  MsOther         
#META#  MsNum            13
#META#	MsDateARL
#META#	MsDateAdi
#META#	Form             u
#META#	Complete         true
#META#	NoWords          39059
#META#	NoLines          6956
#META#	DialAuth
#META#	DialScribe
#META#  ScanURL          https//fr.wikisource.org/wiki/%C3%89rec_et_%C3%89nide
#META#  ScanURIOther	
#META#  ArkID           
#META#  LccnID          
#META#  OclcID          
#META#  WebAuthor        fr.wikisource.org
#META#  ORCIDWebAuthor  
#META#  WebReuiewer     
#META#  ORCIDReuiewer    
#META#  MiscInfo         missing page and folio numbers
#META#	CCLicense	       CC BY-NC-SA 4.0 International


LI uilains dit an son respit
Que tel chose a l an an despit
Qui mout uaut miauz que l an ne cuide.
Por ce fet bien qui son estuide
Atorne a san quel que il l et
Car qui son estuide antrelet
Tost i puet tel chose teisir
Qui mout uandroit puis a pleisir.
Por ce dit Crestiiens de Troies
Que reisons est que totes uoies
Doit chascuns panser et antandre
A bien dire et a bien aprandre
Et tret d un conte d auanture
Une mout bele coniointure
Par qu an puet prouer et sauoir
Que cil ne fet mie sauoir
Qui sa sciance n abandone
Tant con Deus la grace l an done.
D Erec le fil Lac est li contes
Que deuant rois et deuant contes
Depecier et corronpre suelent
Cil qui de conter uiure uuelent.
Des or comancerai l estoire
Qui toz iorz mes iert an memoire
Tant con durra crestiantez
De ce s est Crestiiens uantez.
UN ior de Pasque au tans nouel
A caradigan son chastel
Ot li rois Artus cort tenue.
Ains si riche ne fu ueüe
Car mout i ot buens cheualiers
Hardiz et corageus et fiers
Et riches dames et puceles
Filles a rois iantes et beles.
Mes einçois que la corz faussist
Li rois a ses cheualiers dist
Qu il uoloit le blanc cerf chacier
Por la costume ressaucier.
Mon seignor Gauuain ne plot mie
Quant il ot la parole oïe.
Sire fet il de ceste chace
N auroiz uos ia ne gré ne grace.
Nos sauomes bien tuit pieç a
Quel costume li blans cers a.
Qui le blanc cerf ocirre puet
Par reison beisier li estuet
Des puceles de uostre cort
La plus bele a quoi que il tort.
Maus an porroit uenir mout granz
Ancore a il ceanz cinc çanz
Dameiseles de hauz parages
Filles a rois iantes et sages
Ne n i a nule n et ami
Cheualier uaillant et hardi
Qui chascuns desresnier uoudroit
Ou fust a tort ou fust a droit
Que cele qui li atalante
Est la plus bele et la plus iante.
Li rois respont Ce sai ie bien
Mes por ce n an leirai ie rien.
Car ne doit estre contredite
Parole puis que rois l a dite.
Demain matin a grant deduit
Irons chacier le blanc cerf tuit
An la forest auantureuse.
Ceste chace iert mout deliteuse.
EINSI est la chose atornee
A l andemain a l aiornee.
L andemain lués que il aiorne
Li rois se lieue si s atorne
Et por aler an la forest
D une corte cote se uest.
Les cheualiers fet esuellier
Les chaceors aparellier.
Ia sont tuit monté si s an uont
Lor ars et lor saietes ont.
Aprés aus monte la reïne
Ansanble o li une meschine.
Pucele estoit fille de roi
Et sist sor un blanc palefroi.
Aprés les siut a esperon
Uns cheualiers Erec ot non.
De la Table Reonde estoit
Mout grant los an la cort auoit.
De tant come il i ot esté
N i ot cheualier plus loé
Et fu tant biaus qu an nule terre
N esteüst plus bel de lui querre.
Mout estoit biaus et preuz et ianz
Et n auoit pas uint et cinc anz.
Onques nus hon de son aage
Ne fu de greignor uasselage.
Que diroie de ses bontez
Sor un cheual estoit montez
Afublez d un mantel ermin
Galopant uint tot le chemin
S ot cote d un diaspre noble
Qui fu fez an Costantinoble.
Chauces de paile auoit chauciees
Mout bien feites et bien tailliees
Et fu es estriers afichiez
Uns esperons a or chauciez
Si n ot arme o lui aportee
Fors que tant solemant s espee.
La reïne uint ateignant
Au tor d une rue poignant.
Dame fet il an ceste uoie
S il uos pleisoit o uos iroie.
Ie ne uing ça por autre afeire
Fors por uos conpeignie a feire.
Et la reïne l an mercie
Biaus amis uostre conpeignie
Aim ie mout ce sachiez de uoir
Car ne puis pas mellor auoir.
LORS cheuauchent a grant esploit
An la forest uienent tot droit.
Cil qui deuant ierent alé
Auoient ia le cerf leué.
Li un cornent li autre huient
Li chien aprés le cerf s esbruient
Corent angressent et abaient
Li archier espessemant traient.
Deuant aus toz chaçoit li rois
Sor un chaceor espanois.
LA reïne Guenieure estoit
El bois ou les chiens escoutoit
Lez li Erec et sa pucele
Qui mout estoit cortoise et bele
Mes d aus tant esloignié estoient
Cil qui le cerf chacié auoient
Qu an ne pooit d aus oïr rien
Ne cor ne chaceor ne chien
Por orellier et escouter
S il orroient home corner
Ne cri de chien de nule part.
Tuit troi furent an un essart
Delez le chemin aresté
Mes mout i orent po esté
Quant il uirent un cheualier
uenir armé sor son destrier
L escu au col la lance el poing.
La reïne le uit de loing.
Delez lui cheuauchoit a destre
Une pucele de grant estre
Et deuant aus sor un roncin
uenoit uns nains tot le chemin
Et ot an sa main aportee
Une corgiee an son noee.
La reine Guenieure uoit
Le chaualier bel et adroit
Et de sa pucele et de lui
uiaut sauoir qui il sont andui.
Sa pucele comande aler
Isnelemant a lui parler.
DAMEISELE fet la reïne
Cel cheualier qui la chemine
Alez dire que uaingne a moi
Et amaint sa pucele o soi.
La pucele ua l anbleüre
uers le cheualier a droiture.
Li nains a l ancontre li uient
An sa main la corgiee tient. .
Dameisele estez fet li nains
Qui de felenie fu plains
Qu alez uos ceste part querant
Ça ne passeroiz uos auant
Nains fet ele leisse m aler
A cel cheualier uuel parler
Car la reïne m i anuoie.
Li nains s estut anmi la uoie
Qui mout fu fel et de put  eire
Ça n auez uos fet il que feire
Alez arriere n est pas droiz
Qu a si buen cheualier parloiz.
La pucele s est auant treite
Passer uost outre a force feite
Car le nain ot an grant despit
Por ce qu ele le uit petit.
Et li nains hauce la corgiee
Quant uers lui la uit aprochiee.
Ferir la uost parmi le uis
Et cele a son braz deuant mis.
Cil recueure si l a ferue
A descouert sor la main nue
Si la fiert sor la main anuerse
Que tote an deuint la main perse.
La pucele quant miauz ne puet
uuelle ou non retorner l estuet.
Retornee s an est plorant
Des iauz li desçandent corant
Les lermes contreual la face.
La reïne ne set que face
Quant sa pucele uoit bleciee
Mout est dolante et correciee.
Ha Erec biaus amis fet ele
Mout me poise de ma pucele
Que si m a bleciee cil nains.
Mout est li cheualiers uilains
Quant il sofri que teus feiture
Feri si bele creature.
Biaus amis Erec alez i
Au cheualier et dites li
Qu il uaingne a moi et nel lest mie.
Conoistre uuel lui et s amie.
Erec cele part esperone
Des esperons au cheual done
uers le cheualier point tot droit.
Li nains cuiuerz uenir le uoit
A l ancontre li est alez.
uassaus fet il arriers estez
Ça ne sai ie qu a feire aiiez.
Arriers uos lo que uos traiiez.
Fui fet Erec nains enuiieus
Trop es fel et contraliieus.
Leisse m aler  -- uos n i iroiz 
Ie si ferai. -- uos non feroiz
Erec bote le nain an sus.
Li nains fn fel tant que nus plus
De la corgiee grant colee
Li a parmi le col donee.
Le col et la face ot uergiee
Erec del cop de la corgiee.
De chief an chief perent les roies
Que li ont feites les corroies.
Il sot bien que del nain ferir
Ne porroit il mie ioïr
Car le cheualier uit armé
Mout felon et desmesuré
Et crient qu assez tost l ocirroit
Se deuant lui son nain feroit.
Folie n est pas uasselages.
De tant fist mout Erec que sages
Rala s an qu il n i ot plus fet.
Dame fet il or est plus let.
Si m a li nains cuiuerz blecié
Que tot m a le uis depecié.
Ne l osai ferir ne tochier
Mes nus nel me doit reprochier
Que trestoz desarmez estoie.
Le cheualier armé dotoie
Qui uilains est et outrageus.
Et il nel tenist mie a ieus
Tost m oceïst par son orguel.
Mes itant prometre uos uuel
Que se ie puis ie uangerai
Ma honte ou ie l angreignerai.
Mes trop me sont mes armes loing
Nes aurai pas a cest besoing
Qu a Caradigan les leissai
Hui matin quant ie m an tornai.
Se ie la querre les aloie
Ia mes retrouer ne porroie
Le cheualier par auanture
Qui s an ua mout grant aleüre.
Siure le me couient adés
Ou soit de loing ou soit de pres
Tant que ie puisse armes trouer
Ou a loiier ou a prester.
Se ie truis qui armes me prest
Maintenant me trouera prest
Li cheualiers de la bataille.
Et bien sachiez sanz nule faille
Que tant nos conbatrons andui
Qu il me conquerra ou ie lui
Et se ie puis iusqu au tierz ior
Me serai ie mis el retor.
Lors me reuerroiz a l ostel
Lié ou dolant ne sai le quel.
Dame ie ne puis plus targier
Siure m estuet le cheualier.
Ie m an uois. A Deu uos comant.
Et la reïne autressimant
A Deu qui de mal le deffande
Plus de cinc çanz foiz le comande.
EREC se part de la reïne
Del cheualier siure ne fine
Et la reine el bois remaint
Ou li rois ot le cerf ataint.
A la prise del cerf einçois
uint que nus des autres li rois
Le blanc cerf ont desfet et pris.
Au repeirier se sont tuit mis
Le cerf an portent si s an uont
A Caradigan uenu sont.
Aprés soper quant li baron
Furent tuit lié par la meison
Li rois si con costume estoit
Por ce que le cerf pris auoit
Dist qu il iroit le beisier prandre
Por la costume del cerf randre.
Par la cort an font grant murmure
Li uns a l autre dit et iure
Que ce n iert ia fet sanz desresne
D espee ou de lance de fresne.
Chascuns uiaut par cheualerie
Desresnier que la soe amie
Est la plus bele de la sale
Mout est ceste parole male.
Quant mes sire Gauuains le sot
Sachiez que mie ne li plot.
A parole an a mis le roi.
Sire fet il an grant esfroi
Sont ceanz uostre cheualier.
Tuit parolent de cel beisier.
Bien dïent tuit que ia n iert fet
Que noise et bataille n i et.
Et li rois li respont par san
Biaus niés Gauuains conselliez m an
Sauue m enor et ma droiture
Car ie n ai de la noise cure.
AU consoil granz partie cort
Des mellors barons de la cort.
Li rois Yders i est alez
Qui premiers i fu apelez.
Aprés li rois Cadoualanz
Qui mout fu sages et uaillanz.
Keus et Girflez i sont uenu
Et Amauguins li rois i fu
Et des autres barons assez
I ot auuec aus amassez.
Tant fu la parole esmeue
Que la reïne i est uenue.
L auanture lor a contee
Qu an la forest auoit trouee
Del cheualier que armé uit
Et del nain felon et petit
Qui de la corgiee ot ferue
Sa pucele sor la main nue
Et ot feru tot einsimant
Erec el uis mout leidemant
Qui a seü le cheualier
Por sa honte acroistre ou uangier
Et dist que repeirier deuoit
Iusqu au tierz ior se il pooit.
Sire fet la reïne au roi
Antandez un petit a moi
Se cist baron loent mon dit
Metez cest beisier an respit
Iusqu au tierz ior qu Erec reuaingne.
N i a cel qu a li ne se taingne
Et li rois meïsmes l otroie.
EREC ua siuant tote uoie
Le cheualier qui armez fu
Et le nain qui l auoit feru
Tant qu il uindrent a un chastel
Mout bien seant et fort et bel
Parmi la porte antrent tot droit.
El chastel mout grant ioie auoit
De cheualiers et de puceles
Car mout an i auoit de beles.
Li un peissoient par les rues
Espreuiers et faucons de mues.
Et li autre aportoient fors
Terciaus ostors mu et sors.
Li autre ieuent d autre part
Ou a la mine ou a hasart
Cil as eschas et cil as tables.
Li garçon deuant cez estables
Torchent les cheuaus et estrillent.
Les dames es chanbres s atillent.
De si loing come il uenir uoient
Le cheualier qu il conoissoient
Son nain et sa pucele o soi
Ancontre lui uont troi et troi.
Tuit le conioent et saluent
Mes contre Erec ne se remuent
Qu il ne le conoissoient pas.
Erec ua siuant tot le pas
Par le chastel le cheualier
Tant que il le uit herbergier.
Quant il uit qu il fu herbergiez
Formant an fu ioianz et liez.
Un petit est auant passez
Et uit gesir sor uns degrez
Un uauassor d auques de iorz
Mes mout estoit poure sa corz.
Biaus hon estoit chenuz et blans
De bon  eire iantis et frans.
Iluec estoit toz seus assis
Bien ressanbloit qu il fust pansis.
Erec pansa que il estoit
Preudon tost le herbergeroit.
Parmi la porte antre an la cort
Li uauassors contre li cort.
Ainz qu Erec li eüst dit mot
Li uauassors salué l ot.
Biaus sire fet il bien ueigniez
Se o moi herbergier deigniez
uez l ostel aparellié ci.
Erec respont uostre merci
Ie ne sui ça uenuz por el.
Mestier ai anuit mes d ostel.
EREC de son cheual desçant
Li sire meïsmes le prant
Par la resne aprés lui le tret
A son oste grant enor fet.
Li uauassors sa fame apele
Et sa fille qui mout fu bele
Qui an un oureor ouroient
Mes ne sai quel oeure feisoient.
La dame s an est fors issue
Et sa fille qui fu uestue
D une chemise par panz lee
Deli blanche et ridee.
Un blanc chainse ot uestu dessus
N auoit robe ne mains ne plus.
Mes tant estoit li chainses uiez
Que as cotes estoit perciez.
Poure estoit la robe defors
Mes dessoz estoit biaus li cors.
MOUT estoit la pucele iante
Car tote i ot mise s antante
Nature qui faite l auoit.
Ele meïsme s an estoit
Plus de cinc çanz foiz meruelliee
Comant une sole foiiee
Tant bele chose feire sot
Ne puis tant pener ne se pot
Qu ele poïst son essanpleire
An nule guise contrefeire.
De cesti tesmoingne Nature
Qu onques si bele creature
Ne fu ueüe an tot le monde.
Por uoir uos di qu  Iseuz la blonde
N ot tant les crins sors ne luisanz
Que a cesti ne fu neanz.
Plus ot que n est la flors de lis
Cler et blanc le front et le uis.
Sor la blanchor par grant meruoille
D une color fresche et uermoille
Que Nature li ot donee
Estoit sa face anluminee.
Li oel si grant clarté randoient
Que deus estoiles ressanbloient.
Onques Deus ne sot feire miauz
Le nes la boche ne les iauz.
Que diroie de sa biauté
Ce fu cele par uerité
Qui fu feite por esgarder
Qu an li se poïst an mirer
Aussi come an un mireor.--
Issue estoit de l oureor
Quant ele le cheualier uoit
Que onques mes ueü n auoit
Un petit arriere s estut
Por ce qu ele ne le conut.
uergoingne an ot et si rogi.
Erec d autre part s esbas
Quant an li si grant biauté uit
Et li uauassors li dit
Bele douce fille prenez
Cest cheual. et si le menez
An cele estable auuec les miens.
Gardez qu il ne li faille riens.
Ostez li la sele et le frain
Si li donez auainne et fain.
Conreez le et estrilliez
Si qu il soit bien aparelliez.
LA pucele prant le cheual
Si li deslace le peitral
Le frain et la sele li oste.
Or a li cheuaus mout buen oste
Mout bien et bel s an antremet.
El chief un cheuoistre li met
Bien le torche estrille et conroie
A la mangeoire le loie
Et si li met fain et auainne
Deuant assez nouele et sainne
Puis reuint a son pere arriere.
Cil li dist Bele fille chiere
Prenez par la main cest seignor
Si li portez mout grant enor.
Par la main l an menez la sus
La pucele ne tarda plus
Qu ele n estoit mie uilainne
Par la main contre mont l an mainne.
La dame estoit deuant alee
Qui la meison ot atornee.
Coutes porpointes et tapiz
Ot estanduz dessor les liz
Ou il se sont assis tuit troi
Erec et ses ostes lez soi
Et la pucele d autre part.
Le feus mout cler deuant aus art.
Li uauassors seriant n auoit
Fors un tot seul qui le seruoit
Ne chanberiere ne meschine.
Cil atornoit an la cuisine
Por le soper char et oisiaus
De l atorner fu mout isniaus.
Bien sot aparellier et tost
char an esseu oisiaus an rost.
Quant le mangier ot atorné
Tel come an li ot comandé
L eue lor done a deus bacins.
Tables et napes pains et uins
Fu tost aparelliez et mis
Si se sont au soper assis.
Trestot quanque mestiers lor fu
Ont a lor uolanté eü.
Quant a lor eise orent sopé
Et des tables furent leué
Erec mist son oste a reison
Qui sire estoit de la meison.
Dites moi biaus ostes fet il
De tant poure robe et si uil
Por qu est uostre fille atornee
Qui tant par est bele et senee
Biaus amis fet li uauassors
Pouretez fet mal as plusors
Et autressi fet ele a moi.
Mout me poise quant ie la uoi
Atornee si pouremant
Ne n ai pooir que ie l amant.
Tant ai esté toz iorz an guerre
Tote an ai perdue ma terre
Et angagiée et uandue.
Et neporquant bien fust uestue
Se sofrisse qu ele preïst
Tot ce qu an doner li uossist.
Nes li sire de cest chastel
L eüst uestue bien et bel
Et si li feïst toz ses buens
Qu ele est sa niece et il est cuens
Ne n a baron an cest païs
Tant soit riches ne poestis
Qui ne l eüst a fame prise
uolantiers tot a ma deuise
Mes i atant ancor mellor point
Que Deus greignor enor li doint
Que auanture ça amaint
Ou roi ou conte qui l an maint.
A dons soz ciel ne roi ne conte
Qui eüst de ma fille honte
Qui tant par est bele a meruoille
Qu an ne puet trouer sa paroille
Mout est bele mes miauz assez
uaut ses sauoirs que sa biautez.
Onques Deus ne fist rien tant sage
Ne qui tant fust de franc corage.
Quant ie ai delez moi ma fille
Tot le mont ne pris une bille.
C est mes deduiz c est mes deporz
C est mes solaz c est mes conforz
C est mes auoirs c est mes tresorz.
Ie n aim tant rien come son cors.
QUANT Erec ot tot escouté
Quanque ses ostes a conté
Si li demande qu il li die
dont estoit teus cheualerie
Qu an cest chastel estoit uenue
Qu il n i auoit si poure rue
Ne fust plainne de cheualiers
Et de dames et d escuiiers
N ostel tant poure ne petit.
Et li uauassors li a dit
Biaus amis ce sont li baron
De cest païs ci anuiron
Et tuit li iuene et li chenu
A une feste sont uenu
Qui an cest chastel iert demain
Por ce sont li ostel si plain.
Mout i aura demain grant bruit
Quant il seront assanblé tuit
Car deuant trestote la iant
Iert sor une perche d ariant
Uns espreuiers mout biaus assis
Ou de cinc mues ou de sis
Li miaudre qu an porra sauoir.
Qui l espreuier uoudra auoir
Auoir li couandra amie
Bele et sage sanz uilenie.
S il i a cheualier tant os
Qui uuelle le pris et le los
De la plus bele desresnier
S amie fera l espreuier
Deuant toz a la perche prandre
S autre ne li ose deffandre.
Iceste costume maintienent
Et por ce chascun an i uienent
Aprés li dit Erec et prie
Biaus ostes ne uos enuit mie
Mes dites moi se uos sauez
Qui est li cheualiers armez
D unes armes d azur et d or
qui par ci deuant passa or
Lez lui une pucele cointe
Qui mout pres de lui estoit iointe
Et deuant aus un nain boçu.
Lors a li ostes respondu
C est cil qui aura l espreuier
Sanz contredit de cheualier.
Ne cuit que nus auant s an traie
Ia n i aura ne cop ne plaie.
Par deux anz l a il ia eü
Qu onques chalangiez ne li fu
Mes se il ancore oan l a
A toz iorz desresnié l aura.
Ia mes n iert anz que il ne l et
Quite sanz bataille et sanz plet.
Erec respont eneslepas
Cel cheualier ie ne l aim pas.
Sachiez se ie armes auoie
L espreuier li chalangeroie.
Biaus ostes par uostre franchise
Par guerredon et par seruise
uos pri que uos me conselliez
Tant que ie soie aparelliez
D unes armes uiez ou noueles
Ne me chaut ou leides ou beles.
Et ci li respont come frans
Ia mar an seroiz an espans
Armes buenes et beles ai
Que uolantiers uos presterai.
Leanz est li haubers tresliz
Qui antre cinc çanz fu esliz.
Chauces ai mout buenes et chieres
Cleres et beles et legieres.
Li hiaumes est et bruns et biaus
Et li escuz fres et nouiaus.
Le cheual l espee et la lance
Tot uos presterai sanz dotance
Que ia riens n an sera a dire.
La uostre merci biaus douz sire
Mes ie ne quier mellor espee
Que cele que i ai aportee
Ne cheual autre que le mien
De celui m eiderai ie bien.
Se le soreplus me prestez
uis m est que c iert mout granz bontez.
Mes ancor uos uuel querre un don
Don ie uos randrai guerredon
Se Deus done que ie m an aille
Atot l enor de la bataille.
Et cil li respont franchemant
Demandez tot seürement
uostre pleisir comant qu il aut
Riens que ie aie ne uos faut.
Lors dist Erec que l espreuier
uiaut par sa fille desresnier
Car por uoir n i aura pucele
Qui la çantisme part soit bele
Et se il auuec lui l an mainne
Reison aura droite et certainne
De desresnier et de mostrer
Qu ele an doit l espreuier porter.
Puis dist Sire uos ne sauez
Quel oste herbergié auez
De quel afeire et de quel iant.
Fiz sui d un riche roi puissant
Mes pere li rois Lac a non
Erec m apelent li Breton.
De la cort al roi Artu sui
Bien ai esté trois anz a lui.
Ie ne sai s an ceste contree
uint onques nule renomee
Ne de mon pere ne de moi
Mes ie uos promet et otroi
Se uos d armes m aparelliez
Et uostre fille me bailliez
Demain a l espreuier conquerre
Que ie l an manrai an ma terre
Se Deus la uictoire me done
Ie li ferai porter corone
S iert reïne de trois citez.
Ha biaus sire est ce ueritez
Qu Erec li fiz Lac estes uos
Ce sui ie fet il a estros.
Li ostes mout s an esioï
Et dist Bien auomes oï
De uos parler an cest païs.
Or uos aim assez plus et pris
Car mout estes preuz et hardiz.
Ia de moi n iroiz escondiz
Tot a uostre comandemant
Ma bele fille uos presant.
Maintenant la prist par le poing.
Tenez fet il ie la uos doing.
Erec lieemant la reçut.
Or a quanqu il li estut.
Grant ioie font tuit par leanz
Mout an est li pere ioianz
Et la mere plore de ioie.
La pucele sist tote coie
Mes mout estoit ioianz et liee
De ce que li iere otroiiee
Por ce que preuz iere et cortois
Et bien sauoit qu il seroit rois
Et ele meïsme enoree
Riche reïne coronee.
Mout orent cele nuit uellié
Li lit furent aparellié
De blans dras et de coutes moles.
A tant faillirent les paroles
Lieemant se uont couchier tuit.
Erec dormi po cele nuit.
L andemain lués que l aube crieue
Isnelemant et tost se lieue
Et ses ostes ansanble o lui.
Au mostier uont orer andui
Et firent de saint Esperite
Messe chanter a un hermite
L ofrande n oblierent mie.
Quant il orent la messe oïe
Andui anclinent a l autel
Si s an repeirent a l ostel.
Erec tarda mout la bataille
Les armes quiert et l an li baille.
La pucele meïsme l arme
n i ot fet charaie ne charme
Lace li les chauces de fer
Et queust a corroie de cer.
Hauberc li uest de buene maille
Et si li lace la uantaille.
Le hiaume brun li met el chief
Mout l arme bien de chief an chief.
Au costé l espee li çaint
Puis comande qu an li amaint
Son cheual et l an li amainne
Sus est sailliz de terre plainne.
La pucele aporte l escu
Et la lance qui roide fu
L escu li baille et il le prant
Par la guige a son le col le pant.
La lance li ra el poing mise
Cil l a deuers l arestuel prise.
Puis dist au uauassor iantil
Biaus sire s il uos plest fet il
Feites uostre fille atorner
Qu a l espreuier l an uuel mener
Si con uos m auez couenant.
Li uauassors fist maintenant
Anseler un palefroi bai
Onques ne le mist an delai.
Del hernois a parler ne fet
Car la granz pouretez ne let
Don li uauassors estoit plains.
La sele fu mise et li frains.
Desliee et desafublee
Est la pucele sus montee
Qui de rien ne s an fist proiier.
Erec n i uost plus delaiier
Or s an ua delez lui an coste
An mainne la fille son oste.
Aprés le siuent anbedui
Li sire et la dame auuec lui.
Erec cheuauche lance droite
Delez lui la pucele adroite.
Tuit l esgardent parmi les rues
Et les granz ianz et les menues.
Trestoz li pueples s an meruoille.
Li uns dit a l autre et consoille
Qui est qui est cil cheualiers
Mout doit estre hardiz et fiers
Qui la bele pucele an mainne.
Cist anploiera bien sa peinne
Cist puet bien desresnier par droit
Que ceste la plus bele soit.
Li uns dit a l autre Por uoir
Ceste doit l espreuier auoir.
Li un la pucele prisoient
Et mainz an i ot qui disoient
Deus qui puet cil cheualiers estre
Qui la bele pucele adestre
Ne sai - Ne sai ce dit chascuns
Mes mout li siet li hiaumes bruns
Et cil haubers et cil escuz
Et cil branz d acier esmouluz.
Mout est adroiz sor cel cheual
Bien ressanble uaillant uassal.
Mout est bien fez et bien tailliez
De bras de ianbes et de piez.
Tuit a aus esgarder antandent
Mes cil ne tardent ne atandent
Tant que deuant l espreuier furent
Iluec de l une part s esturent
Ou le cheualier atandoient.
Estes uos que uenir le uoient
Lez lui son nain et sa pucele.
Il auoit oï la nouele
Qu uns cheualiers uenuz estoit
Qui l espreuier auoir uoloit
Mes ne cuidoit qu el siecle eüst
Cheualier qui tant hardiz fust
Qui contre lui s osast conbatre
Bien le cuidoit uaintre et abatre.
Totes les ianz le conoissoient
Tuit le conioent et conuoient.
Aprés lui ot grant bruit de iant
Li cheualier et li seriant
Et les dames corent aprés
Et les puceles a eslés.
Li cheualiers ua deuant toz
Lez lui sa pucele et songoz.
Mout cheuauche orguelleusemant
uers l espreuier isnelemant
Mes antor auoit si grant presse
De la uilainne iant angresse
Que l an n i pooit atochier
Ne de nule part aprochier.
Li cuens est uenuz an la place
As uilains uint si les menace
Une uerge tint an sa main
Arriers se traient li uilain.
Li cheualiers s est auant trez
A sa pucele dit an pez
Ma dameisele cist oisiaus
Qui tant par est mu et biaus
Doit uostre estre par droite rante
Car mout par estes bele et iante.
Si iert il uoir tote ma uie.
Alez auant ma douce amie
L espreuier a la perche prandre.
La pucele uost la main tandre
Mes Erec li cort chalangier
Que rien ne prise son dangier.
Dameisele feit il fuiiez
A autre oisel uos deduiiez
Que uos n auez droit an cestui.
Cui que torner doie a enui
Ia cist espreuiers uostre n iert
Que miaudre de uos le requiert
Plus bele assez et plus cortoise.
A l autre cheualier an poise
Mes Erec ne le prise gueire
Sa pucele fet auant treire.
Bele fet il auant uenez
L oisel a la perche prenez
Car bien est droiz que uos l aiiez.
Dameisele auant uos traiiez
Del desresnier tres bien me uant
Se nus s an ose treire auant
Que a uos ne s an prant nes une
Ne que au soloil fet la lune
Ne de biauté ne de ualor
Ne de franchise ne d enor.
Li autre nel pot plus sofrir
Quant il l oï soi porofrir
De la bataille a tel uertu.
Qui fet il uassaus qui es tu
Qui l espreuier m as contredit
Erec hardi li dit
Uns cheualiers sui d autre terre.
Cest espreuier sui uenuz querre
Car bien est droiz cui qu il soit let
Que cest dameisele l et.
Fui fet li autre ce n iertia.
Folie t  amené ça.
Se tu uiaus auoir l espreuier
Mout le t estuet conparer chier.
Conparer uassaus Et de quoi
Conbatre t an estuet a moi
Se tu ne le me claimmes quite.
Or auez uos folie dite
Fet Erec au mien esciant
Ce sont menaces de neant
Que tot par mesure uos dot.
Donc te desfi ie tot de bot
Car ne puet estre sanz bataille.
Erec respont Or Deus i uaille
Qu onques plus nule rien ne uos.
Des or mes an orroiz les cos.
La place fu deliure et granz
De totes parz furent les ianz.
Cil plus d un arpant s antresloingnent
Por assanbler les cheuaus poingnent
As fers des lances se requierent
Par si grant uertu s antrefierent
Que li escu percent et croissent
Les lances esclicent et froissent
Li arçon depiecent deriers
Guerpir lor estuet les estriers.
Contre terre anbedui se ruient
Li cheual par le chanp s an fuient.
Cil resont tost an piez sailli
Des lances n orent pas failli
Les espees des fuerres traient
Felenessemant s antressaient
Des tranchanz granz cos s antredonent
Li hiaume quassent et ressonent.
Fiers est li chaples des espees
Mout s antredonent granz collees
Que de rien nule ne se faingnent.
Tot deronpent quanqu il ataingnent
Tranchent escuz faussent haubers.
Del sanc uermoil rogist li fers.
Li chaples dure longuemant
Tant se fierent menu
Que tot se lassent et recroient
Andeus les puceles ploroient
Chascuns uoit la soe plorer
A Deu ses mains tandre et orer
Qu il doint l enor de la bataille
Celui qui por li se trauaille.
Ha uassaus fet li cheualiers
A Erec traions nos arriers
si soiiens un po an repos
Car trop feromes foibles cos.
Mellors cos nos couient ferir
Car trop est pres de l anserir
Mout est granz honte et granz leidure
Que ceste bataille tant dure.
uoi la cele iante pucele
Qui por toi plore et Deu apele.
Mout doucemant prie por toi
Et la moie autressi por moi.
Bien nos deuons as branz d acier
Por noz amies esforcier.
Erec respont Bien auez dit.
Lors se reposent un petit.
Erec regarde uers s amie
Qui por lui mout doucemant prie.
Tot maintenant qu il l a ueüe
Li est mout granz force creüe.
Por s amor et por sa biauté
A reprise mout grant fierté.
Remanbre li de la reïne
Cui il ot promis an pleuine
Que il sa honte uangeroit
Ou il ancor l angreigneroit.
Hé mauués fet il qu atant gié
Ancor n ai ie mie uangié
Le let que cist uassaus sofri
Quant ses nains el bois me feri
Ses mautalanz li renouele
Le cheualier par ire apele.
uassaus fet il tot de nouel
A la bataille uos rapel.
Trop auons fet grant reposee
Recomançomes la meslee
Et cil respont Ce ne m est grief.
Lors s antreuienent de rechief.
Andui sorent de l escremie
A cele premiere anuaïe
S Erec bien couerz ne se fust
Li cheualiers blecié l eüst
Et neporquant si l a feru
Lonc la tanple dossor l escu
Que del hiaume une piece tranche.
Res a res de la coife blanche
L espee contre ual desçant
L escu iusqu a la bocle fant
Et del hauberc lez le costé
Li a plus d en espan osté.
Bien dut iluec estre afolez
Iusqu a la char li est colez
Sor la hanche li aciers froiz.
Deus le gari a cele foiz
Se li cos ne tornast defors
Tranchié l eüst parmi le cors.
Mes Erec de rien ne s esmaie
Ce qu il li doit bien li repaie
Mout hardi le requiert
Par selonc l espaule le fiert
Tel anpainte li a donee
Que li escuz n i a duree
Ne li haubers rien ne li uaut
Que iusqu a l os l espee n aut.
Tot contre ual iusqu au braiier
A fet le sanc uermoil raiier.
Mout sont fier andui li uassal
Si se conbatent par igal
Que ne puet pas plain pié de terre
Li uns dessor l autre conquerre.
Tant ont lor haubers desmailliez
Et les escuz si detailliez
Que n an i a tant sanz mantir
Dont il se puissent garantir
Tot se fierent a descouert.
Chascuns del sanc grant masse i pert
Mout afeblissent anbedui.
Cil fiert Erec et Erec lui
Tel cop a deliure li done
Sor le hiaume que tot l estone
Fiert et refiert tot a bandon
Trois cos li done an un randon.
Li hiaumes escartele toz
Et la coife tranche dessoz.
Iusqu au test l espee n areste
Un os li tranche de la teste
Mes ne l atoche an la ceruele.
Cil anbronche toz et chancele.
Que qu il chancele Erec le bote
Et cil chiet sor le destre cote.
Erec par le hiaume le sache
A force del chief li arrache
Et la uantaille li deslace
Le chief li desarme et la face.
Quant li remanbre de l outrage
Que ses nains li fist el boschage
La teste li eüst copee
Se il n eüst merci criée.
Ha uassaus fet il conquis m as.
Merci Ne m occire tu pas
Des que tu m as outré et pris
Ia n an auroies los ne pris.
Se tu des or mes me tochoies
Trop grant uilenie feroies.
Tien m espee ie la te rant.
Mes Erec mie ne la prant
Ainz dit Bien ua ie ne t oci.
Ha iantis cheualiers merci
Por quel forfet ne por quel tort
Me doiz tu donc haïr de mort
Ains mes ne te ui que ie sache
N onques ne fui an ton damache
Ne ne te fis honte ne let.
Erec respont Si auez fet.
Ha sire car le dites donques
Ne uos ui don moi souaingne onques.
Et se ie rien mesfet uos ai
An uostre merci an serai.
Lors dist erec uassaus ie sui
Cil qui an la forest ier fui
Auuec la reïne Guenieure
Ou tu sofris ton nain anrieure
Ferir la pucele ma dame.
Granz uitance est de ferir fame.
Et moi aprés referi il
Mout me tenoit li nains por uil.
Trop grant orguel assez feïs
Quant tu tel outrage ueïs
si le sofris et si te plot
D une tel feiture d un bot
Qui feri la pucele et moi.
Por tel forfet haïr te doi
car trop feïs grant mesprison.
Fiancier t an estuet prison
Et sanz nul respit or androit
Iras a ma dame tot droit
Car sanz faille la troueras
A Caradigan se la uas.
Bien i uandras ancor anuit
N i a pas set liues ce cuit.
Toi et ta pucele et ton nain
Li deliuerras an sa main
Por feire son comandemant
Et si li di que ie li mant
Que demain a ioie uandrai
Et une pucele amanrai
Tant bele et tant sage et tant preu
Que sa paroille n est nul leu
Bien li porras dire por uoir
Et ton non reuuel ie sauoir.
Lors li dist cil ou uuelle ou non
Sire Yders li fiz Nut ai non.
Hui matin ne cuidoie mie
Qu uns seus hon par cheualerie
Me peüst uaintre. Or ai troué
Mellor de moi bien l ai proué.
Mout estes cheualiers uaillanz.
Tenez ma foi ie uos fianz
Que or androit sanz plus atandre
M irai a la reïne randre.
Mes dites moi nel me celez
Par quel non estes apelez
Que dirai ie qui m i anuoie
Aparelliez sui de la uoie.
Et cil respont Ie te dirai
Ia mon non ne te celerai.
Erec ai non. ua si li di
Que ie t ai anuoiié a li.
Et ie m an uois ie uos otroi
Mon nain et ma pucele o moi
Metrai an son pleisir del tot
Ia mar an seroiz an redot
Et si li dirai la nouele
De uos et de uostre pucele.
Lors an a Erec la foi prise.
Tuit sont uenu a la deuise
Li cuens et les ianz anuiron
Les puceles et li baron.
De liez et de maz an i ot
As uns pesa as autres plot.
Por la pucele au chainse blanc
Qui le cuer ot iantil et franc
La fille au poure uauassor
S esioïssent tuit li plusor
Et por Yder dolant estoient
Sa pucele et cil qui l amoient.
Yders n i uost plus arester
Sa foi li couient aquiter
Maintenant sor son cheual monte.
Por quoi uos feroie lonc conte
Son nain et sa pucele an mainne
Le bois trespassent et la plainne
Tote la droite uoie tindrent
Tant que a Caradigan uindrent.
Es loges de la sale fors
Estoit mes sire Gauuains lors
Et Keus li seneschaus ansanble.
Des barons i ot ce me sanble
Auuec aus grant masse uenuz.
Caus qui uienent ont parceüz.
Li seneschaus premiers les uit
A mon seignor Gauuain a dit
Sire fet il mes cuers deuine
Que cil uassaus qui la chemine
Est cil que la reïne dist
Qui ier si grant enui li fist.
Ce m est auis que il sont troi
Le nain et la pucele uoi.
uoirs est fet mes sire Gauuains
C est une pucele et uns nains
Qui auuec le cheualier uienent
uers nos la droite uoie tienent.
Toz est armez li cheualiers
Mes ses escus n est pas antiers.
Se la reïne le ueoit
Ie cuit qu ele le conoistroit.
Ha seneschaus car l apelez
Cil i est maintenant alez
Trouee l a an une chanbre.
Dame fet il s il uos remanbre
Del nain qui ier uos correça
Quant uostre pucele bleça
Oïl mout m an souient il bien.
Seneschaus sauez uos an rien
Por quoi l auez ramanteü
Dame por ce que i ai ueü
uenir un cheualier errant
Armé sor un cheual ferrant
Et se mi oel ne m ont manti
Une pucele auuec lui ui
Et si m est uis qu auuec lui uient
Li nains qui la corgiee tient
Dont Erec reçut la colee.
Lors s est la reïne leuee
Et dist Alons tost seneschaus
ueoir se ce est li uassaus.
Se c est il bien poez sauoir
Que ie uos an dirai le uoir
Maintenant que ie le uerrai.
Et Keus dist Iel uos mosterrai.
uenez an as loges amont
La ou uostre cheualier sont.
D ilueques uenir le ueïmes
Et mes sire Gauuains meïsmes
uos i atant. Dame alons i
Que trop auons demoré ci.
Lors s est la reïne esmeüe
As fenestres an est uenue
Lez mon seignor Gauuain s estut
Le cheualier bien reconut.
Ha seignor fet ele c est il
Mout a esté an grant peril.
Conbatuz s est. Ce ne sai gié
Se Erec a son duel uangié
Ou se cist a Erec ueincu
Mes mout a cos an son escu
Ses haubers est couerz de sanc
De roge i a plus que de blanc.
uoirs est fet mes sire Gauuains
Dame ie sui trestoz certains
Que de rien nule ne mantez.
Ses haubers est ansanglantez
Mout est hurtez et debatuz
Bien i pert qu il s est conbatuz.
Sauoir poons sanz nule faille
Que fiere a esté la bataille.
Ia li orrons tel chose dire
Don nos aurons ou ioie ou ire
Ou Erec l anuoie a uos ci
An prison an uostre merci
Ou il s an uient par hardemant
uanter antre nos folemant
Qu il a Erec ueincu ou mort.
Ne cuit qu autre nouele aport.
Fet la reïne Ie le cuit.
Bien puet estre ce dïent tuit.
Atant Yders antre an la porte
Qui la nouele lor aporte.
Des loges sont tuit aualé
A l ancontre li sont alé.
Yders uint au perron real
La desçandi de son cheual.
Et Gauuains la pucele prist
Ius de son palefroi la mist
Li nains de l autre part desçant.
Cheualiers i ot plus de çant.
Quant desçandu furent tuit troi
Si les mainnent deuant le roi.
La ou Yders uit la reïne.
Iusque deuant ses piez l ancline
Saluée l a tot premiers
Puis le roi et ses cheualiers
Et dist Dame an uostre prison
M anuoie ci uns iantis hon
Uns cheualiers uaillanz et preuz
Cil cui fist ier santir les neuz
Mes nains de la corgiee el uis
Outré m a d armes et conquis.
Dame le nain uos amain ci
uenuz est a uostre merci.
Moi et ma pucele et mon nain
An uostre prison uos amain
Por feire tot quanque uos plest.
La reïne plus ne se test
D Erec li demande noueles
Dites moi fet ele chaeles
Sauez uos quant Erec uandra
Dame demain et s amanra
Une pucele ansanble o lui
Onques si bele ne conui.
Quant cil ot conté son message
La reïne fu franche et sage
Cortoisemant li dist Amis
Des que an ma merci t es mis
Plus an iert ta prisons legiere
N ai talant que nul mal te quiere.
Mes ce me di se Deus t aït
Comant as non Et ci li dit
Dame Yders ai non li fiz Nut.
La uerité l an reconut.
Lors s est la reïne leuee.
Deuant le roi an est alee
Et dist Sire auez antandu
Or auez uos bien atandu
Erec le uaillant cheualier.
Mout uos donai buen consoil ier
Quant iel uos loai a atandre.
Por ce fet il buen consoil prandre.
Li rois respont N est mie fable
Ceste parole est ueritable
Qui croit consoil n est mie fos.
Buer creümes ier uostre los
Mes se de rien nule m amez
Cest cheualier quite clamez
De sa prison par tel couant
Que il soit des or an auant
De ma mesniee et de ma cort
Et s il nel fet a mal li tort.
Li rois ot sa parole dite
Et la reïne claimme quite
Le cheualier tot maintenant
Mes ce fu par tel couenant
Qu a la cort del tot remassist.
Cil gueires proiier ne s an fist
La remenance a otroiiee.
Puis fu de cort et de mesniee
N an auoit pas deuant esté.
Lors furent uaslet apresté
Qui le corurent desarmer.
Or redeuons d Erec parler
Qui ancor an la place estoit
Ou la bataille feite auoit.
Onques ce cuit tel ioie n ot
La ou Tristanz le fier Morhot
An l Isle saint Sanson ueinqui
Con l an feisoit d Erec iqui.
Mout feisoient de lui grant los
Grant et petit et gresle et gros.
Tuit prisent sa cheualerie
N i a cheualier qui ne die
Deus quel uassal soz ciel n a tel.
Aprés lui uont a son ostel
Grant los an font et grant parole
Et li cuens meïsmes l acole
Qui sor toz grant ioie feisoit
Et dist Sire s il uos pleisoit
Bien deuriiez et par reison
uostre ostel prandre an ma meison
Quant uos este fiz Lac le roi.
Se uos preniiez mon conroi
uos me feriiez grant enor
Car ie uos taing por mon seignor.
Biaus sire la uostre merci
De herbergier o moi uos pri.
Erec respont Ne uos enuit
Ne leisserai mon oste anuit
Qui mout m a grant enor portee
Quant il sa fille m a donee.
Qu an dites uos sire N est dons
Mout biaus et mout riches li dons
Oïl uoir sire fet li cuens
Mout est li dons et biaus et buens.
La pucele est et bele et sage
Et si est mout de haut parage
Sachiez que sa mere est ma suer.
Certes mout an ai lié le cuer
Quant uos ma niece auoir deigniez.
Ancor uos pri que uos ueigniez
A moi herbergier anuit mes.
Erec respont Leissiez m an pes
Nel feroie an nule meniere.
Cil uoit n i a mestier proiiere
Si dist Sire a uostre pleisir
Or nos an poons bien teisir
Mes gié et mi cheualier tuit
Serons auuec uos mes anuit
Por solaz et por conpeignie.
Quant Erec l ot si l an mercie.
uenuz est Erec chiés son oste
Et li cuens auuec lui an coste
Dames et cheualiers i ot.
Li uauassors mout s an esiot.
Tot maintenant que Erec uint
uaslet corurent plus de uint
Por lui desarmer a esploit.
Qui an cele meison estoit
Mout pooit grant ioie ueoir.
Erec s ala premiers seoir
Puis s assieent tuit par les rans
Sor liz sor coutes et sor bans.
Lez Erec s est li cuens assis
Et la pucele o le cler uis
Qui de l alete d un plouier
Peissoit sor son poing l espreuier
Por cui la bataille ot esté.
Mout auoit le ior conquesté
Enor et ioie et seignorage.
Mout estoit liee an son corage
De l oisel et de son seignor
Ne pot auoir ioie greignor
Et bien an demostra sanblant.
Ne fist pas sa ioie an anblant
Que bien le sorent tuit et uirent.
Par la meison grant ioie firent
Tuit por amor de la pucele.
Erec le uauassor apele
Si li a comancié a dire
Biaus ostes biaus amis biaus sire
Mout m auez grant enor portee
Mes bien uos iert guerredonee.
Demain an manrai auuec moi
uostre fille a la cort le roi.
La la uoudrai a fame prandre
Et s il uos plest un po atandre
Par tans uos anuoierai querre.
Mener uos ferai an la terre
Qui mon pere est et moie aprés
Loing est de ci n est mie pres.
Iluec uos donrai deus chastiaus
Mout buens mout riches et mout biaus.
Sire seroiz de Roadan
Qui fu fez des le tans Adan
Et d un autre chastel selonc
Qui ne uaut mie mains un ionc
Les ianz l apelent Montreuel
Mon pere n a mellor chastel.
Et ainz que soit tierz iorz passez
uos aurai anuoiié assez
Or et ariant et uer et gris
Et dras de soie de chier pris
Por uestir uos et uostre fame
Qui est la moie chiere dame.
Demain par son l aube del ior
An tel robe et an tel ator
An manrai uostre fille a cort.
Ie uuel que ma dame l atort
De la soe robe demainne
De samiz et de dras an grainne.
Une pucele estoit leanz
Mout preuz mout sage mout uaillanz
Lez la pucele au chainse blanc
S estoit assise sor un banc
Et sa cosine estoit germainne
Et niece le conte demainne.
Quant la parole ot antandue
Que si tres pouremant uestue
An uoloit mener sa cosine
Erec a la cort la reïne
A parole an a mis le conte
Sire fet ele mout grant honte
Seroit a uos plus qu a autrui
Se cist an menoit auuec lui
uostre niece si pouremant
Atornee de uestemant.
Et li cuens respont Ie uos pri
Ma douce niece donez li
De uoz robes que uos auez
La mellor que uos i sauez.
Erec a la parole oïe
Et dist Sire n an parlez mie
Une chose sachiez uos bien
Ne uoudroie por nule rien
Qu ele eüst d autre robe point
Iusque la reïne li doint.
Quant la dameisele l oï
Lors respondi Haï
Biaus sire quant uos an tel guise
An blanc chainse et an sa chemise
Ma cosine an uolez mener
Un autre don li uuel doner
Quant uos ne uolez antreset
Que nule de mes robes et.
Ie ai trois palefroiz mout buens
Onques mellors n ot rois ne cuens
Un sor un uer et un bauçant.
Sanz mantir la ou an a çant
N an a pas un mellor del uer.
Li oisel qui uolent par l er
Ne uont plus tost del palefroi
Et si n est pas de grant esfroi
Teus est come a pucele estuet
Uns anfes cheuauchier le puet
Qu il n est onbrages ne restis
Ne mort ne fiert ne n est ragis.
Qui mellor quiert ne set qu il uiaut
Qui le cheuauche ne se diaut
Ainz ua plus eise et plus soef
Que s il estoit an une nef.
Lors dist Erec Ma douce amie
De cest don ne me poise mie
S ele le prant einçois me plest.
Ne uuel mie qu ele le lest.
Tot maintenant la dameisele
Un suen seriant priué apele
Si li dist Biaus amis alez
Mon palefroi uer anselez
Si l amenez isnelemant.
Et cil fet son comandemant
Le cheual ansele et anfrainne
Del bien aparellier se painne
Puis monte el palefroi crenu.
Ez uos le palefroi uenu
Quant Erec le palefroi uit
Ne le loa mie petit
Car mout le uit et bel et iant.
Puis comanda a un seriant
Qu an l estable lez son destrier
Menast le palefroi loiier.
A tant se departirent tuit
Grant ioie orent fet cele nuit.
Li cuens a son ostel s an uet
Erec chiés le uauassor let
Et dit qu il le conuoiera
Au matin quant il s an ira.
Cele nuit ont tote dormie.
Au main quant l aube est esclarcie
Erec s atorne de l aler
Ses cheuaus comande anseler
Et s amie la bele esuoille
Cele s atorne et aparoille.
Li uauassors lieue et sa fame
N i remaint cheualiers ne dame
Qui ne s atort por conuoiier
La pucele et le cheualier.
Tuit sont monté et li cuens monte.
Erec cheuauche lez le conte
Et delez lui sa douce amie
Qui l espreuier n oblia mie
A son espreuier se deporte
Nule autre richesce n an porte.
Grant ioie ont fet au conuoiier.
Au departir uost anuoiier
Auuec Erec une partie
Li cuens de sa cheualerie
Por ce qu enor li feïssiént
Se auuec lui s an alissiént
Mes il dist que nul n an manroit
Ne conpeignie ne queroit
Fors la pucele solemant.
Puis lor dist A Deu uos comant
Conuoiié les orent grant piece.
Le cuens beise Erec et sa niece
Si les comande a Deu le pi.
Le pere et la mere autressi
Les beisent souant et menu.
De plorer ne se sont tenu
Au departir plore la mere
Plore la pucele et li pere.
Teus est amors teus est nature
Teus est pitiez de norreture.
Plorer les feisoit la pitiez
Et la douçors et l amistiez
Qu il auoient de lor anfant
Mes bien sauoient neporquant
Que lor fille an tel leu aloit
Don granz enors lor auandroit.
D amor et de pitié ploroient
Quant de lor fille departoient
Ne ploroient por autre chose.
Bien sauoient qu a la parclose
An seroient il enoré.
Mout ont au departir ploré
Plorant a Deu s antrecomandent
Or s an uont que plus n i atandent.
Erec de son oste depart
Que meruoilles li estoit tart
Que a la cort le roi uenist
De s auanture s esioïst
Mout estoit liez de s auanture
Qu amie ot bele a desmesure
Sage et cortoise et de bone eire.
De l esgarder ne pot preu feire
Quant plus l esgarde plus li plest.
Ne puet muer qu il ne la best.
uolantiers pres de li se tret
An li esgarder se refet.
Mout remire son chief le blont
Ses iauz rianz et son cler front
Le nez et la face et la boche
Don granz douçors au cuer li toche.
Tot remire iusqu a la hanche
Le manton et la gorge blanche
Flans et costez et braz et mains
Mes ne regarde mie mains
La dameisele le uassal
De buen oel et de cuer leal
Qu il feisoit li par contançon.
Ne preïssent pas reançon
Li uns de l autre regarder
Mout estoient igal et per
De corteisie et de biauté
Et de grant deboneireté
Si estoient d une matiere
D unes mors et d une meniere
Que nus qui le uoir uossist dire
N an poïst le mellor eslire
Ne le plus bel ne le plus sage.
Mout estoient d igal corage
Et mout auenoient ansanble.
Li uns a l autre son cuer anble.
Onques deus si beles images
N assanbla lois ne mariages.
Tant ont ansanble cheuauchié
Qu an droit midi ont aprochié
Le chastel de Caradigan
Ou andeus les atandoit l an.
Por esgarder s il les uerroient
As fenestres monté estoient
Li mellor baron de la cort.
La reïne Guenieure i cort
Et s i uint meïsme li rois
Keus et Perceuaus li Galois
Et mes sire Gauuains aprés
Et Torz li fiz au roi Arés
Lucans i fu li botelliers
Mout i ot de buens cheualiers.
Erec ont choisi qui uenoit
Et s amie qu il amenoit.
Bien l ont trestuit reconeü
De si loing come il l ont ueü.
La reïne grant ioie mainne
De ioie est tote la corz plainne
Ancontre son auenemant
Car tuit l aimment comunemant.
Lués que il uint deuant la sale
Li rois ancontre lui auale
Et la reïne d autre part
Tuit li dient que Deus le gart
Lui et sa pucele conioent
Sa grant biauté prisent et loent.
Et li rois meïsmes l a prise
Ius de son palefroi l a mise.
Mout fu li rois bien afeitiez
A cele ore estoit bien heitiez.
La pucele a mout enoree
Par la main l a a mont menee
An la mestre sale perrine.
Aprés Erec et la reïne
Sont andui monté main a main
Et il li dist Ie uos amain
Dame ma pucele et m amie
De poures garnemanz garnie
Si come ele me fu donee
Einsi la uos ai amenee.
D un poure uauassor est fille.
Pouretez maint prodome auille
Ses peres est frans et cortois
Mes que d auoir a petit pois
Et mout iantis dame est sa mere
Qu ele a un riche conte a frere.
Ne por biauté ne por lignage
Ne doi ie pas le mariage
De la pucele refuser.
Pouretez li a fet user
Cest blanc chainse tant que as cotes
An sont andeus les manches rotes.
Et neporquant se moi pleüst
Buenes robes assez eüst
Qu une pucele sa cosine
Li uost doner robe d ermine
De dras de soie ueire ou grise
Mes ie ne uos an nule guise
Que d autre robe fust uestue
Tant que uos l eüssiez ueüe.
Ma douce dame or an pansez
Grant mestier a bien le ueez
D une bele robe auenant.
Et la reïne maintenant
Li respont Mout auez bien fet
Droiz est que de mes robes et.
Et ie li donrai buene et bele
Tot or androit fresche et nouele.
La reïne erraumant l an mainne
An la soe chanbre demainne
Et dist qu an li aport isnel
Le fres blïaut et le mantel
De la uert porpre croisilliee
Qui por le suen cors fu tailliee.
Cil cui ele l ot comandé
Li a le mantel aporté
Et le blïaut qui iusqu as manches
Fu forrez d erminetes blanches.
As poinz et a la cheueçaille
Auoit sanz nule deuinaille
Plus de demi marc d or batu
Et pierres de mout grant uertu
Indes et uerz bloes et bises
Auoit par tot sor l or assises.
Mout estoit riches li blïauz
Mes por uoir ne ualoit noauz
Li mantiaus de rien que ie sache.
Ancor n i auoit nule atache
Car toz estoit fres et nouiaus
Et li blïauz et li mantiaus.
Mout fu buens li mantiaus et fins
Au col auoit deus sebelins
Es tassiaus ot d or plus d une once
D une part ot une iagonce
Et un rubi de l autre part
Plus cler que chandoile qui art.
La pane fu de blanc ermine
Onques plus bele ne plus fine
Ne fu ueüe ne trouee.
La porpre fu mout bien ouree
A croisetes totes diuerses
Indes et uermoilles et perses
Blanches et uerz bloes et iaunes.
Unes ataches de quatre aunes
De fil de soie a or ourees
A la reïne demandees.
Les ataches li sont bailliees
Beles et bien aparelliees.
Ele les fist tot maintenant
Metre el mantel isnelemant
Et s an fist tel home antremetre
Qui bien estoit mestre del metre
Quant el mantel n ot rien que feire
La iantis dame de bone eire
La pucele au blanc chainse acole
Et si li dist franche parole
Ma dameisele a cest blïaut
Qui plus de çant mars d ariant uaut
uos couient cest chainse changier
De tant uos uuel ie losangier.
Et cest mantel afublez sus
Une autre foiz uos donrai plus.
Ele ne le refusa mie
La robe prant si l an mercie.
An une chanbre a recelee
L an ont deus puceles menee.
La a son chainse desuestu
Que nel prise mes un festu
Si a proiié et comandé
Qu il soit donez por amor Dé.
Puis uest le bliaut si se çaint
D un orfrois a un tor s estraint
Et le mantel aprés afuble.
Or n ot mie la chiere enuble
Car la robe si li auint
Que plus bele assez an deuint.
Les deus puceles d un fil d or
Li ont galoné son crin sor
Mes plus estoit luisanz li crins
Que li fis d or qui mout est fins.
Un cercelet ouré a flors
De maintes diuerses colors
Les puceles el chief li metent.
Miauz qu eles pueent s antremetent
De li an tel guise atorner
Qu an n i truisse rien qu amander.
Deus fermeillez d or neelez
An une cople anseelez
Li mist au col une pucele.
Or fu tant auenanz et bele
Que ne cuit pas qu an nule terre
Tant seüst l an cerchier ne querre
Fust sa paroille recouree
Tant l auoit bien Nature ouree.
Puis est fors de la chanbre issue
A la reïne an est uenue
La reïne mout la coniot
Por ce l ama et mout li plot
Qu ele estoit bele et bien aprise.
L une a l autre par la main prise
Si sont deuant le roi uenues.
Et quant li rois les a ueües
Ancontre se lieue an estant.
De cheualiers i auoit tant
Quant eles an la sale antrerent
Qui ancontre eles se leuerent
Que ie n an sai nomer le disme
Le trezisme ne le quinzisme
Mes d auquanz des mellors barons
uos sai ie bien dire les nons
De çaus de la Table Reonde
Qui furent li mellor del monde.
DEuANT toz les buens cheualiers
Doit estre Gauuains li premiers
Li seconz Erec li fiz Lac
Et li tierz Lanceloz del Lac.
Gornemanz de Gohort fu quarz
Et li quinz fu li Biaus Coarz.
Li sistes fu li Lez Hardiz
Li semes Melianz de Liz
Li huitismes Mauduiz li Sages
Nuemes Dodiniaus li Sauuages.
Gandeluz soit dismes contez
Car an lui ot maintes bontez.
Les autres uos dirai sanz nonbre
Por ce que li nonbrers m anconbre.
Esliz i fu auuec Briien
Et Yuains li fiz Uriien.
Yuains de Loenel fu outre
D autre part Yuains li Auoutre.
Lez Yuain de Caualiot
Estoit Garrauains d Estrangot.
Aprés le Cheualier au Cor
Fu li uaslez au Cercle d or.
Et Tristanz qui onques ne rist
Delez Bliobleheris sist
Et par delez Brun de Piciez
Estoit ses frere Grus l Iriez.
Li Feures d Armes sist aprés
Qui miauz amoit guerre que pes.
Aprés sist Karadués Briébraz
Uns cheualiers de grant solaz
Et Cauerons de Robendic
Et li fiz au roi Quenedic
Et li uaslez de Quintareus
Et Yders del Mont Dolereus
Gaherïez et Keus d Estraus
Amauguins et Gales li Chaus
Grains Gorneuains et Carahés
Et Torz li fiz le roi Arés
Girflez li fiz Do et Taulas
Qui onques d armes ne fu las
Et uns uaslez de grant uertu
Loholz li fiz le roi Artu
Et Sagremors li Desreez
Cil ne doit pas estre obli
Ne Beduiers li conestables
Qui mout sot d eschas et de tables
Ne Brauaïns ne Loz li rois
Ne Galegantins li Galois
Ne li fiz Keu le seneschal
Gronosis qui mout sot de mal
[Ne Labigodés li cortois
Ne li cuens Cadorcaniois
Ne Letrons de Prepelesant
An cui ot tant d afeitemant
Ne Breons li fiz Canodan
Ne le conte de Honolan
Qui tant ot le chief bel et sor
Ce fu cil qui reçut le cor
Au roi plain de male auanture
Onques de uerité n ot cure.]
QUANT la bele pucele estrange
uit toz les cheualiers an range
Qui l esgardoient a estal
Son chief ancline contre ual
uergoingne an ot ne fu meruoille
La face l an deuint uermoille
Mes la honte si li auint
Que plus bele assez an deuint.
Quant li rois la uit uergoignier
Ne se uost de li esloignier.
Par la main doucemant l a prise
Et delez lui a destre assise
De la senestre part s assist
La reïne qui au roi dist
Sire si con ie cuit et croi
Bien doit uenir a cort de roi
Qui par ses armes puet conquerre
Si bele fame an autre terre.
Bien feisoit Erec a atandre
Or poez uos le beisier prandre
De la plus bele de la cort.
Ie ne cuit que nus uos an tort
Ia nus ne dira qui ne mante
Que ceste ne soit la plus iante
Des puceles qui ceanz sont
Et de celes de tot le mont.
Li rois respont N est pas mançonge
Cesti s an ne le me chalonge
Donrai ie del blanc cerf l enor.
Puis dist as cheualiers Seignor
Qu an dites uos Que uos est uis
Ceste est et de cors et de uis
Et de quanque estuet a pucele
La plus iantis et la plus bele
Qui soit iusque la ce me sanble
Ou li ciaus et la terre assanble.
Ie di que droiz est antreset
Que ceste l enor del cerf et.
Et uos seignor qu an uolez dire
Poez i uos rien contredire
Se nus i uiaut metre deffanse
Si die or androit ce qu il panse.
Ie sui rois ne doi pas mantir
Ne uilenie consantir
Ne fausseté ne desmesure
Reison doi garder et droiture.
Ce apartient a leal roi
Que il doit maintenir la loi
uerité et foi et iustise.
Ie ne uoudroie an nule guise
Feire desleauté ne tort
Ne plus au foible que au fort.
N est droiz que nus de moi se plaingne
Ne ie ne uuel pas que remaingne
La costume ne li usages
Que siaut maintenir mes lignages
De ce uos deuroit il peser
Se ie uos uoloie aleuer
Autres costumes autres lois
Que ne tint mes pere li rois.
L usage Pandragon mon pere
Qui fu droiz rois et anperere
Doi ie garder et maintenir
Que que il m an doie auenir.
Or me dites toz uoz talanz
De uoir dire ne soit nus lanz
Se ceste n est de ma meison
La plus bele et doit par reison
Le beisier del blanc cerf auoir
La uerité an uuel sauoir.
Tuit s escrïent a une uoiz
Sire par Deu et par sa croiz
Bien la poez beisier par droit
Que c est la plus bele que soit.
An cesti a plus de biauté
Qu il n a el soloil de clarté.
Beisier la poez quitemant
Tuit l otroions comunemant.
Quant li rois ot que a toz plest
Or ne leira qu il ne la best
uers li se torne si l acole.
La pucele ne fu pas fole
Bien uost que li rois la beisast
uilainne fust s il l an pesast.
Beisiee l a come cortois
ueant toz les barons li rois
Et si li dist Ma douce amie
M amor uos doing sanz uilenie.
Sanz mauuestié et sanz folage
uos amerai de buen corage.
Li rois par itel auanture
Randi l usage et la droiture
Qu a sa cort deuoit li blans cers.
CI FINE LI PREMERAINS uERS.
QUANT li beisiers del cerf fu pris
Lonc la costume del païs
Erec come cortois et frans
Fu de son poure oste an espans.
De ce que promis li auoit
Couant mantir ne li uoloit.
Mout li tint bien son couenant
Qu il li anuoia maintenant
Cinc somiers seiornez et gras
Chargiez de robes et de dras
De boqueranz et d escarlates
De mars d or et d ariant an plates
De uer de gris de sebelins
Et de porpres et d osterins.
Quant chargié furent li somier
De quanqu a prodome a mestier
Dis que cheualiers que serianz
De sa mesniee et de ses ianz
Auuec les somiers anuoia
Et si lor dist mout et proia
Que son oste li saluassent
Et si grant enor li portassent
Et sa fame tot einsimant
Con le suen cors demainnemant
Et quant presanté lor auroient
Les somiers que il lor menoient
L or et l ariant et les besanz
Et toz les autres garnemanz
Qui estoient dedanz les males
An son reaume d Outre-Gales
An menassent a grant enor
Et la dame et le uauassor.
Deus chastiaus lor auoit promis
Les mellors et les miauz assis
Et caus qui mains dotoient guerre
Qui fussent an tote sa terre.
Montreuel l un apeloit l an
Li autre auoit non Roadan.
Quant an son reaume uandroient
Cez deus chastiaus lor liuerroient
Et les rantes et la iustise
Einsi con lor auoit promise.
Cil ont bien la chose atornee
Si come Erec l ot comandee.
L or et l ariant et les somiers
Et les robes et les deniers
Dont il i auoit grant planté
Tot ont son oste presanté
Li messagier enesleior
Qu il n auoient soing de seior.
El reaume Erec les menerent
Et del seruir mout se penerent.
El païs uindrent an trois iorz
Des chastiaus lor liurent les torz
Que li rois Lac nel contredist.
Grant ioie et grant enor lor fist
Por son fil Erec les ama
Les chastiaus quites lor clama
Et si lor fist asseürer
Cheualiers et boriois iurer
Qu il les tandroient aussi chiers
Come lor seignors droituriers.
Quant ce fu fet et atorné
Li message sont retorné
A lor seignor Erec arriere
Qui les reçut a bele chiere
Del uauassor et de sa fanne
Et de son pere et de son ranne
Lor a demandees noueles.
Cil l an dïent buenes et beles.
NE tarda gueires ci aprés
Que li termines fu mout pres
Que ses noces feire deuoit.
Li atandres mout li greuoit
Ne uost plus sofrir ne atandre.
Au roi an ala congié prandre
Que a sa cort ne li greuast
Ses noces feire li leissast.
Li rois le don li otroia
Et par son reaume anuoia
Toz les rois et les contes querre
Çaus qui de lui tenoient terre
Que nul tant hardi n i eüst
Qu a la Pantecoste ne fust.
N i a nul qui remenoir ost
Que a la cort ne uaingne tost
Des que li rois les ot mandez.
Ie uos dirai or m antandez
Qui furent li conte et li roi.
Mout i uint a riche conroi
Li cuens Brandés de Gloecestre
Qui çant cheuaus mena an destre.
[Aprés i uint Menagormon
Qui cuens estoit de Cliuelon.]
Et cil de la Haute Montaingne
I uint a mout riche conpaingne.
De Treuerain i uint li cuens
Atot çant cheualiers des suens.
Aprés uint li cuens Godegrains
Qui n an amena mie mains.
Auuec çaus que m o nomer
uint Maheloas uns hauz ber
Li sire de l Isle de uoirre
An cele isle n ot l an tonoirre
Ne n i chiet foudre ne tanpeste
Ne boz ne serpanz n i areste
N il n i fet trop chaut ne n iuerne.
Graislemiers de Fine Posterne
I amena conpeignons uint
Et Guigomars ses frere i uint
De l Isle d Aualon fu sire.
De cestui auons oï dire
Qu il fu amis Morgain la fee
Et ce fu ueritez prouee.
Dauiz i uint de Tintaguel
Qui onques n ot ire ne duel.
Guergesins li dus de Haut Bois
I uint a mout riche hernois.
Assez i ot contes et dus
Mes des rois i ot ancor plus.
Garras de Corque uns rois mout fiers
I uint a cinc çanz cheualiers
uestuz de paile et de çandauz
Mantiaus et chauces et blïauz.
Sor un cheual de Capadoce
uint Aguisiaus li rois d Escoce
Et amena ansanble o soi
Andeus ses fiz Cadret et Coi
Deus cheualiers mout redotez.
Auuec çaus que uos ai nomez
uint li rois Bans de Gomeret
Et tuit furent iuene uaslet
Cil qui ansanble o lui estoient
Ne barbe ne grenon n auoient.
Mout amena iant anueisiee
Deus çanz an ot an sa mesniee
Ne n i ot nul queus que il fust
Qui faucon ou terçuel n eüst
Esmerillon ou espreuier
Ou riche ostor sor ou muiier.
Kerrins li uiauz rois de Ri
N i amena nul iouancel
Ainz ot teus conpeignons trois çanz
Don li mains nez ot set uinz anz.
Les chiés orent chenuz et blans
(Car uescu auoient lonc tans)
Et les barbes iusqu as ceinturs.
Çaus tint mout chiers li rois Arturs.
Li sire des nains uint aprés
Bilis li rois d Antipodés.
Cil rois don ie uos di fu nains
Et fu Bri frere germains.
De toz nains fu Bilis li maindre
Et Bri ses frere fu graindre
Ou demi pié ou plainne paume
Que nus cheualiers del reaume.
Por richesce et por seignorie
Amena an sa conpeignie
Bilis deus rois qui nain estoient
Et de lui lor terre tenoient
Grigoras et Glecidalan
Meruoilles les esgarda l an.
Quant a la cort furent uenu
Formant i furent chier tenu.
A la cort furent come roi
Enoré et serui tuit troi
Car mout estoient iantil home.
Li rois Artus a la parsome
Quant assanblé uit son barnage
Mout an fu liez an son corage.
Aprés por la ioie angreignier
Comanda çant uaslez beignier
Que toz les uiaut cheualiers feire.
N i a nul qui n et robe ueire
De riche paile d Alixandre
Chascuns tel come il la uost prandre
A s eslite et a sa deuise.
Tuit orent armes d une guise
Et cheuaus coranz et deliures
Toz li pire ualoit çant liures.
QUANT Erec sa fame reçut
Par son droit non nomer l estut
Qu autremant n est fame esposee
Se par son droit non s est nomee.
Ancor ne sauoit nus son non
Lors premieremant le sot on
ENIDE ot non an baptestire.
L arceuesques de Cantorbire
Qui a la cort uenuz estoit
Les beneï si come il doit.
Quant la corz fu tote assanblee
N ot menestrel an la contree
Qui rien seust de nul deduit
Qui a la cort ne fussent tuit.
An la sale mout grant ioie ot
Chascuns serui de ce qu il sot
Cil saut cil tume cil anchante
Li uns conte li autre chante
Li uns sifle li autre note
Cil sert de harpe cil de rote
Cil de gigue cil de ui
Cil flaüte cil chalemele.
Puceles carolent et dancent
Trestuit de ioie feire tancent.
N est riens qui ioie puisse feire
Et cuer d ome a leesce treire
Qui ne fust as noces le ior.
Sonent timbre sonent tabor
Muses estiues et frestel
Et buisines et chalemel.
Que diroie de l autre chose
N i ot guichet ne porte close.
Les issues et les antrees
Furent totes abandonees
N an fu tornez poures ne riches.
Li rois Artus ne fu pas chiches
Bien comanda as panetiers
Et as queus et as botelliers
Qu il liurassent a grant planté
A chascun a sa uolanté
Et pain et uin et ueneison.
Nus n i demanda liureison
De rien nule queus qu ele fust
Qu a sa uolanté ne l eüst.
MOUT fu granz la ioie el palés
Mes tot le soreplus uos les
S orroiz la ioie et le delit
Qui fu an la chanbre et el lit.
La nuit quant il assanbler durent
Euesque et arceuesque i furent.
A cele premiere assanblee
La ne fu pas Yseuz anblee
Ne Brangiens an leu de li mise.
La reïne s est antremise
De l atorner et del couchier
Que l un et l autre auoit mout chier.
Cers chaciez qui de soif alainne
Ne desirre tant la fontainne
N espreuiers ne uient a reclaim
Si uolantiers quant il a faim
Que plus uolantiers ne uenissent
A ce que nu s antretenissent.
Cele nuit ont bien restoré
Ce que il ont tant demoré.
Quant uuidiee lor fu la chanbre
Lor droit randent a chascun manbre.
Li oel d esgarder se refont
Cil qui d amors la uoie font
Et lor message au cuer anuoient
Que mout lor plest quanque il uoient.
Aprés le message des iauz
uient la douçors qui mout uaut miauz
Des beisiers qui amor atraient.
Andui cele douçor essaient
Et lor cuers dedanz an aboiurent
Si qu a grant painne s an dessoiurent
De beisier fu li premiers ieus.
Et l amors qui est antr aus deus
Fist la pucele plus hardie
De rien ne s est acoardie
Tot sofri que que li greuast.
Einçois qu ele se releuast.
Ot perdu le non de pucele
Au matin fu dame nouele.
Cel ior furent iugleor lié
Car tuit furent a gré paiié.
Tot fu randu quanqu il acrurent
Et maint bel don doné lor furent
Robes de uer et d erminetes
De conins et de uioletes
D escarlates de dras de soie
Qui uost cheual qui uost monoie
Chascuns ot don lonc son sauoir
Si buen come il le dut auoir.
Einsi les noces et la corz
Durerent pres de quinze iorz
A tel ioie et a tel richesce.
Por seignorie et por hautesce
Et por Erec plus enorer
Fist li rois Artus demorer
Toz les barons une quinzainne.
Quant uint a la tierce semainne
Tuit ansanble comunemant
Anpristrent un tornoiemant.
Mes sire Gauuains s auança
Qui d une part le fiança
Antre Euroïc et Tenebroc.
Et Meliz et Meliadoc
L ont fiancié d autre partie.
A tant est la corz departie.
UN mois aprés la Pantecoste
Li tornois assanble et aioste
Dessoz Tenebroc an la plaingne.
La ot tante uermoille ansaingne
Et tante bloe et tante blanche
Et tante guinple et tante manche
Qui par amors furent donees
Tant i ot lances aportees
D ariant et de sinople taintes
D or et d azur an i ot maintes
Et mainte an i ot d autre afeire
Mainte bandee et mainte ueire.
Iluec uit an le ior lacier
Maint hiaume a or et maint d acier
Tant uert tant iaune tant uermoil
Reluire contre le soloil
Tant blazon et tant hauberc blanc
Tante espee au senestre flanc
Tanz buens escuz fres et nouiaus
D ariant et de sinople biaus
Et tant d azur a bocles d or
Tant buen cheual bauçant et sor
Fauues et blans et noirs et bes
Tuit s antreuienent a eslés.
D armes est toz couerz li chans.
D anbes deus parz fremist li rans
An l estor lieue li escrois.
Des lances est mout granz li frois
Lances brisent et escu troent
Li haubers faussent et descloent
Seles uuident cheualier tument
Li cheual suent et escument.
Sor çaus qui chieent a grant bruit
La traient les espees tuit.
Li un corent por les foiz prandre
Et li autre por le deffandre.
Erec sist sor un cheual blanc
Toz seus s an uint au chief del ranc
Por ioster se il trueue a cui.
De l autre part ancontre lui
Point li Orguelleus de la Lande
Et sist sor un cheual d Irlande
Qui le porte de grant rauine.
Sor l escu deuant la peitrine
Le fiert Erec de tel uertu
Que del destrier l a abatu
El chanp le let et point auant.
Et Rainduranz li uint deuant
Fiz la uielle de Tergalo
Qui fu couerz d un çandal blo
Cheualiers fu de grant proesce.
Li uns contre l autre s adresce
Si s antredonent mout granz cos
Sor les escuz qu il ont as cos.
Erec tant con hanste li dure
Le trebuche a la terre dure.
An son retor a ancontré
Le roi de la Roge Cité
Qui mout estoit uaillanz et preuz.
Les resnes pranent par les neuz
Et les escuz par les enarmes.
Andui orent mout beles armes
Et buens cheuaus forz et isniaus
Et buens escuz fres et nouiaus.
Par si grant uertu s antrefierent
Qu andeus lor lances peçoiierent
Onques teus cos ne fu ueüz
Ansanble hurtent des escuz
Et des armes et des cheuaus.
Çangle ne resnes ne peitraus
Ne porent le roi retenir
Ne l estuisse a terre uenir.
Einsi uola ius del destrier
N i guerpi sele ne estrier
Et nes les resnes de son frain
An porta totes an sa main.
Tuit cil qui ceste ioste uirent
A meruoilles s an esbaïrent
Et dïent que trop chier li coste
Qui a si buen cheualier ioste.
Erec ne uoloit pas antandre
A cheuals n a cheualiers prandre
Mes a ioster et a bien feire
Por ce que sa proesce apeire.
Deuant lui fet le ranc fremir....
Sa proesce fet resbaudir
Çaus deuers cui il se tenoit.
Cheuaus et cheualiers prenoit
Por çaus de la plus desconfire.
De mon seignor Gauuain uuel dire
Qui mout le feisoit bien et bel.
An l estor abati Guincel
Et prist Gaudin de la Montaingne
Cheualiers prant cheuaus gaaingne
Bien le fist mes sire Gauuains.
Girflez li fiz Do et Yuains
Et Sagremors li Desreez
Çaus de la ont si conreez
Que iusqu es portes les anbatent
Assez an pranent et abatent.
Deuant la porte del chastel
Ont recomancié le çanbel
Cil dedanz contre çaus defors.
La fu abatuz Sagremors
Uns cheualiers de mout grant pris.
Toz estoit retenuz et pris
Quant Erec point a la rescosse
Sor un des lor sa lance estrosse
Si bien le fiert sor la memele
Que uuidier li couint la sele.
Puis tret l espee si lor passe
Les hiaumes lor anbuingne et quasse.
Cil s an fuient si li font rote
Car toz li plus hardiz le dote.
Tant lor dona et cos et bos
Que Sagremor lor a rescos
El chastel les remet batant.
Les uespres faillirent a tant.
Si bien le fist Erec le ior
Que li miaudre fu de l estor
Mes mout le fist miauz l andemain
Tant prist cheualiers de sa main
Et tant i fist seles uuidier
Que nus ne le porroit cuidier
Se cil non qui ueü l auoient.
Trestuit d anbes deus parz disoient
Qu il auoit le tornoi ueincu
Par sa lance et par son escu.
Or fu Erec de tel renon
Qu an ne parloit se de lui non
Ne nus n auoit si buene grace
Il sanbloit Assalon de face
Et de la langue Salemon
Et de fierté sanbloit Sanson
Et de doner et de despandre
Fu parauz le roi Alixandre.
Au repeirier de cel tornoi
Ala Erec parler au roi.
Le congié li ala requerre
Qu aler l an leissast an sa terre
Mes mout le mercia einçois
Con frans et sages et cortois
De l enor que feite li ot
Que mout meruelleus gré l an sot.
Aprés li a le congié quis
Qu aler s an uiaut an son païs
Et sa fame an uoloit mener.
Ce ne li pot li rois ueer
Mes son uuel n an alast il mie.
Congié li done et si li prie
Qu au plus tost qu il porra retort
Car n auoit an tote sa cort
Mellor cheualier ne plus preu
Fors Gauuain son tres chier neueu
A celui ne se prenoit nus.
Mes aprés lui prisoit il plus
Erec et plus le tenoit chier
Que nes un autre cheualier.
EREC ne uost plus seiorner
Sa fame comande atorner
Des que le congié ot del roi
Et si retint a son conroi
Seissante cheualiers de pris
A cheuaus a uer et a gris.
Des que son oirre ot apresté
N a gueires puis a cort esté
La reïne congié demande
Les cheualiers a Deu comande
La reïne congié li done.
A cele ore que prime sone
Departi del palés real.
Deuant toz monte an son cheual
Et sa fame est el uer montee
Qu ele amena de sa contree
Puis monta sa mesniee tote.
Bien furent set uint an sa rote
Antre cheualiers et serianz.
Tant trespassent puis et pandanz
Forez et plaingnes et riuieres
Quatre granz iornees plenieres
Qu a Carnant uindrent au quint ior.
Ou li rois Lac iere a seior
An un chastel de grant delit.
Onques nus miauz seant ne uit
De forez et de praeries
De uingnes de gaeigneries
De riuieres et de uergiers
De dames et de cheualiers
Et de uaslez preuz et heitiez
De iantis clers bien afeitiez
Qui bien despandoient lor rantes
De puceles beles et iantes
Et de boriois poesteïz
Estoit li chastiaus planteïz.
Ainz qu Erec el chastel uenist
Deus cheualiers auant tramist
Qui l alerent le roi conter.
Li rois fist maintenant monter
Qu il ot oïes les noueles
Clers et cheualiers et puceles
Et comanda les sains soner
Et les rues ancortiner
De tapiz et de dras de soie
Por son fil reçoiure a grant ioie
Puis est il meïsmes montez.
Quatre uinz clers i ot contez
Iantis homes et enorables
A mantiaus gris orlez de sables.
Cheualiers i ot bien cinc çanz
Sor cheuaus bes sors et bauçanz.
Boriois et dames tant i ot
Que nus conte sauoir n an pot.
Tant galoperent et corurent
Qu il s antreuirent et conurent
Li rois son fil et ses fiz lui.
A pié desçandent anbedui
Si s antrebeisent et saluent
De grant piece ne se remuent
D iluec ou il s antrancontrerent.
Li un les autres salu
Li rois d Erec grant ioie fet
A la foiiee l antrelet
Si se retorne uers Enide
De totes parz est an melide
Anbedeus les acole et beise
Ne set li queus d aus miauz li pleise.
El chastel uienent lieemant
Ancontre son auenemant
Sonent li sain trestuit a glais.
De ions de mantastre et de glais
Sont totes ionchiees les rues
Et par dessore portandues
De cortines et de tapiz
De diaspres et de samiz.
La ot mout grant ioie menee
Tote la ianz est aünee
Por ueoir lor nouel seignor.
Ains nus ne uit ioie greignor
Que feisoient iuene et chenu.
Premiers sont au mostier uenu
La furent par deuocion
Receü a procession.
Deuant l autel del crocefis
S est Erec a genoillons mis.
Deuant l image Nostre Dame
Menerent dui baron sa fame.
Quant ele i ot s oreison feite
Un petit s est arriere treite
De sa destre main s est seigniee
Come dame bien anseigniee.
A tant fors del mostier s an uont
El palés real uenu sont
La comança la ioie granz.
Le ior ot Erec mainz presanz
De cheualiers et de boriois
De l un un palefroi norrois
Et de l autre une cope d or.
Cil li presante un ostor sor
Cil un brachet cil un leurier
Et cil autres un espreuier
Cil un corant destrier d Espaingne
Cil un escu cil une ansaingne
Cil une espee cil un hiaume.
Onques nus rois an son reaume
Ne fu plus lieemant ueüz
N a greignor ioie receüz.
Tuit de lui seruir se penerent
Mout plus grant ioie ancor menerent
D Enide que de lui ne firent
Por la grant biauté qu an li uirent
Et plus ancor por sa franchise.
An une chanbre fu assise
Dessor une coute de paile
Qu aportee fu de Tessaile.
Antor ot mainte bele dame
Mes aussi con la clere iame
Reluist dessor le bis chaillo
Et la rose sor le pauo
Aussi iere Enide plus bele
Que nule dame ne pucele
Qui fust trouee an tot le monde
Qui le cerchast a la reonde
Tant fu iantis et enorable
De sages diz et acointable
De buen estre et de buen atret.
Onques nus ne sot tant d aguet
Qu an li poïst ueoir folie
Ne mauuestié ne uilenie.
Tant ot d afeitemant apris
Que de totes bontez ot pris
Que nule dame puisse auoir
Et de largesce et de sauoir.
Tuit l amoient por sa franchise
Qui li pooit feire seruise
Plus s an tenoit chiers et prisoit.
De li nus rien ne mesdisoit
Car nus n an pooit rien mesdire.
El reaume ne an l anpire
N ot dame de tant buenes mors
Mes tant l ama Erec d amors
Que d armes mes ne li chaloit
Ne a tornoiemant n aloit
N auoit mes soing de tornoiier
A sa fame aloit donoiier.
De li fist s amie et sa drue
Tot mist son cuer et s antandue
An li acoler et beisier
Ne se queroit d el aeisier.
Si conpeignon duel an auoient
Antr aus souant se demantoient
De ce que trop l amoit assez.
Souant estoit midis passez
Einçois que de lez li leuast
Lui estoit bel cui qu il pesast.
Mout petit de li s esloignoit
Mes onques por ce ne donoit
De rien mains a ses cheualiers
Armes et robes et deniers.
Nul leu n auoit tornoiemant
Nes i anuoiast richemant
Aparelliez et atornez.
Destriers lor donoit seiornez
Por tornoiier et por ioster
Que qu il li deüssent coster.
Ce disoit trestoz li barnages
Que granz diaus iert et granz damages
Quant armes porter ne uoloit
Teus ber come il estre soloit.
Tant fu blasmez de totes ianz
De cheualiers et de serianz
Qu Enide l oï antredire
Que recreant aloit ses sire
D armes et de cheualerie
Mout auoit changiee sa uie.
De ceste chose li pesa
Mes sanblant feire n an osa
Car ses sire an mal le preïst
Assez tost s ele li deïst.
Tant li fu la chose celee
Qu il auint une matinee
La ou il iurent an un lit
Ou eü orent maint delit.
Boche a boche antre braz gisoient
Come cil qui mout s antramoient.
Cil dormi et ele uella.
De la parole li manbra
Que disoient de son seignor
Par la contree li plusor.
Quant il l an prist a souenir
De plorer ne se pot tenir.
Tel duel an ot et tel pesance
Qu il li auint par mescheance
Que ele dist une parole
Dont ele se tint puis por fole
Mes ele n i pansoit nul mal.
Son seignor a mont et a ual
Comança tant a regarder
Le cors bien fet et le uis cler
Et plore de si grant rauine
Que plorant dessor la peitrine
An chieent les lermes sor lui
Et dist Lasse con mar m esmui
De mon païs Que uing ça querre
Bien me deuroit sorbir la terre
Quant toz li miaudre cheualiers
Li plus hardiz et li plus fiers
Li plus biaus et li plus cortois
Qui onques fust ne cuens ne rois
A del tot an tot relanquie
Por moi tote cheualerie.
Donques l ai ie honi por uoir
Nel uossisse por nul auoir.
Lors li a dit Con mar i fus
A tant se test si ne dist plus.
Erec ne dormi pas formant
Si l a tresoï an dormant.
De la parole s esuella
Et de ce mout se meruella
Que si formant plorer la uit
Si li a demandé et dit
Dites moi bele amie chiere
Por quoi plorez an tel meniere
De quoi auez ire ne duel
Certes ie le saurai mon uuel.
Dites le moi ma douce amie
Et gardez nel me celez mie
Por qu auez dit que mar i fui
Por moi fu dit non por autrui.
Bien ai la parole antandue.
Lors fu mout Enide esperdue
Grant peor ot et grant esmai.
Sire fet ele ie ne sai
Neant de quanque uos me dites.
Dame por quoi uos escondites
Li celers ne uos i uaut rien.
Ploré auez ce uoi ie bien.
Por neant ne plorez uos mie
Et an dormant ai ie oïe
La parole que uos deïstes.
Ha biaus sire onques ne l oïstes
Mes ie cuit bien que ce fu songes.
Or me seruez uos de mançonges
Apertemant uos oi mantir
Mes tart uandroiz au repantir
Se uoir ne me reconoissiez.
Sire quant uos si m angoissiez
La uerité uos an dirai
Ia plus ne le uos celerai
Mes ie criem bien ne uos enuit.
Par ceste terre dïent tuit
Li noir et li blont et li ros
Que granz damages est de uos
Que uoz armes antreleissiez
uostre pris an est abeissiez.
Tuit soloient dire l autre an
Qu an tot le mont ne sauoit l an
Mellor cheualier ne plus preu
uostre parauz n estoit nul leu.
Or se uont tuit de uos gabant
uieil et iuene petit et grant
Recreant uos apelent tuit.
Cuidiez uos donc qu il ne m enuit
Quant i oi dire de uos despit
Mout me poise quant l an le dit
Et por ce m an poise ancor plus
Qu il m an metent le blasme sus
Blasmee an sui ce poise moi
Et dïent tuit reison por quoi
Que si uos ai lacié et pris
Que tot an perdez uostre pris
Ne ne querez a el antandre.
Autre consoil uos couient prandre
Que uos puissiez cest blasme estaindre
Et uostre premier los ataindre
Car trop uos ai oï blasmer
Onques nel uos osai mostrer.
Souantes foiz quant m an souient
D angoisse plorer me couient.
Tel pesance or androit an oi
Que garde prandre ne m an soi
Tant que ie dis que mar i fustes.
Dame fet il droit an eustes
Et cil qui m an blasment ont droit.
Aparelliez uos or androit
Por cheuauchier uos aprestez
Leuez de ci si uos uestez
De uostre robe la plus bele
Et feites metre uostre sele
Sor uostre mellor palefroi
Or est Enide an grant esfroi
Mout se lieue triste et pansiue
A li sole tance et estriue
De la folie qu ele dist
Tant grate chieure que mal gist.
Ha fet ele fole mauueise
Or estoie ie trop a eise
Qu il ne me faloit nule chose.
Deus et por quoi fui ie tant ose
Que tel forsenage osai dire
Deus don ne m amoit trop mes sire
An foi lasse trop m amoit il.
Or m estuet aler an essil
Mes de ce ai ie duel greignor
Que ie ne uerrai mon seignor
Qui tant m amoit de grant meniere
Que nule rien n auoit tant chiere.
Li miaudre hon qui onques fust nez
S estoit si uers moi atornez
Que d autre rien ne li chaloit.
Nule chose ne me faloit
Mout estoie buene eüree.
Mes trop m a orguiauz sozleuee
An mon orguel aurai damage
Quant ie ai dit si grant outrage
Et bien est droiz que ie l i aie.
Ne set qu est biens qui mal n essaie.
Tant s est la dame demantee
Que bien et bel s est atornee
De la mellor robe qu ele ot
Mes nule chose ne li plot
Einçois li dut mout enuiier.
Puis a fet un suen escuiier
Par une pucele apeler
Si li comande a anseler
Son riche palefroi norrois
Onques mellor n ot cuens ne rois.
Dés que ele l ot comandé
Cil n i a respit demandé
Le palefroi uer ansela.
Et Erec un autre apela
Si li comande a aporter
Ses armes por son cors armer.
Puis s an monta an unes loges
Et fist un tapit de Limoges
Deuant lui a la terre estandre.
Et cil corut les armes prandre
Cui il l ot comandé et dit
Ses aporta sor la tapit.
Erec s assist de l autre part
Dessus l image d un liépart
Qui el tapit estoit portreite.
Por armer s atorne et afeite
Premieremant se fist lacier
Unes chauces de blanc acier.
Aprés uest un hauberc tant chier
Qu an n an pooit maille tranchier.
Mout estoit riches li haubers
Que a l androit ne a l anuers
N ot tant de fer come une aguille
N il n i pooit coillir roïlle
Car tot estoit d ariant feitiz
De menues mailles tresliz
Et iere ourez tant sotilmant
Dire uos puis certainnemant
Que nus qui ia uestu l eüst
Plus las ne plus doillanz n an fust
Que s il eüst sor la chemise
Une cote de soie mise.
Li seriant et li cheualier
Tuit se pranent a meruellier
Por quoi il armer se feisoit
Mes nus demander ne l osoit.
Quant del hauberc l orent armé
Un hiaume a cercle d or listé
Plus cler reluisant qu une glace
Uns uaslez sor le chief li lace.
Puis prant l espee si la çaint
Et comande qu an li amaint
Le bai de Gascoingne anselé
Puis a un uaslet apelé
uaslez fet il ua tost et cor
An la chanbre delez la tor
Ou ma fame est et si li di
Que trop me fet demorer ci.
Trop a mis a li atorner
Di li que uaingne tost monter
Car ie latant. Et cil i ua
Aparelliee la troua
Son plor et son duel demenant
Si li a dit tot maintenant
Dame por quoi tardez uos tant
Mes sire la fors uos atant
De totes ses armes armez.
Grant piece a que il fust montez
Se uos fussiez aparelliee.
Mout s est Enide meruelliee
Que ses sire auoit an corage
Mes de ce fist ele que sage
Que plus lieemant se contint
Qu ele pot quant deuant lui uint.
Deuant lui uint anmi la cort
Et li rois Lac aprés li cort.
Cheualier corent qui miauz miauz.
Il n i remaint iuenes ne uiauz
N aille sauoir et demander
S il an uoudra nus d aus mener
Chascuns s an porofre et presante.
Mes il lor iure et acreante
Que il n an manra conpeignon
Se sa fame solemant non
Por uoir dit qu il an ira seus.
Mout an est li rois angoisseus.
Biaus fiz fet il que uiaus tu feire
Moi doiz tu dire ton afeire
Ne me doiz nule rien celer.
Di moi quel part tu uiaus aler
Car por rien nule qu an te die
Ne uiaus que an ta conpeignie
Escuiiers ne cheualiers aille.
Se tu as anprise bataille
Seul a seul uers un cheualier
Por ce ne doiz tu pas leissier
Que tu n an mains une partie
Por richesce et por seignorie
De tes cheualiers auuec toi.
Ne doit seus aler fiz de roi.
Biaus fiz fai chargier tes somiers
Et mainne de tes cheualiers
Trante ou quarante ou plus ancor
Si fai porter ariant et or
Et quanque il estuet a prodome.
Erec respont a la parsome
Et si li dit tot a deuise
Comant il a sa uoie anprise.
Sire fet il ne puet autre estre.
Ie n an manrai cheual an destre.
N ai que feire d or ne d ariant
Ne d escuiier ne de seriant
Ne conpeignie ne demant
Fors que ma fame solemant.
Mes ie uos pri que qu il auaingne
Se ie muir et ele reuaingne
Que uos l amez et tenez chiere
Por m amor et por ma proiiere
Et la meitie de uostre terre
Quitemant sanz noise et sanz guerre
Li otroiiez tote sa uie.
Li rois ot que ses fiz li prie
Et dist Biaus fiz et ie l otroi.
Mes de ce que aler t an uoi
Sanz conpeignie ai mout grant duel
Ia si n i alasses mon uuel.
Sire ne puet estre autremant.
Ie m an uois a Deu uos comant.
Mes de mes conpeignons pansez
Cheuaus et armes lor donez
Et quanqu a cheualier estuet.
De plorer tenir ne se puet
Li rois quant de son fil depart.
Les ianz replorent d autre part
Dames et cheualier ploroient
Por lui mout grant duel demenoient.
N i a un seul qui duel n an face
Maint s an pasmerent an la place
Plorant le beisent et acolent
A po que de duel ne s afolent.
Ne cuit que plus grant duel feïssent
Se mort ou nauré le ueïssent.
Lors dist Erec por reconfort
Seignor por quoi plorez si fort
Ie ne sui pris ne maheigniez.
An cest duel rien ne gaeigniez.
Se ie m an uois ie reuandrai
Quant Deu pleira et ie porrai.
Toz et totes uos comant gié
A Deu si me donez congié
Car trop me feites demorer.
Et ce que ie uos uoi plorer
Me fet grant mal et grant enui.
A Deu les comande et il lui.
DEPARTI sont a mout grant painne.
Erec s an ua sa fame an mainne
Ne set quel part an auanture.
Alez fet il grant aleure
Et gardez ne soiiez tant ose
Se uos ueez nes une chose
Que uos m an diiez ce ne quoi.
Gardez ia n an parlez a moi
Se ie ne uos aresne auant.
Grant aleüre alez deuant
Et cheuauchiez tot a seür.
Sire fet ele a buen eur
Deuant s est mise si se tot.
Li uns a l autre ne dit mot
Mes mout est Enide dolante
A li meïsme se demante
Soef an bas que il ne l oie.
Lasse fet ele a si grant ioie
M auoit Deus mise et essauciee
Or m a an po d ore abeissiee
Fortune qui m auoit atreite
Tost a a li sa main retreite.
De ce ne me chaussist il lasse
S a mon seignor parler osasse.
Mes de ce sui morte et traïe
Que mes sire m a anhaïe.
Anhaïe m a bien le uoi
Quant il ne uiaut parler a moi
Ne ie tant hardie ne sui
Que ie os regarder uers lui.
Que qu ele se demante issi
Uns cheualiers del bois issi
Qui de roberie uiuoit.
Deus conpeignons o lui auoit
Et s estoient armé tuit troi.
Mout couoitent le palefroi
Que Enide ua cheuauchant.
Seignor sauez que ie uoschant
Fet il a ses deus conpeignons
Se or androit ne gaeignons
Mauués somes et recreant
Et a meruoilles mescheant.
Ci uient une dame mout bele
Ne sai s ele est dame ou pucele
Mes mout est richemant uestue.
Li palefroiz et la sanbue
Et li peitraus et li lorains
ualent mil liures de chartains.
Le palefroi uuel ie auoir
Et uos aiiez tot l autre auoir
Ia plus n an quier a ma partie.
Li cheualiers n an manra mie
De la dame se Deus me saut.
Ie li cuit feire tel assaut
Qu il conperra mout duremant.
Ie l ai ueü premieremant
Por ce est droiz que ie i aille
Feire la premiere bataille.
Cil li otroient et il point
Tot droit dessoz l escu se ioint
Et li dui remestrent an sus.
Adonc estoit costume et us
Que dui cheualier a un poindre
Ne deuoient a un seul ioindre
Que s il l eüssent anuai
uis fust qu il l eussent traï.
Enide uit les robeors
Mout l an est prise granz peors.
Deus fet ele que porrai dire
Or iert ia morz ou pris mes sire
Que cil sont troi et il est seus.
N est pas a droit partiz li ieus
D un cheualier ancontre trois.
Cil le ferra ia par detrois
Que mes sire ne s an prant garde.
Deus serai ie donc si coarde
Que dire ne li oserai
Ia si coarde ne serai
Ie li dirai nel leirai pas.
uers lui s an torne eneslepas
Et dist Biaus sire ou pansez uos
Ci uienent poignant aprés uos
Troi cheualier qui mout uos chacent.
Grant peor ai mal ne uos facent.
Quoi fet Erec qu auez uos dit
Or me prisiez uos mout petit
Trop auez fet grant hardemant
Que auez mon comandemant
Et ma deffanse trespassee.
Ceste foiz uos iert pardonee
Mes s autre foiz uos auenoit
Ia pardoné ne uos seroit.
Lors torne l escu et la lance
Contre le cheualier se lance
Cil le uoit uenir si l escrie.
Quant Erec l ot si le desfie.
Andui poingnent si s antreuienent
Les lances aloigniees tienent
Mes cil a a Erec failli
Et Erec a lui maubailli
Qui bien le sot droit anuaïr.
Sor l escu fiert par tel aïr
De l un chief an l autre le fant
Ne li haubers ne le deffant
Anmi le piz le fausse et ront
Et de la lance li repont
Pié et demi dedanz le cors
Au retreire a son cop estors
Et cil cheï morir l estut
Car li gleiues el cors li but.
Li uns des autres deus s esleisse
Son conpeignon arriere leisse
uers Erec point si le menace.
Erec l escu formant anbrace
Si le requiert come hardiz
Cil met l escu deuant le piz
Si fierent parmi les blazons
La lance uole an deus tronçons
Au cheualier de l autre part.
Erec de sa lance le quart
Li fist parmi le piz passer.
Cist ne le fera plus lasser
Pasmé ius del destrier l anuerse
A l autre point a la trauerse.
Quant cil le uit uers lui uenir
Si s an comança a foïr.
Peor ot ne l osa atandre
An la forest cort recet prandre.
Mes li foïrs rien ne li uaut
Erec l anchauce et crie haut
uassaus uassaus car retornez 
Del deffandre uos atornez
Que ie ne uos fiere an fuiant.
uostre fuie ne uaut neant.
Mes cil n a de retorner cure
Fuiant s an uet grant aleüre.
Erec l anchauce si l ataint
A droit le fiert sor l escu taint
Si l anuerse de l autre part.
De cez trois n a il mes regart
L un an a mort l autre nauré
Et del tierz s a si deliuré
Qu a pié l a ius del destrier mis.
Toz trois an a les cheuaus pris
Ses loie par les frains ansanble.
Li uns l autre de poil ne sanble
Li premiers fu blans come lez
Li seconz noirs ne fu pas lez
Et li tierz fu trestoz ueiriez.
A son chemin est repeiriez
La ou Enide l atandoit.
Les trois cheuaus li comandoit
Deuant li mener et chacier
Et mout la prant a menacier
Qu ele ne soit mes tant hardie
Que un seul mot de boche die
Se il ne l an done congié.
Cele respont Non ferai gié
Ia mes biaus sire s il uos plest.
Lors s an uont et cele se test.
N ORENT pas une liue alee
Quant deuant an une ualee
Lor uindrent cinc cheualier autre
Chascuns sa lance sor le fautre
Les escuz as cos anbraciez
Et les hiaumes bruniz laciez
Roberie querant aloient.
A tant la dame uenir uoient
Qui les trois cheuaus amenoit
Et Erec qui aprés uenoit.
Tot maintenant que il les uirent
Par parole antr aus departirent
Trestot lor hernois autressi
Con s il an fussent ia seisi.
Male chose a an coueitise
Mes ne fu pas a lor deuise
Que bien i fu mise deffanse.
Mout remaint de ce que fos panse
Et teus cuide prandre qui faut
Si firent il a cel assaut.
Ce dist li uns que il auroit
La pucele ou il i morroit
Et li autre dist que suens iert
Li destriers uers que plus ne quiert
De trestot le gaaing auoir.
Li tierz dist qu il auroit le noir.
Et gié le blanc ce dist li quarz.
Li quinz ne fu mie coarz
Qu il dist qu il auroit le destrier
Et les armes au cheualier.
Seul a seul les uoloit conquerre
Et si l iroit premiers requerre
Se il le congié l an donoient
Et cil uolantiers li otroient.
Lors se part d aus et point auant
Cheual ot buen et bien mouant.
Erec le uit et sanblant fist
Qu ancor garde ne s an preïst.
Quant Enide les a ueüz
Toz li sans li est esmeüz
Grant peor ot et grant esmai.
Lasse fet ele ie ne sai
Que ie die ne que ie face
Que mes sire mout me menace
Et dit qu il me fera enui
Se ie de rien parol a lui.
Mes se mes sire estoit or morz
De moi seroit nus reconforz
Morte seroie et maubaillie.
Deus mes sire ne les uoit mie
Qu atant ie donc mauueise fole
Trop ai or chiere ma parole
Quant ie ne li ai dit pieç a.
Bien sai que cil qui uienent ça
Sont de mal feire ancoragié.
Et Deus comant li dirai gié
Il m ocirra. Assez m ocie
Ne leirai que ie ne li die.
Lors l apele doucemant Sire
Quoi fet il que uolez uos dire
Sire merci Dire uos uuel
Que desbuschié sont de cest bruel
Cinc cheualier don mout m esmai.
Ie pans et aparceü ai
Qu il se uuelent a uos conbatre.
Arriere sont remés li quatre
Et li cinquismes a uos muet
Tant con cheuaus porter le puet
Ie ne gart l ore qu il uos fiere.
Li quatre sont remés arriere
Mes ne sont gueires de ci loing
Tost le secorront au besoing.
Erec respont Mar le pansastes
Quant ma parole trespassastes
Ce que deffandu uos auoie.
Et neporquant tres bien sauoie
Que uos gueires ne me prisiez.
C est seruises mal anploiiez
Que ie ne uos an sai nul gré
Ainz sachiez que plus uos an hé
Dit le uos ai et di ancore.
Ancor le uos pardonrai ore
Mes autre foiz uos an gardez
Ne ia uers moi ne regardez
Que uos feriiez mout que fole.
Ie n aim mie uostre parole.
Lors point el chanp contre celui
Si s antreuienent anbedui.
L uns anuaïst l autre et requiert
Erec si duremant le fiert
Que li escuz del col li uole
Et si li brise la chanole
Li estrier ronpent et cil chiet
Ne n a pooir qu il se reliet
Car mout fu quassez et bleciez.
Uns des autres s est adreciez
Si s antreuienent de randon.
Erec li met tot a bandon
Dessoz le manton an la gorge
Le fer tranchant de buene forge
Tot tranche les os et les ners
Derier le col an saut li fers
Et li sans chauz uermauz an raie
D anbes deus parz parmi la plaie
L ame s an uet li cuers li faut.
Li tierz fors de son aguet saut
Qui d autre part un gué estoit
Parmi l eue s an uient tot droit.
Erec point si l a ancontré
Ainz qu il par fust issuz del gué
Si bien le fiert que il abat
Et lui et le destrier tot plat.
Li destriers sor le cors li iut
Tant qu an l eue noiier l estut
Et li cheuaus tant s esforça
Qu a quelque painne se dreça
Einsi an a les trois conquis.
Li autre dui ont consoil pris
Que la place li guerpiront
Ne ia a lui ne chanpiront
Fuiant s an uont par la riuiere.
Erec les anchauce deriere
Si an fiert un dessor l eschine
Que sor l arçon deuant l ancline.
Trestote sa force i a mise
Sa lance sor le cors li brise
Et cil cheï le col auant.
Erec mout chieremant li uant
Sa lance que sor lui a freite
Del fuerre a fors l espee treite.
Cil releua si fist que fos.
Erec li dona teus trois cos
Qu el sanc li fist l espee boiure
L espaule del bu li dessoiure
Si qu a la terre ius cheï.
A l espee l autre anuaï
Qui mout isnelemant s an fuit
Sanz conpeignie et sanz conduit.
Quant cil uoit que Erec le chace
Tel peor a ne set que face
N ose atandre ganchir ne puet
Le cheual guerpir li estuet
Que n i a mes nule fiance.
L escu giete ius et la lance
Si se leisse cheoir a terre.
Erec ne le uost plus requerre
Qu a terre cheoir se leissa
Mes a la lance s abeissa
Celi n i a mie leissiee
Por la soe qui fu brisiee.
La lance an porte si s an uet
Ne les cheuaus mie ne let
Toz cinc les prant si les an mainne.
Del mener fu Enide an painne
Les cinc auuec les trois li baille
Si li comande que tost aille
Et de parler a lui se taingne
Que maus ne enuis ne l an uaingne
Mes ele mot ne li respont
Einçois se test et si s an uont
Les cheuaus an mainnent toz huit.
CHEuAUCHI ont iusqu a la nuit
Qu a uile n a recet ne uindrent.
A l anuitier lor ostel prindrent
Soz un aubor an une lande.
Erec a la dame comande
Qu ele dorme et il uellera.
Cele respont que nel fera
Car n est droiz et feire nel uiaut
Il dormira qui plus se diaut.
Erec l otroie et bel li fu.
A son chief a mis son escu
Et la dame son mantel prant
Sor lui de chief an chief l estant.
Cil dormi et cele uella
Onques la nuit ne somella
Ainz tint par les frains an sa main
Les cheuaus iusqu a l andemain
Et mout s est blasmee et maudit
De la parole qu ele ot dite
Et dist que mal a esploitié
Ne n a mie de la meitié
Tant mal come ele a desserui.
Lasse fet ele con mar ui
Mon orguel et ma sorcuidance
Sauoir pooie sanz dotance
Que tel cheualier ne mellor
Ne sauoit l an de mon seignor.
Bien le sauoie or le sai miauz
Car ie l ai ueü a mes iauz
Que trois ne cinc armez ne dote
Honie soit ma langue tote
Qui l orguel et l outrage dist
Don mes cors a tel honte gist.
Si s est tote nuit demantee
Iusqu au demain a l aiornee.
Erec se lieue par matin
Si se remetent au chemin
Ele deuant et il deriers.
Androit midi uns escuiiers
Lor uint deuant an un ualet.
Auuec lui ierent dui uaslet
Qui portoient gastiaus et uin
Et gras formages de gaïn
As prez le conte Galoain
A çaus qui fauchoient son fain.
Li escuiiers fu de grant uide
Quant il uit Erec et Enide
Qui de uers la forest uenoient
Bien aparçoit que il auoient
La nuit an la forest geü
N auoient mangié ne beu
Qu une iornee tot antor
N auoit chastel uile ne tor
Ne meison fort ne abeïe
Ospital ne herbergerie.
Puis s apansa de grant franchise
Ancontre aus a sa uoie anprise
Si les salue come frans
Et dist Sire ie croi et pans
Qu anuit auez mout traueillié.
Bien sai que uos auez uellié
Et geü an ceste forest.
De cest blanc gastel uos reuest
S il uos plest un po a mangier.
Nel di pas por uos losangier
Que rien ne uos quier ne demant.
Li gastel sont de buen fromant
Buen uin ai et formages gras
Blanche toaille et biaus henas.
S il uos plest a desieüner
Ne uos couient aillors torner.
An l erbe uert dessoz cez charmes
uos desarmeroiz de uoz armes
Si uos reposeroiz un po.
Desçandez que ie le uos lo.
Erec a pié a terre mis
Si li a dit Biaus douz amis
Ie mangerai uostre merci
Ne quier aler auant de ci.
Li serianz fu de bel seruise
La dame a ius del cheual mise
Et li uaslet les cheuaus tindrent
Qui ansanble o l escuiier uindrent.
Puis se uont asseoir an l onbre.
Li escuiiers Erec desconbre
De son hiaume si li deslace
La uantaille deuant la face
Puis a deuant aus estandue
La toaille sor l erbe drue
Le gastel et le uin lor baille
Un formage lor pere et taille.
Cil maniuent qui faim auoient
Et del uin uolantiers beuoient.
Li escuiiers deuant aus sert
Qui son seruise pas ne pert.
Quant mangié orent et beü
Erec cortois et larges fu.
Amis fet il an guerredon
uos faz d un de mes cheuaus don.
Prenez celui qui miauz uos siet
Et si uos pri mes ne uos griet
Arriers au chastel retornez
Un riche ostel m i atornez.
Et cil respont que il fera
uolantiers quanque lui pleira.
Puis uint as cheuaus ses deslie
Le uer an prant si l an mercie
Car cil li sanble li miaudre estre.
Sus monte par l estrier senestre
Andeus les a iluec leissiez
Au chastel uint toz esleissiez
Ostel a pris bien atorné.
Ez le uos arriers retorné
Or tost sire fet il montez
Car buen ostel et bel auez.
Erec monta la dame aprés.
Li chastiaus estoit auques pres
Tost furent a l ostel uenu.
A ioie furent receü
Li ostes mout bel les reçut
Et tot quanqu il lor estut
Fist atorner a grant planté
Liez et de buene uolanté.
QUANT li escuiiers fet lor ot
Tant d enor con feire lor pot
A son cheual uint si remonte
Par deuant les loges le conte
Mena a ostel son cheual.
Li cuens et troi autre uassal
S estoient uenu apuiier.
Quant li cuens uit son escuiier
Qui sor le destrier uer seoit
Demanda li cui il estoit.
Et il respont qu il estoit suens.
Mout s an est meruelliez li cuens.
Comant fet il ou l as tu pris
Uns cheualiers que ie mout pris
Sire fet il le m a doné.
An cest chastel l ai amené
S est a ostel chiés un boriois.
Li cheualiers est mout cortois
Et tant bel home onques ne ui.
Se iuré l auoie et pleui
Ne uos conteroie ie mie
Sa biauté tote ne demie.
Li cuens respont Ie pans et croi
Que il n est pas plus biaus de moi
Par foi sire fet li serianz
uos estes assez biaus et ianz.
N a cheualier an cest païs
Qui de la terre soit naïs
Que plus biaus ne soiiez de lui
Mes bien os dire de cestui
Qu il est plus biaus de uos assez
Se del hauberc ne fust quassez
Et quamoissiez et debatuz.
An la forest s est conbatuz
Toz seus ancontre huit cheualiers
S an amainne les huit destriers.
Et auuec lui uient une dame
Tant bele qu onques nule fame
La meitié de sa biauté n ot.
Quant li cuens ceste nouele ot
Talanz li prant que ueoir aille
Se ce est ueritez ou faille.
Onques mes fet il n oï tel.
Mainne moi dons a son ostel
Que certainnemant uuel sauoir
Se tu me dis mançonge ou uoir.
Cil respont Sire uolantiers.
Ci est la uoie et li santiers
Que iusque la n a pas grant uoie.
Mout me tarde que ie les uoie
Fet li cuens lors s an uet a ual
Et cil desçant de son cheual
Si a fet le conte monter.
Deuant corut Erec conter
Que li cuens ueoir le uenoit.
Erec mout riche ostel tenoit
Que bien an iert acostumez.
Mout i ot cierges alumez
Et chandoiles espessemant.
A trois conpeignons solemant
uint li cuens que n an i ot plus.
Erec contre lui leua sus
Qui mout estoit bien anseigniez
Si li dist Sire bien ueigniez
Et li cuens resalua lui.
Acoté se sont anbedui
Sor une coute blanche et mole
Si s antracointent de parole.
Li cuens li porofre et presante
Et prie li qu il li consante
Que de lui ses gages repraingne.
Mes Erec prandre ne les daingne
Ainz dit qu assez a a despandre
N a mestier de son auoir prandre
Mout parolent de mainte chose
Mes li cuens onques ne repose
De regarder de l autre part
De la dame se prist regart.
Por la biauté qu an li ueoit
Tot son pansé an li auoit.
Tant l esgarda come il plus pot
Tant l ancoui et tant li plot
Que sa biautez d amors l esprist.
De parler a li congié prist
A Erec mout couertemant.
Sire fet il ie uos demant
Congié mes qu il ne uos enuit
Par corteisie et par deduit
uuel lez cele dame seoir.
Por bien uos uing andeus ueoir
Ne uos n i deuez mal noter
A la dame uuel presanter
Mon seruise sor tote rien.
Tot son pleisir ce sachiez bien
Feroie por amor de uos.
Erec ne fu mie ialos
Ne n i pansa ne mal ne boise.
Sire fet il pas ne me poise.
Seoir et parler uos i loist.
Ne cuidiez pas que il m an poist.
uolantiers congié uos an doing.
La dame seoit de lui loing
Tant con deus lances ont de lonc
Et li cuens s est assis selonc
Delez li sor un bas eschame.
Deuers lui se torna la dame
Qui mout estoit sage et cortoise.
Haï fet il come il me poise
Quant uos alez a tel uiltance
Grant duel an ai et grant pesance
Mes se croire me uoliiez
Enor et preu i auriiez
Et mout granz biens uos an uandroit.
A uostre biauté couandroit
Granz enors et granz seignorie.
Ie feroie de uos m amie
S il uos pleisoit et bel uos iere
uos seriiez m amie chiere
Et dame de tote ma terre.
Quant ie d amor uos daing requerre
Ne m an deuez pas escondire.
Bien sai et uoi que uostre sire
Ne uos aimme ne ne uos prise.
A buen seignor uos seroiz prise
Se uos auuec moi remenez.
Sire de neant uos penez
Fet Enide Ce ne puet estre.
He  miauz fusse ie or a nestre
Ou an un feu d espines arse
Si que la çandre fust esparse
Que i eusse de rien faussé
uers mon seignor ne anpansé
Felenie ne traïson.
Trop auez fet grant mesprison
Qui tel chose m auez requise.
Ie nel feroie an nule guise.
Li cuens comance a anflamer
Ne me deigneriiez amer
Dame fet il Trop estes fiere.
Por losange ne por proiiere
Ne feriiez rien que ie uuelle
Bien est uoirs que fame s orguelle
Quant l an plus la prie et losange
Mes qui la honist et leidange
Cil la trueue mellor souant.
Certes ie uos met an couant
Que se uos mon talant ne feites
Ia i aura espees treites.
Ocirre ferai or androit
Ou soit a tort ou soit a droit
uostre seignor deuant uoz iauz.
He sire feire poez miauz
Fet Enide que uos ne dites.
Trop seriiez fel et traïtes
Se uos l ocïeiiez einsi.
Rapaiiez uos ie uos an pri
Car ie ferai uostre pleisir.
Por uostre me poez tenir
Ie sui uostre et estre le uuel.
Ne uos ai rien dit par orguel
Mes por sauoir et esprouer
Se ie porroie an uos trouer
Que uos m amissiez de buen cuer.
Mes ie ne uoudroie a nul fuer
Que eüssiez traïson feite.
Mes sire uers uos ne se gueite
Se uos einsi l ocïeiiez
Trop grant traïson feriiez
Et i an reseroie blasmee.
Tuit diroient par la contree
Que ce seroit fet par mon los.
Iusqu au matin aiiez repos
Que mes sire uoudra leuer.
Adonc le porroiz miauz greuer
Sanz blasme auoir et sanz reproche.
El panse cuers que ne dit boche.
Sire fet ele or me creez
Ne soiiez pas si esfreez
Mes demain anuoiiez ceanz
uoz cheualiers et uoz serianz
Si me feites a force prandre
Mes sire me uoudra deffandre
Qui mout est fiers et corageus.
Ou soit a certes ou a ieus
Feites le prandre et afoler
Ou de la teste decoler.
Trop ai menee ceste uie
Ie n aim mie la conpeignie
Mon seignor ie n an quier mantir.
Ie uos uoudroie ia santir
An un lit certes nu a nu.
Des qu a ce an somes uenu
De m amor estes a seür.
Li cuens respont A buen eur
Dame Certes buer fustes nee
A grant enor seroiz gardee.
Sire fet ele bien le croi
Mes auoir an uuel uostre foi
Que uos me tandroiz chieremant
Ne uos an crerroie autremant.
Li cuens respont liez et ioianz
Tenez ma foi ie uos fianz
Dame leaumant come cuens
Que ie ferai trestoz uoz buens
Ia de ce ne uos esmaiiez
Ne uoudroiz rien que uos n aiiez.
Lors an a cele la foi prise
Mes po l an est et po la prise
Fors por son seignor deliurer.
Bien set par parole eniurer
Bricon des qu ele i met s antante.
Miauz est assez qu ele li mante
Que ses sire fust depeciez.
De lez li s est li cuens dreciez
Si la comande a Deu çant foiz
Mes mout li uaudra po la foiz
Que fianciee li auoit.
Erec de ce rien ne sauoit
Qu il deüssent sa mort pleidier
Mes Deus li porra bien eidier
Et ie cuit que si fera il.
Or est Erec an grant peril
Et si ne cuide auoir regart.
Mout est li cuens de male part
Qui sa fame tolir li panse
Et lui ocirre sanz deffanse.
Come fel prant a lui congié
A Deu fet il uos comant gié.
Erec respont Sire et gié uos.
Einsi departent antr aus dos.
De la nuit fu granz masse alee.
An une chanbre a recelee
Furent dui lit a terre fet.
Erec an l un couchier se uet
An l autre est Enide couchiee
Mout dolante et mout correciee.
Onques la nuit ne prist somoil
Por son seignor fu an esuoil
Que le conte ot bien coneü
De tant come ele l ot ueü
Que plains estoit de felenie.
Bien set que se il a baillie
De son seignor ne puet faillir
Que il nel face maubaillir
Seürs puet estre de la mort
De li ne set nul reconfort.
Tote la nuit uellier l estuet
Mes ainz le ior se ele puet
Et ses sire la uuelle croirre
Auront il atorné lor oirre.
EREC dormi mout longuemant
Tote la nuit seuremant
Tant que li iorz mout aprocha.
Lors uit bien Enide et soscha
Que ele pooit trop atandre.
uers son seignor ot le cuer tandre
Come buene dame et leaus
Ses cuers ne fu dobliers ne faus.
Ele se lieue et aparoille
A son seignor uint si l esuoille.
Ha sire fet ele merci
Leuez isnelemant de ci
Que traïz estes antreset
Sanz achoison et sanz forfet.
Li cuens est traïtre prouez
Se ci poez estre trouez
Ia n eschaperoiz de la place
Que tot desmanbrer ne uos face.
Auoir me uiaut por ce uos het.
Mes se Deu plest qui toz biens set
uos n i seroiz ne morz ne pris.
Des ersoir uos eüst ocis
Se creanté ne li eüsse
Que s amie et sa fame fusse.
Ia le uerroiz ceanz uenir
Prandre me uiaut et retenir
Et uos ocirre s il uos trueue.
Or ot Erec que bien se prueue
uers lui sa fame leaumant.
Dame fet il isnelemant
Feites noz cheuaus anseler
Et corez nostre oste apeler
Si li dites qu il uaingne ça.
Traïsons comança pieç a.
Ia sont li cheual anselé
Et la dame a l oste apelé.
Erec s est armez et uestuz.
A lui est ses ostes uenuz.
Sire dist il quel haste auez
Qui a tel ore uos leuez
Ainz que iorz ne solauz apeire
Erec respont qu il a a feire
Mout longue uoie et grant iornee
Por ce a sa uoie atornee
Que mout an est an grant espans
Et dist Sire de mon despans
N auez uos ancor rien conté.
Enor m auez feite et bonté
Et mout i afiert granz merite.
Por set destriers me clamez quite
Que ie ai ceanz amenez.
Ne uos soit po çaus retenez
De plus ne uos puis mon don croistre
Nes de la monte d un cheuoistre.
De cest don fu li boriois liez
Si l an ancline iusqu as piez
Granz merciz et graces l an rant.
Lors monte Erec et congié prant
Si se remetent a la uoie.
Mout ua chastiant tote uoie
Enide se ele rien uoit
Qu ele tant hardie ne soit
Que ele le mete a reison.
A tant antrent an la meison
Çant cheualier d armes garni
Mes de tant furent escharni
Qu il n i ont pas Erec troué.
Lors a bien li cuens esproué
Que la dame l ot deceü.
L esclo des cheuaus a seü
Si se sont tuit mis an la trace.
Li cuens formant Erec menace
Et dit que s il le puet ataindre
Por rien nule ne puet remaindre
Que maintenant le chief n an praingne.
Mar i aura nul qui se faingne
Fet il de tost esperoner
Qui me porra le chief doner
Del cheualier que ie tant hé
Mout m aura bien serui a gré.
Lors s esleissent tuit abriué
De mautalant sont eniuré
uers celui qui onques nes uit
Ne mal ne lor a fet ne dit.
Tant cheuauchent qu il le choisirent
An chief d une forest le uirent
Ainz qu il par fust anforestez.
Lors n an est uns seus arestez
Par contançon s esleissent tuit.
Enide ot la noise et le bruit
De lor armes de lor cheuaus
Et uoit que plains an est li uaus.
Des que ele les uit uenir
De parler ne se pot tenir.
Haï sire fet ele haï
Con uos a cist cuens anuaï
Qui por uos amainne tel ost
Sire car cheuauchiez plus tost
Tant qu an cele forest soiiens.
Espoir tost eschaperiiens
Car cil sont ancor mout arriere.
Se uos alez an tel meniere
Ne poez de mort eschaper
Que n estes mie per a per.
Erec respont Po me prisiez
Ma parole mout despisiez.
Ie ne uos sai tant bel priier
Que ie uos puisse chastiier.
Mes se Deus et de moi merci
Tant qu eschaper puisse de ci
Ceste uos iert mout chier uandue
Se corages ne me remue.
Il se retorne maintenant
Et uit le seneschal uenant
Sor un cheual fort et isnel.
Deuant aus toz fet un çanbel
Le tret de quatre arbalestees.
N auoit pas ses armes prestees
Car mout s an fu bien acesmez.
Erec a çaus de la esmez
Et uoit que bien an i a çant.
Celui qui si le ua chaçant
Panse qu arester li estuet.
Li uns contre l autre s esmuet
Et fierent parmi les escuz
Granz cos des fers tranchanz aguz.
Erec son roit espié d acier
Li fist parmi le cors glacier
Ne li escuz ne li haubers
Ne li ualut un çandal pers.
A tant ez uos poignant le conte
Qui si con l estoire reconte
Estoit cheualiers forz et buens
Mes de ce fist que fos li cuens
Qu il n ot que l escu et la lance.
An sa proesce ot tel fiance
Qu armer ne se uost autremant.
De ce fist mout grant hardemant
Que deuant trestotes ses ianz
S esleissa plus de nuef arpanz.
Quant Erec le uit fors de rote
A lui ganchist cil nel redote
Si s antreuienent fieremant.
Li cuens le fiert premieremant
Par tel uertu deuant le piz
Que les estriers eüst guerpiz
Se bien afichiez ne se fust.
De l escu fet croissir le fust
Que d autre part an saut li fers.
Mes mout fu riches li haubers
Qui si de mort le garanti
Qu onques maille n an desronpi.
Li cuens fu forz sa lance froisse
Erec le fiert par tel angoisse
Sor l escu qui fu tainz de iaune
Que de la lance plus d une aune
Parmi le uuit bu li anbat
Pasmé ius del destrier l abat.
A tant ganchist si s an retorne
An la place plus ne seiorne.
Parmi la forest a droiture
S an uet poignant grant aleüre.
Ez uos Erec anforesté
Et li autre sont aresté
Sor çaus qui anmi le chanp iurent.
Mout s afichent formant et iurent
Que il le chaceront einçois
A esperon deus iorz ou trois
Que il nel praingnent et ocïent.
Li cuens antant ce que il dïent
Qui mout fu el uuit bu bleciez.
Un petit s est a mont dreciez
Et les iauz un petitet oeure.
Bien aparçoit que mauueise oeure
Auoit ancomancié a feire.
Les cheualiers fet arriers treire
Seignor fet il a toz uos di
Qu il n i et un seul si hardi
Fort ne foible ne haut ne bas
Qui ost aler auant un pas.
Retornez tuit isnelemant
Esploitié ai uilainnemant
De ma uilenie me poise.
Mout est preuz et sage et cortoise
La dame qui deceü m a.
Sa biautez d amor m aluma
Por ce que ie la desiroie
Son seignor ocirre uoloie
Et li par force retenir.
Bien m an deuoit maus auenir
Sor moi an est uenuz li maus.
Que fel feisoie et desleaus
Et traïtres et forsenez
Onques ne fu de mere nez
Miaudre cheualiers de cestui.
Ia mes par moi n aura enui
La ou iel puisse destorner.
Toz uos comant a retorner.
Cil s an reuont desconforté.
Le seneschal an ont porté
Mort an l anuers de son escu.
Li cuens a puis assez uescu
Qu il ne fu pas a mort naurez.
Einsi fu Erec deliurez.
EREC s an uet toz esleissiez
Une uoie antre deus pleissiez
Il et sa fame deuant lui.
A esperon an uont andui.
Tant ont erré et cheuauchié
Qu il uindrent an un pré fauchié.
Au desbuschier del pleisseïz
Trouerent un pont torneïz
Par deuant une haute tor
Qui close estoit de mur antor
Et de fossé lé et parfont.
Isnelemant passent le pont
Mes mout orent alé petit
Quant de la tor amont les uit
Cil qui de la tor estoit sire.
De lui uos sai uerité dire
Qu il estoit mout de cors petiz
Mes de grant cuer estoit hardiz.
Quant il uit Erec trespassant
De la tor contre ual desçant
Et fist sor un grant destrier sor
Metre une sele a lions d or.
Puis comande qu an li aport
Escu et lance roide et fort
Espee forbie et tranchant
Et son hiaume cler et luisant
Hauberc blanc et chauces treslices
Car ueü a deuant ses lices
Un cheualier armé passer
A cui se uiaut d armes lasser
Ou cil a lui se lassera
Tant que toz recreanz sera.
Cil ont son comandemant fet
Ez uos ia le cheual fors tret
La sele mise et anfrené
L a uns escuiiers amené
Uns autre les armes aporte.
Li cheualiers parmi la porte
S an est issuz plus tost qu il pot
Toz seus que conpeignon n i ot.
Erec s an uet par un pandant
Ez uos le cheualier fandant
Parmi le tertre contre ual
Et sist sor un mout fort cheual
Qui si grant esfroi demenoit
Que dessoz ses piez esgrumoit
Les chaillos plus menu
Que muele n esquache fromant
Et s an uoloient de toz sanz
Estanceles cleres ardanz
Que des quatre piez iert auis
Que tuit fussent de feu espris.
Enide ot la noise et l esfroi
A po que de son palefroi
Ne cheï ius pasmee et uainne.
An tot le cors de li n ot uainne
Don ne li remuast li sans.
Toz li deuint pales et blans
Li uis con se ele fust morte.
Mout se despoire et desconforte
Que son seignor dire ne l ose
Qui la menace mout et chose
Et comande qu ele se teise.
De deus parz est mout a mal eise
Qu ele ne set le quel seisir
Ou le parler ou le teisir.
A li meïsme se consoille
Souant del dire s aparoille
Si que la langue se remuet
Mes la uoiz pas issir n an puet
Car de peor estraint les danz
S anclot la parole dedanz.
Einsi se iustise et destraint
La boche clot les danz estraint
Que la parole fors n an saille.
A li a prise grant bataille
Et dist Seüre sui et certe
Que mout receurai leide perte
Se ie einsi mon seignor pert.
Dirai li donc tot an apert
Nenil. Por quoi Ie n oseroie
Que mon seignor correceroie.
Et se mes sire se corroce
Il me leira an ceste broce
Sole cheitiue et esgaree.
Lors serai plus male eüree.
Male eüree Moi que chaut
Diaus ne pesance ne me faut
Ia mes tant con ie aie a uiure
Se mes sire tot a deliure
An tel guise d ici n estort
Qu il ne soit maheigniez a mort.
Mes se ie tost ne li acoint
Cil cheualiers qui ci apoint
L aura mort ainz qu il se regart
Car mout sanble de male part.
Oïl trop ai ie atandu
Si le m a il mout deffandu
Mes ia nel leirai por deffanse.
Ie uoi bien que mes sire panse
Tant que lui meïsmes oblie
Donc est bien droiz que ie li die.
Ele li dist. Cil la menace
Mes n a talant que mal li face
Qu il aparçoit et conoist bien
Qu ele l aimme sor tote rien
Et il li tant que plus ne puet.
Contre le cheualier s esmuet
Qui de bataille le semont.
Assanblé sont au pié del mont
La s antreuienent et desfïent.
As fers des lances s antranuïent
Anbedui de totes lor forces.
Ne lor ualurent deus escorces
Li escu qui as cos lor pandent.
Li cuir ronpent et les es fandent
Et des haubers ronpent les mailles.
Anbedui iusques as antrailles
Se sont des gleiues anferré
Et li destrier sont aterré
Car mout ierent li baron fort.
Ne furent pas nauré a mort
Mes duremant furent blecié.
Isnelemant sont redrecié
S ont a aus lor lances retreites
Ne furent maumises ne freites
Anmi le chanp les ont gitees.
Del fuerre traient les espees
Si s antreuienent par grant ire.
Li uns l autre blesce et anpire
Que de rien ne s antrespargnierent.
Si granz cos sor les hiaumes fierent
Qu estanceles ardanz an issent
Quant les espees ressortissent.
Les escuz fandent et esclicent
Lor haubers faussent et deslicent.
An quatre leus sont anbatues
Les espees iusqu as charz nues
Que mout afebloient et lassent
Et se les espees durassent
Anbes deus longuemant antieres
Ia ne s an treississent arrieres
Ne la bataille ne fenist
Tant que l un morir couenist.
Enide qui les esgardoit
A po de duel ne forsenoit.
Qui li ueïst son grant duel feire
Ses poinz detordre ses crins treire
Et les lermes des iauz cheoir
Leal dame poïst ueoir.
Et trop fust fel qui la ueïst
Se granz pitiez ne l an preïst.
Et li cheualier se conbatent
Des hiaumes les pierres abatent
Li uns a l autre granz cos done.
Des tierce iusque pres de none
Dura la bataille si fiere
Que nus hon an nule meniere
Certainnemant n aparceüst
Qui le mellor auoir deüst.
Erec s esforce et s esuertue
S espee li a anbatue
El hiaume iusqu el chapeler
Si que tot l a fet chanceler
Mes bien se tint qu il ne cheï.
Et cil ra Erec anuaï
Si l a si duremant feru
Sor la pane de son escu
Qu au retreire est li branz brisiez
Qui mout estoit buens et prisiez.
Quant il uit brisiee s espee
Par mautalant a ius gitee
La part qui li remest el poing
Tant come il onques pot plus loing.
Peor ot arriers l estuet treire
Que ne puet pas grant esforz feire
An bataille ne an assaut
Cheualiers cui s espee faut.
Erec l anchauce et cil li prie
Por Deu merci qu il ne l ocie.
Merci fet il frans cheualiers
Ne soiiez uers moi fel ne fiers.
Des que m espee m est faillie
La force auez et la baillie
De moi ocirre ou de uif prandre
Que n ai don me puisse deffandre.
Erec respont Quant tu me pries
Outreemant uuel que tu dies
Se tu es outrez et conquis.
Plus ne seras par moi requis
Se tu te mez an ma menaie.
Et cil del dire se delaie.
Quant Erec le uit delaiier
Por lui feire plus esmaiier
Li ra une anuaïe feite
Sore li cort l espee treite
Et cil dist qui fu esmaiiez
Merci sire Conquis m aiiez
Des qu autremant estre ne puet.
Erec respont. Plus i estuet
Qua tant n an iroiz uos pas quites.
uostre estre et uostre non me dites
Et ie uos redirai le mien.
Sire fet il uos dites bien.
Ie sui de ceste terre rois.
Mi home lige sont Irois
N i a nul ne soit mes rantiz
Et i ai non Guiurez li Petiz.
Assez sui riches et puissanz
Qu an ceste terre de toz sanz
N a baron qui a moi marchisse
Qui de mon comandemant isse
Et mon pleisir ne face tot.
Ie n ai ueisin qui ne me dot
Tant se face orguelleus ne cointes
Mes mout uuel estre uostre acointes
Et uostre amis d or an auant.
Erec respont Ie me reuant
Que ie sui assez iantis hon.
Erec fiz le roi Lac ai non.
Rois est mes pere d Outre-Gales.
Riches citez et beles sales
Et forz chastiaus a mout mes pere
Plus n an a rois ne anperere
Fors le roi Artu solemant.
Celui an ost ie uoiremant
Car a lui nus ne s aparoille.
Guiurez de ce mout s esmeruoille
Et dist Sire grant meruoille oi.
Onques de rien tel ioie n oi
Con i ai de uostre conoissance.
Auoir poez buene fiance
Et s il uos plest a remenoir
An ma terre et an mon menoir
Mout uos i ferai enorer.
Ia tant n i uoudroiz demorer
Que dessor moi ne soiiez sire.
Andui auons mestier de mire
Et i ai ci pres un mien recet
N i a pas huit liues ne set.
La uos uuel auuec moi mener
S i ferons noz plaies sener.
Erec respont Bon gré uos sai
De ce qu oï dire uos ai.
N i irai pas uostre merci
Mes itant solemant uos pri
Que se nus besoinz m auenoit
Et la nouele a uos uenoit
Que i eüsse mestier d aïe
Adonc ne m oblïessiez mie.
Sire fet il ie uos pleuis
Que ia tant con ie soie uis
N auroiz de mon secors mestier
Que ne uos aille lués eidier
A quanque ie porrai mander.
Ia plus ne uos quier demander
Fet Erec Mout m auez promis.
Mes sire estes et mes amis
Se l ueure est teus con la parole.
Li uns l autre beise et acole.
Onques de si dure bataille
Ne fu si douce desseuraille
Que par amor et par franchise
Chascuns des panz de sa chemise
Trancha bandes longues et lees
S ont lor plaies antrebandees.
Quant li uns ot l autre bandé
A Deu sont antrecomandé.
DEPARTI sont an tel meniere.
Seus s an reuet Guiurez arriere
Erec a son chemin retret
Qui grant mestier eüst d antret
Por ses plaies medeciner.
Ainz ne fina de cheminer
Tant que il uint an une plainne
Lez une haute forest plainne
De cers de biches et de dains
Et de cheuriaus et de ferains
Et de tote autre sauuagine.
Li rois Artus et la reïne
Et de ses barons li mellor
I estoient uenu le ior.
An la forest uoloit li rois
Demorer quatre iorz ou trois
Por lui deduire et deporter
Si ot comandé aporter
Tantes et pauellons et trez.
El tré le roi estoit antrez
Mes sire Gauuains toz lassez
Qui cheuauchié auoit assez.
Defors la tante estoit uns charmes
La ot un escu de ses armes
Leissié et sa lance de fresne.
A une branche par la resne
Ot le guingalet aresné
La sele mise et anfrené.
Tant estut iluec li cheuaus
Que Keus i uint li seneschaus.
Cele part uint grant aleüre
Aussi con por anueiseüre
Prist le destrier et monta sus
Qu onques ne li contredist nus.
La lance et l escu prist aprés
Qui soz l arbre ierent iluec pres.
Galopant sor le Guingalet
S an aloit Keus tot un ualet
Tant que par auanture auint
Qu Erec a l ancontre li uint.
Erec conut le seneschal
Et les armes et le cheual
Mes Keus pas lui ne reconut
Car a ses armes ne parut
Nule ueraie conoissance
Que tant cos d espee et de lance
Auoit sor son escu eüz
Que toz li tainz an fu cheuz
Et la dame par grant ueisdie
Por ce qu ele ne uoloit mie
Qu il la coneüst ne ueïst
Aussi con s ele le feïst
Por le hasle et por la poudriere
Mist sa guinple deuant sa chiere.
Keus uint auant plus que le pas
Et prist Erec eneslepas
Par la resne sanz salu
Ainz qu il le leissast remu
Li demanda par grant orguel
Cheualiers fet il sauoir uuel
Qui uos estes et don uenez.
Fos estes quant uos me tenez
Fet Erec nel sauroiz anuit.
Et cil respont Ne uos enuit
Car por uostre bien le demant.
Ie uoi et sai certainnemaut
Que bleciez estez et naurez.
Anquenuit buen ostel aurez
Se auuec moi uolez uenir.
Ie uos ferai mout chier tenir
Et enorer et aeisier
Car de repos auez mestier.
Li rois Artus et la reïne
Sont ci pres an une gaudine
De trez et de tantes logié.
Par buene foi le uos lo gié
Que uos an ueigniez auuec moi
ueoir la reine et le roi
Qui de uos grant ioie feront
Et grant enor uos porteront.
Erec respont uos dites bien
Mes ie n i iroie por rien.
Ne sauez mie mon besoing
Ancor m estuet aler plus loing.
Leissiez m aler que trop demor.
Ancor i a assez del ior.
Keus respont Grant folie dites
Quant del uenir uos escondites
Espoir uos an repantiroiz.
Et bien uos poist si i iroiz
Andui et uos et uostre fanne
Si con li prestres uet au sanne
Ou uolantiers ou a anuiz.
Anquenuit seroiz mal seruiz
(Se mes consauz n an est creüz)
Se bien n i estes coneüz.
uenez an tost que ie uos praing.
De ce ot Erec grant desdaing.
uassaus fet il folie feites
Qui par force aprés uos me treites.
Sanz desfiance m auez pris
Ie di que uos auez mespris
Que toz seürs estre cuidoie
uers uos de rien ne me gardoie.
Lors met a l espee la main
Et dist uassaus leissiez mon frain
Traiiez uos la Ie uos taing mout
Por orguelleus et por estout.
Ie uos ferrai bien le sachiez
Se aprés uos plus me sachiez.
Leissiez moi tost Et cil le leisse
El chanp plus d un arpant s esleisse
Puis retorna si le desfie
Come hon plains de grant felenie.
Li uns contre l autre ganchist
Mes Erec de tant se franchist
Por ce que cil desarmez iere
De sa lance torna deriere
Le fer et l arestuel deuant.
Tel cop li dona neporquant
Sor son escu haut el plus anple
Que hurter li fist a la tanple
Et que le braz au piz li serre
Tot estandu le porte a terre.
Puis uint au destrier si le prant
Enide par le frain le rant.
Mener l an uost et cil li prie
Qui mout sot de losangerie
Que par franchise li randist.
Mout bel le losange et blandist
uassaus fet il se Deus me gart
An cel cheual gié n i ai part
Ainz est au cheualier el monde
An cui graindre proesce abonde
Mon seignor Gauuain le hardi.
Tant de la soe part uos di
Que son destrier li anuoiiez
Por ce que enor i aiiez.
Mout feroiz que frans et que sages
Et ie serai uostre messages.
Erec respont uassaus prenez
Le cheual et si l an menez
Des qu il est mon seignor Gauuain
N est mie droiz que ie l an main.
Keus prant le cheual si remonte
Au tré le roi uint si li conte
Le uoir que rien ne l an cela.
Et li rois Gauuain apela
Biaus niés Gauuains ce dist li rois
S onques fustes frans ne cortois
Alez aprés isnelemant.
Demandez amiablemant
De son estre et de son afeire.
Et se uos le poez atreire
Tant qu auuec uos l an ameigniez
Gardez ia ne uos an feigniez.
Gauuains monte an son guingalet
Aprés le siuent dui uaslet.
Ia ont Erec aconseü
Mes ne l ont mie coneü.
Gauuains le salue et il lui
Salué se sont anbedui.
Puis li dist mes sire Gauuains
Qui de grant franchise fu plains
Sire fet il an ceste uoie
Li rois Artus a uos m anuoie.
La reïne et li rois uos mandent
Saluz et prïent et comandent
Qu auuec aus uos uegniez deduire
(Eidier uos puet et neant nuire)
Et si ne sont pas loing de ci.
Erec respont Mout an merci
Le roi et la reïne ansanble.
Et uos qui estes ce me sanble
De bone eire et bien afeitiez.
Ie ne sui mie bien heitiez
Ainz sui naurez dedanz le cors
Et neporquant ia n istrai fors
De mon chemin por ostel prandre.
Ne uos i couient plus atandre
uostre merci ralez uos an
Gauuains estoit de mout grant san.
Arrieres se tret si consoille
A un des uaslez an l oroille
Que tost aille dire le roi
Que il praingne prochain conroi
De ses trez destandre et abatre
Et uaingne trois liues ou quatre
Deuant aus anmi le chemin
Tandre les aucubes de lin.
Iluec l estust la nuit logier
S il uiaut conoistre et herbergier
Le mellor cheualier por uoir
Que il cuidast onques ueoir
Qu il ne uiaut por un ne por el
Changier sa uoie por ostel.
Cil san ua son message a dit.
Destandre fet sanz nul respit
Li rois ses trez. Destandu sont
Les somiers chargent si s an uont.
Sor l aubagu monta li rois
Sor un blanc palefroi norrois
S an monta la reïne aprés.
Mes sire Gauuains tot adés
Ne fine d Erec delaiier
Et cil li dist Plus alai hier
Assez que ie ne ferai hui.
Sire uos me feites enui.
Leissiez m aler De ma iornee
M auez grant masse destorbee.
Et mes sire Gauuains li dit
Ancor uuel aler un petit
Ansanble o uos ne uos enuit
Car grant piece a iusqu a la nuit.
Tant ont au parler antandu
Que tuit li tré furent tandu
Deuant aus et Erec les uoit.
Herbergiez est bien l aparçoit.
Haï Gauuains fet il haï
uostre granz sans m a esbaï.
Par grant san m auez retenu.
Des qu or est einsi auenu
Mon non uos dirai or androit
Li celers rien ne m i uaudroit.
Ie sui Erec qui fu iadis
uostre conpainz et uostre amis.
Gauuains l ot acoler le ua.
Son hiaume a mont li sozleua
Et la uantaille li deslace.
De ioie l acole et anbrace
Et Erec lui de l autre part.
A tant Gauuains de lui se part
Et dist Sire ceste nouele
Sera ia mon seignor mout bele.
Liez an iert ma dame et mes sire
Et ie lor irai auant dire
Mes einçois m estuet anbracier
Et conioïr et solacier
Ma dame Enide uostre fame.
De li ueoir a mout ma dame
La reïne grant desirrier.
Ancor parler l an oï hier.
A tant uers Enide se tret
Si li demande qu ele fet
S ele est bien sainne et bien heitiee.
Ele respont come afeitiee
Sire mal ne dolor n eüsse
Se an grant dotance ne fusse
De mon seignor mes ce m esmaie
Qu il n a gueires manbre sanz plaie.
Gauuains respont Moi poise mout.
Il apert mout bien a son uout
Qu il a pale et descoloré.
Ie an eüsse assez ploré
Quant ie le ui si pale et taint
Mes la ioie le duel estaint
Que de lui teus ioie me uint
Que de nul duel ne me souint.
Or uenez petite anbleüre 
I irai deuant grant aleüre
Dire la reïne et le roi
Que uos uenez ci aprés moi.
Bien sai qu anbedui an auront
Grant ioie quant il le sauront.
Lors s an part au tré le roi uient.
Sire fet il or uos couient
Ioie feire uos et ma dame
Que ci uient Erec et sa fame.
Li rois de ioie saut an piez
Certes fet il mout an sui liez.
Ne poïsse nouele oïr
Qui tant me poïst resioïr.
La reïne et tuit s esioïssent
Et qui ainz ainz des tantes issent.
Li rois meïsme ist de son tré.
Mout ont Erec pres ancontré.
Quant Erec uoit le roi uenant
A terre desçant maintenant
Et Enide rest desçandue.
Li rois les acole et salue
Et la reine doucemant
Les beise et acole einsimant
N i a nul qui ioie ne face.
Iluec meïsmes an la place
Li ont ses armes desuestues
Et quant ses plaies ont ueües
Si retorne la ioie an ire.
Li rois mout parfont an sospire
Et fet aporter un antret
Que Morgue sa suer auoit fet.
Li antrez iert de tel uertu
Que Morgue auoit doné Artu
Que ia plaie qui an fust ointe
Ou soit sor nerf ou soit sor iointe
Ne faussist qu an une semainne
Ne fust tote garie et sainne
Mes que le ior une foiiee
Fust de l antret aparelliee.
L antret ont le roi aporté
Qui mout a Erec conforté.
Quant ses plaies orent lauees
Ressuiiees et rebandees
Li rois lui et Enide an mainne
An la soe tante demainne
Et dist que por la soe amor
uiaut an la forest a seior
Demorer quinze iorz toz plains
Tant qu il soit toz gariz et sains.
Erec de ce le roi mercie
Et dist Sire ie n an ai mie
Plaie de quoi ie tant me duelle
Que ma uoie leissier an uuelle.
Retenir ne me porroit nus
Demain (ia ne tarderai plus)
M an uoudrai par matin aler
Des que le ior uerrai leuer.
Li rois an a crollé le chief
Et dist Ci a mout grant meschief
Quant uos remenoir ne uolez.
Ie sai bien que mout uos dolez.
Remenez si feroiz que sages.
Mout iert granz diaus et granz damages.
Se uos an cez forez morez.
Biaus douz amis  car demorez
Tant que uos soiiez respassez.
Erec respont Or est assez.
Ie ai si ceste uoie anprise
Ne remandroie an nule guise.
Li rois ot qu an nule meniere
Ne remandroit por sa proiiere
Si leisse la parole ester
Et comande tost aprester
Le soper et les tables metre
Li seriant s an uont antremetre.
Ce fu un samedi a nuit
Que mangierent peisson et fruit
Luz et perches saumons et truites
Et puis poires crues et cuites.
Aprés soper ne tarda gueire
Comanderent les couches feire.
Li rois auoit Erec mout chier
An un lit le fist seul couchier
Ne uost que auuec lui couchast
Nus qui a ses plaies tochast.
Cele nuit fu bien ostelez.
An un autre lit iut delez
Enide ansanble o la reine
Dessoz un couertor d ermine
Et dormirent a grant repos
Tant qu au main fu li iorz esclos.
L ANDEMAIN lués que il aiorne
Erec se lieue si s atorne
Ses cheuaus comande anseler
Et fet ses armes aporter.
uaslet corent si li aportent.
Ancor de remenoir l enortent
Li rois et tuit li cheualier
Mes proiiere n i a mestier
Que por rien ne uost demorer.
Lors les ueïssiez toz plorer
Et demener un duel si fort
Con s il le ueïssent ia mort.
Il s arme et Enide se lieue
A trestoz les cheualiers grieue
Que ia mes reueoir nes cuident.
Tuit aprés aus lor tantes uuident
Por aus conduire et conuoiier
A lor cheuaus font anuoiier.
Erec lor dist Ne uos poist pas
Ia auuec moi n iroiz un pas.
Les uoz granz merciz remenez
Ses cheuaus li fu amenez
Et il monte sanz demorance.
Son escu a pris et sa lance
Si les comande toz a Dé
Et il i ront lui comandé.
Enide monte si s an uont.
AN une forest antré sont
Iusque uers prime ne finerent.
Par la forest tant cheminerent
Qu il oïrent cri
Une pucele a grant besoing.
Erec a antandu le cri
Bien aparçut quant il l oï
Que la uoiz de dolor estoit
Et de secors mestier auoit.
Tot maintenant Enide apele
Dame fet il une pucele
ua par cel bois formant criant.
Ele a par le mien esciant
Mestier d aïe et de secors.
Cele part uuel aler le cors
Si saurai quel besoing ele a.
Desçandez ci et i irai la
Si m atandez andemantiers.
Sire  fet ele uolantiers.
Sole la leisse si s an ua
Tant que la pucele troua
Qui par le bois aloit braiant
Por son ami que dui iaiant
Auoient pris si l an menoient
Et mout uilmant le demenoient.
La pucele aloit descirant
Ses dras et ses crins detirant
Et sa tandre face uermoille.
Erec la uoit mout s an meruoille
Et prie li qu ele li die
Por quoi si formant plore et crie.
La pucele plore et sospire
An sospirant li dist Biaus sire
N est meruoille se ie faz duel
Que morte seroie mon uuel.
Ie n aim ma uie ne ne pris
Que mon ami an mainnent pris
Dui iaiant felon et cru
Qui sont si anemi mortel.
Deus que ferai Lasse cheitiue
Del mellor cheualier qui uiue
Del plus franc et del plus iantil
Or est de mort an grant peril.
Ancui le feront a grant tort
Morir de mout uilainne mort.
Frans cheualiers por Deu te pri
Que tu secores mon ami
Se tu onques le puez secorre.
Ne t estoura gueires loing corre
Ancor sont il de ci mout pres.
Damoisele i irai aprés
Fet Erec quant uos m an proiiez
Et tote seure an soiiez
Que tot mon pooir an ferai
Ou ie auuec lui pris serai
Ou iel uos randrai tot deliure.
Se li iaiant le leissent uiure
Tant que ie le puisse trouer
Bien me cuit a aus esprouer.
Frans cheualiers dist la pucele
Toz iorz serai mes uostre ancele
Se uos mon ami me randez.
A Deu soiiez uos comandez
Hastez uos la uostre merci
Quel part s an uont Sire par ci.
uez ci la uoie et les esclos.
Lors s est Erec mis es galos
Si li dist que iluec l atande.
La pucele a Deu le comande
Et prie Deu mout doucemant
Que il par son comandemant
Li doint force de desconfire
Çaus qui uers son ami ont ire.
EREC s an ua tote la trace
A esperon les iaianz chace
Tant les a chaciez et seüz
Que il les a aparceüz
Ainz que del bois par fussent fors
Et uit le cheualier an cors
Deschauz et nu sor un roncin
Con s il fust pris a larrecin
Les mains liiees et les piez.
Li iaiant n auoient espiez
Escuz n espees esmolues
Fors que tant solemant maçues
Et corgiees andui tenoient
De quoi si uilmant le batoient
Que ia li auoient del dos
La char ronpue iusqu as os.
Par les costez et par les flans
Li coroit contre ual li sans
Si que li roncins estoit toz
An sanc iusqu au uantre dessoz.
Erec uint aprés aus toz seus
Mout fu dolanz et angoisseus
Del cheualier que il lor uit
Demener a si grant despit.
Antre deus bois an une lande
Les a atainz si lor demande
Seignor fet il por quel forfet
Feites a cest home tel let
Et come larron le menez
Trop leidemant le demenez.
Aussi le menez par sanblant
Con s il estoit repris anblant.
Granz uiltance est de cheualier
Nu desuestir et puis liier
Et batre si uilainnemant.
Randez le moi iel uos demant
Par franchise et par corteisie
Par force nel uos quier ie mie.
uassaus font il a uos que tient
De mout grant folie uos uient
Quant uos rien nos an demandez.
S il uos poise si l amandez.
Erec respont Por uoir m an poise.
Ne l an manroiz hui mes sanz noise.
Quant abandon m an auez fet
Qui auoir le porra si l et.
Traiiez uos la Ie uos desfi.
Ne l an manroiz auant de ci
Qu einçois n i et departiz cos.
uassaus font il mout estes fos
Quant a nos uos uolez conbatre.
Se uos estiiez or tel quatre
N auriiez uos force uers nos
Ne qu uns aigniaus contre deus los.
Ne sai que iert Erec respont
Se li ciaus chiet et terre font
Donc sera prise mainte aloe.
Teus uaut petit qui mout se loe.
Gardez uos que ie uos requier.
Li iaiant furent fort et fier
Et tindrent an lor mains serrees
Les maçues granz et ferrees.
Erec lor uint lance sor fautre
Ne redote ne l un ne l autre
Por menace ne por orguel
Et fiert le premerain an l uel
Si parmi outre le ceruel
Que d autre part le haterel
Li sans et la ceruele an saut
Et cil chiet morz li cuers li faut.
Quant li autre uit celui mort
S il l an pesa n ot mie tort.
Par mautalant uangier le ua
La maçue a deus mains leua
Et cuida ferir a droiture
Parmi le chief sanz couerture
Mes Erec le cop aparçut
Et sor son escu le reçut.
Tel cop neporquant li dona
Li iaianz que tot l estona
Et por po que ius del destrier
Nel fist a terre trebuchier.
Erec de son escu se cueure
Et li iaianz son cop recueure
Et cuide ferir de rechief
A deliure parmi le chief
Mes Erec tint l espee treite
Une anuaïe li a feite
Don li iaianz fu mal seruiz
Si le fiert parmi la ceruiz
Que tot iusqu as arçons le fant
La boele a terre an espant
Et li cors chiet toz estanduz
Qui fu an deus meitiez fanduz.
Li cheualiers de ioie plore
Et reclaimme Deu et aore
Qui secors anuoiié li a.
A tant Erec le deslia
Sel fist uestir et atorner
Et sor un des cheuaus monter
L autre li fist mener an destre
Si li demande de son estre.
Et cil li dist Frans cheualiers
Tu es mes sire droituriers.
Mon seignor uuel feire de toi
Et par reison feire le doi
Que tu m as sauuee la uie
Qui ia me fust del cors partie
A grant tormant et a martire.
Queus auanture biaus douz sire
Por Deu t a ça a moi tramis
Qui des mains a mes anemis
M as gité par ton uasselage
Sire ie te uuel feire homage
Toz iorz mes auuec toi irai
Con mon seignor te seruirai.
Erec le uoit antalanté
De lui seruir a uolanté
Se il poïst an nule guise
Et dist Amis uostre seruise
Ne uuel ie pas de uos auoir
Mes ce deuez uos bien sauoir
Que ie uing ça an uostre aïe
Por la proiiere uostre amie
Que an cest bois trouai dolante.
Por uos se conplaint et demante
Car mout an a son cuer dolant.
De uos li uuel feire presant.
S a li rassanblé uos auoie
Puis retandroie seus ma uoie
Car auuec moi n iroiz uos mie
N ai soing de uostre conpeignie
Mes uostre non sauoir desir.
Sire fet il uostre pleisir.
Quant uos mon non sauoir uolez
Ne uos doit pas estre celez.
Cadoc de Tabriol ai non
Sachiez einsi m apele l on.
Mes quant de uos partir m estuet
Sauoir uoudroie s estre puet
Qui uos estes et de quel terre
Ou uos porrai trouer ne querre
Ia mes quant de ci partirai.
Amis ia ce ne uos dirai
Fet Erec Ia plus n an parlez
Mes se uos sauoir le uolez
Et moi de rien nule enorer
Donc alez tost sanz demorer
A mon seignor le roi Artu
Qui chace a force et a uertu
Cers an ceste forest de ça
Et mien esciant iusque la
N a mie cinc liues petites.
Alez i tost et si li dites
Qu a lui uos anuoie et presante
Cil cui ersoir dedanz sa tante
Reçut a ioie et herberia.
Et gardez ne li celez ia
De quel peril ie ai mis fors
Et uostre uie et uostre cors.
Ie sui mout a la cort amez
Se de par moi uos reclamez
Seruise et enor me feroiz.
La qui ie sui demanderoiz
Nel poez sauoir autremant.
Sire uostre comandemant
Fet Cadoc uuel ie feire tot.
Ia mar an auroiz uos redot
Que ie mout uolantiers n i aille.
La uerité de la bataille
Si con feite l auez por moi
Conterai ie tres bien au roi.
Einsi parlant lor uoie tindrent
Tant que a la pucele uindrent
La ou Erec leissiee l ot.
La pucele mout se resiot
Quant son ami reuenir uoit
Que ia mes ueoir ne cuidoit.
Erec par le poing li presante
Et dist Ne soiiez pas dolante
Dameisele ueez uos ci
Tot lié et ioiant uostre ami.
Cele respont par grant sauoir
Sire bien nos deuez auoir
Andeus conquis et moi et lui.
uostre deuons estre anbedui
Por uos seruir et enorer.
Mes qui porroit guerredoner
Ceste desserte nes demie
Erec respont Ma douce amie
Nul guerredon ne uos demant.
Anbedeus a Deu uos comant
Que trop cuit auoir demoré.
Lors a son cheual trestorné
Si s an ua plus tost que il puet.
Cadoc de Tabriol s esmuet
D autre part il et sa pucele.
Ia a contee la nouele
Le roi Artu et la reïne.
EREC tote uoie ne fine
De cheuauchier a grant esploit
La ou Enide l atandoit
Qui mout an auoit grant duel fet
Et cuidoit bien tot antreset
Qu il l eüst guerpie del tot.
Et cil restoit an grant redot
Qu aucuns ne l an eüst menee
Qui la l eüst sole trouee
Si se hastoit mout del retor.
Mes la chalors qu il ot le ior
Et les armes tant li greuerent
Que les plaies li escreuerent
Et totes les bandes tranchierent.
Onques ses plaies n estanchierent
Tant que il uint au leu tot droit
La ou Enide l atandoit.
Cele le uit grant ioie an ot
Mes ele n aparçut ne sot
La dolor dont il se pleignoit
Que toz ses cors an sanc beignoit
Et li cuers faillant li aloit.
A un tertre qu il aualoit
Cheï tot a un fes a ual
Iusque sor le col del cheual.
Si come il releuer cuida
La sele et les estriers uuida
Et chiet pasmez con s il fust morz.
Lors comança li diaus si forz
Quant Enide cheoir le uit.
Mout li poise quant ele uit
Et cort uers lui si come cele
Qui sa dolor mie ne cele.
An haut s escrie et tort ses poinz
De robe n i remest uns poinz
Deuant son piz a descirer.
Ses crins comance a detirer
Et sa tandre face descire.
Ha Deus fet ele biaus douz sire
Por quoi me leisses tu tant uiure
Morz car m oci si t an deliure
A cest mot sor le cors se pasme.
Quant ele reuint si se blasme
Ha fet ele dolante Enide
De mon seignor sui omecide
Par ma parole l ai ocis.
Ancor fust or mes sire uis
Se ie come outrageuse et fole
N eüsse dite la parole
Por quoi mes sire ça s esmut.
Ainz teisirs a home ne nut
Mes parlers nuist mainte foiiee.
Ceste chose ai bien essaiiee
Et esprouee an mainte guise.
Deuant son seignor s est assise
Et met sor ses genouz son chief.
Son duel comance de rechief
Haï fet ele con mal fus
Sire cui parauz n estoit nus
Qu an toi s estoit biautez miree
Proesce s i iert esprouee
Sauoirs t auoit son cuer doné
Largesce t auoit coroné
Cele sanz cui nus n a grant pris.
Mes qu ai ie dit Trop ai mespris
Qui la parole ai maintenue
Don mes sire a mort receue
La mortel parole antoschiee
Qui me doit estre reprochiee
Et ie reconois et otroi
Que nus n i a coupes fors moi
Ie sole an doi estre blasmee.
Lors rechiet a terre pasmee
Et quant ele releua sus
Si se rescrie plus et plus
Deus que ferai Por quoi uif tant
Morz que demore et que atant
Que ne me prant sanz nul respit
Trop m a la morz an grant despit
Quant ele ocirre ne me daingne
Moi meïsme estuet que ie praingne
La uaniance de mon forfet.
Einsi morrai mal gré an et
La morz qui ne me uiaut eidier.
Ne puis morir por soheidier
Ne rien ne m i uaudroit conplainte.
L espee que mes sire a çainte
Doit par reison sa mort uangier.
Ia n an serai mes an dangier
N an proiiere ne an sohet.
L espee fors del fuerre tret
Si la comance a regarder.
Deus la fist un po retarder
Qui plains est de misericorde.
Andemantiers qu ele recorde
Son duel et sa mesauanture
A tant ez uos grant aleüre
Un conte a grant cheualerie
Qui de mout loing auoit oïe
La dame a haute uoiz cri
Deus ne la uost mie obli
Que maintenant se fust ocise
Se cil ne l eussent sozprise
Qui tolue li ont l espee
Et arriere el fuerre botee.
Puis desçandi li cuens a terre
Si li comança a anquerre
Del cheualier qu ele li die
S ele estoit sa fame ou s amie.
L un et l autre fet ele sire
Tel duel ai ne uos puis plus dire.
Moi poise que ie ne sui morte.
Et li cuens mout la reconforte
Dame fet il por Deu uos pri
De uos meïsme aiiez merci
Bien est reisons que duel aiiez
Mes por neant uos esmaiiez
Qu ancor porroiz assez ualoir.
Ne uos metez an nonchaloir
Confortez uos ce sera sans
Deus uos fera liee par tans.
uostre biautez qui tant est fine
Buene auanture uos destine
Que ie uos receurai a fame
De uos ferai contesse et dame.
Ce uos doit mout reconforter
Et i an ferai le cors porter
S iert mis an terre a grant enor.
Leissiez ester ceste dolor
Que folemant uos deduiiez.
Cele respont Sire fuiiez
Por Deu merci leissiez m ester
Ne poez ci rien conquester.
Riens qu an porroit dire ne feire
Ne me porroit a ioie atreire.
A tant se trest li cuens arriere
Et dist Feisons tost une biere
Sor quoi cest cors an porterons
Et auuec la dame an manrons
Tot droit au chastel de Limors
La iert an terre mis li cors.
Puis uoudrai la dame esposer
Mes que bien li doie peser
Qu onques mes tant bele ne ui
Ne nule tant n an ancoui.
Mout sui liez quant trouee l ai.
Or faisons tost et sanz delai
Une biere cheualeresce
Ne uos soit painne ne peresce
Li auquant traient les espees
Tost orent deus perches copees
Et bastons liiez a trauers.
Erec ont sus couchié anuers
S i ont deus cheuaus atelez.
Enide cheuauche delez
Qui de son duel feire ne fine
Souant se pasme et chiet souine
Mes li cheualier pres la tienent
Qui antre lor braz la soztienent
Si la relieuent et confortent.
Iusqu a Limors le cors an portent
Et uienent el palés le conte.
Toz li pueples aprés aus monte
Dames cheualier et boriois.
Anmi la sale sor un dois
Ont le cors mis tot estandu
Lez lui sa lance et son escu.
La sale anpli granz est la presse.
Chascuns de demander s angresse
Queus diaus ce est et queus meruoille.
Andemantiers li cuens consoille
A ses barons priueemant
Seignor fet il isnelemant
uuel ceste dame receuoir.
Nos poons bien aparceuoir
A ce qu ele est et bele et sage
Qu ele est de mout iantil lignage.
Sa biautez mostre et sa franchise
Qu an li seroit bien l enors mise
Ou d un reaume ou d un anpire.
Ie ne serai ia de li pire
Einçois an cuit mout amander.
Feites mon chapelain mander
Et uos alez la dame querre.
La meitié de tote ma terre
Li uoudrai doner an doeire
S ele uiaut ma uolanté feire.
Lors ont le chapelain mandé
Si con li cuens l ot comandé
Et la dame ront amenee
Si li ont a force donee
Car ele mout le refusa.
Mes totes uoies l esposa
Li cuens qu einsi feire li plot.
Et quant il esposee l ot
Tot maintenant li conestables
Fist el palés metre les tables
Et fist le mangier aprester
Car tans estoit ia de soper.
APR
Enide estoit an grant esmai.
Onques ses diaus ne recessoit.
Et li cuens auques l angressoit
Par proiiere et par menacier
De pes feire et de solacier
Et si l a sor un faudestuel
Feite asseoir estre son uuel.
uossist ou non l i ont assise
Et deuant li la table mise.
D autre part est li cuens assis
Qui por un po n esrage uis
Quant reconforter ne la puet.
Dame fet il il uos estuet
Cest duel leissier et obli
Mout uos poez an moi fi
D enor et de richesce auoir.
Certainnemant poez sauoir
Que morz hon por duel ne reuit
Qu onques nus auenir nel uit.
Souaingne uos de quel pouerte
uos est granz richesce aouerte.
Poure estiiez or seroiz riche.
N est pas fortune anuers uos chiche
Qui tel enor uos a donee
Qu or seroiz contesse clamee.
uoirs est que morz est uostre sire
Se uos an auez duel et ire
Cuidiez uos que ie m an meruoil
Naie. Mes ie uos doing consoil
Le mellor que doner uos sai
Quant ie esposee uos ai
Mout uos deuez esleecier.
Gardez uos de moi correcier
Mangiez que ie uos an semoing.
Cele respont Sire n ai soing.
Certes ia tant con ie uiurai
Ne mangerai ne ne beurai
Se ie ne uoi mangier einçois
Mon seignor qui gist sor cest dois.
Dame ce ne puet auenir.
Por fole uos feites tenir
Quant uos si grant folie dites.
uos an auroiz males merites
S ui mes uos an feites semondre.
Cele mot ne li uost respondre
Que rien ne prise sa menace.
Et li cuens la fiert an la face
Cele s escrie et li baron
Le conte blasment anuiron.
Ostez sire font il au conte
Mout deuriiez auoir grant honte
Qui ceste dame auez ferue
Por ce que ele ne maniue.
Trop grant uilenie auez feite
Se ceste dame se desheite
Por son seignor qu ele uoit mort
Nus ne doit dire qu ele et tort.
Teisiez uos an tuit fet li cuens
La dame est moie et ie sui suens
Si ferai de li mon pleisir.
Lors ne se pot cele teisir
Ainz iure que ia soe n iert.
Et li cuens hauce si refiert
Et cele s escria an haut
Ha fel fet ele ne me chaut
Que tu me dies ne ne faces
Ne criem tes cos ne tes menaces.
Assez me bat assez me fier
Ia tant ne te trouerai fier
Que por toi face plus ne mains
Se tu or androit a tes mains
Me deuoies les iauz sachier
Ou trestote uiue escorchier.
Antre cez diz et cez tançons
Reuint Erec de pasmeisons
Aussi con li hon qui s esuoille.
S il s esbaï ne fu meruoille
Des ianz qu il uit anuiron lui
Mes grant duel ot et grant enui
Quant la uoiz sa fame antandi.
Del dois a terre desçandi
Et tret l espee isnelemant.
Ire li done hardemant
Et l amors qu a sa fame auoit.
Cele part cort ou il la uoit
Et fiert parmi le chief le conte
Si qu il l esceruele et afronte
Sanz desfiance et sanz parole
Li sans et la ceruele an uole.
Li cheualier saillent des tables
Tuit cuident que ce soit deables
Qui leanz soit antre aus uenuz.
N i remaint iuenes ne chenuz
Car mout furent esmaiié tuit.
Li uns deuant l autre s an fuit
Quanqu il pueent a grant eslés.
Tost orent uuidié le palés
Et crïent tuit et foible et fort
Fuiiez fuiiez uez ci le mort.
Mout est granz la presse a l issue
Chascuns de tost foïr s argue
Et li uns l autre anpaint et bote.
Cil qui deriers est an la rote
uossist bien estre el premier front.
Einsi trestuit fuiant s an uont
Que li uns l autre n ose atandre.
Erec corut son escu prandre
Par la guige a son col le pant
Et Enide la lance prant
Si s an uienent parmi la cort.
N i a si hardi qui la tort
Car ne cuidoient pas que fust
Hon qui si chacier les deüst
Mes deables ou anemis
Qui dedanz le cors se fust mis.
Tuit s an fuient Erec les chace
Et trueue fors anmi la place
Un garçon qui uoloit mener
Son destrier a l eue abeurer
Atorné de frain et de sele.
Ceste auanture li fu bele
Erec uers le cheual s esleisse
Et cil tot maintenant le leisse
Que peor ot grant li garçons.
Erec monte antre les arçons
Puis se prant Enide a l estrier
Et saut sor le col del destrier
Si con li comanda et dist
Erec qui sus monter la fist.
Li cheuaus andeus les an porte
Et trueuent ouerte la porte
Si s an uont que nus nes areste.
El chastel auoit grant moleste
Del conte qui estoit ocis
Mes n i a nul tant soit de pris
Qui uoise aprés por le uangier.
Ocis fu li cuens au mangier
Et Erec qui sa fame an porte
L acole et beise et reconforte
Antre ses braz contre son cuer
L estraint et dit Ma douce suer
Bien uos ai del tot essaiiee
Ne soiiez de rien esmaiiee
Qu or uos aim plus qu ains mes ne fis
Et ie resui certains et fis
Que uos m amez parfitemant.
Tot a uostre comandemant
uuel estre des or an auant
Aussi con i estoie deuant.
Et se uos rien m auez mesdite
Iel uos pardoing tot et claim quite
Del forfet et de la parole.
Adons la rebeise et acole
Or n est pas Enide a mal eise
Quant ses sire l acole et beise
Et de s amor la rasseüre.
Par nuit s an uont grant aleüre
Et ce lor fet grant soatume
Que la lune cler lor alume.
MOUT est tost alee nouele
Que riens nule n est si isnele.
Ceste nouele estoit alee
A Guiuret le Petit contee
Qu uns cheualiers d armes naurez
Iert morz an la forest trouez
O lui une dame si bele
Qu Iseuz sanblast estre s ancele
Et feisoit un duel meruelleus.
Trouez les auoit anbedeus
Li cuens Oringles de Limors
S an auoit fet porter le cors
Et la dame esposer uoloit
Mes ele le contredisoit.
Quant Guiurez la parole oï
De rien nule ne s esioï
Qu erraumant d Erec li souint.
An cuer et an panser li uint
Que il ira la dame querre
Et fera le cors metre an terre
A grant enor se ce est il.
Serianz et cheualiers ot mil
Assanblez por le chastel prandre.
Se li cuens ne li uossist randre
uolantiers le cors et la dame
Tot meïst a feu et a flame.
A la lune qui cler luisoit
Sa iant uers Limors conduisoit
Hiaumes laciez haubers uestuz
Et les escuz as cos panduz.
Einsi uenoient armé tuit
Et fu ia pres de mi
Quant Erec les a parceuz.
Or cuide il estre deceuz
On morz ou pris sanz retenal.
Desçandre fet ius del cheual
Enide delez une haie.
N est pas meruoille s il s esmaie
Remenez ci dame fet il
Un petit delez cest seuil
Tant que cez ianz trespassé soient.
Ie n ai cure que il uos uoient
Car ie ne sai queus ianz ce sont
Ne quel chose querant il uont
Espoir nos n auons d aus regart.
Mes ie ne uoi de nule part
Ou nos nos poïssiens refuire
S il nos uoloient de rien nuire.
Ne sai se maus m an auandra
Ia por peor ne remandra
Que a l ancontre ne lor aille
Et s il i a nul qui m assaille
De ioster ne li faudrai pas.
Si sui ie mout doillanz et las
N est pas meruoille se me duel.
Droit a l ancontre aler lor uuel
Et uos soiiez ci tote coie
Gardez que ia nus ne uos uoie
Tant qu il uos aient esloigniee.
A tant ez uos lance aloigniee
Guiuret qui l ot de loing ueü.
Ne se sont mie coneü
Qu an l onbre d une nue brune
S estoit esconsee la lune.
Erec fu foibles et quassez
Et cil fu auques respassez
De ses plaies et de ses cos.
Or fera Erec trop que fos
Se tost conoistre ne se fet.
An sus de la haie se tret
Et Guiurez uers lui esperone
De rien nule ne l areisone
Ne Erec ne li sona mot
Plus cuida feire qu il ne pot.
Qui plus uiaut corre qu il ne puet
Recroire ou reposer l estuet.
Li uns contre l autre s aioste
Mes ne fu pas igaus la ioste
Que cist fu foibles et cil forz.
Guiurez le fiert par tel esforz
Que par la crope del cheual
L an porte a terre contre ual.
Enide qui tapie estoit
Quant son seignor a terre uoit
Morte cuide estre et maubaillie.
Fors est de la haie saillie
Et cort por eidier son seignor.
S onques ot duel or a greignor.
uers Guiuret uint si le seisist
Par la resne puis si li dist
Cheualiers maudiz soies tu
Qu un home foible et sanz uertu
Doillant et pres nauré a mort
As anuaï a si grant tort
Que tu ne sez dire por quoi.
Se ici n eüst fors que toi
Que seus fusses et sanz aïe
Mar fust feite ceste anuaïe
Mes que mes sire fust heitiez.
Or soies frans et afeitiez
Si leisse ester par ta franchise
Ceste bataille qu as anprise
Car ia n an uaudroit miauz tes pris
Se tu auoies mort ou pris
Un cheualier qui n a pooir
De releuer ce puez ueoir
Car d armes a tant cos soferz
Que toz est de plaies couerz.
Cil respont  Dame ne tamez 
Bien uoi que leaumant amez
uostre seignor si uos an lo.
N auez garde ne bien ne po
De moi ne de ma conpeignie.
Mes dites moi ne celez mie
Comant uostre sire a a non
Que ia n i auroiz se preu non.
Qui que il soit son non me dites
Puis s an ira seürs et quites.
N estuet doter ne uos ne lui
Qu a seür estes anbedui.
QUANT Enide asseürer s ot
Briémant li respont an un mot
Erec a non mantir n an doi
Car de bone eire et franc uos uoi.
Guiurez desçant qui mout fu liez
Et uet Erec cheoir as piez
La ou il gisoit a la terre.
Sire ie uos aloie querre
Fet il uers Limors droite uoie
Que mort trouer uos i cuidoie.
Por uoir m estoit dit et conté
Qu a Limors an auoit porté
Un cheualier nauré a mort
Li cuens Oringles et a tort
Une dame esposer uoloit
Qu ansanble o lui trouee auoit
Mes ele n auoit de lui soing.
Et ie uenoie a grant besoing
Por li eidier et deliurer.
Se il ne me uossist liurer
La dame et uos sanz contredit
Ie me prisasse mout petit
S un pié de terre li leissasse.
Sachiez se mout ne uos amasse
Que ia ne m an fusse antremis.
Ie sui Guiurez li uostre amis
Mes se ie uos ai fet enui
Por ce que ie ne uos conui
Pardoner bien le me deuez.
A cest mot s est Erec leuez
An son seant qu il ne pot plus
Et dist Amis releuez sus
De cest forfet quites soiiez
Quant uos ne me conoissiiez.
Guiurez se lieue et il li conte
Comant il a ocis le conte
La ou il manioit a sa table
Et comant deuant une estable
Auoit recouré son destrier
Comant seriant et escuiier
Fuiant crioient an la place
Fuiiez fuiiez Li morz nos chace
Comant il dut estre antrapez
Et comant il est eschapez
Parmi le chastel contre ual
Comant sor le col del cheual
An auoit sa fame aportee
S auanture li a contee.
Et Guiurez li redist aprés
Sire i ai un chastel ci pres
Qui mout siet bien et an sain leu.
Por uostre eise et por uostre preu
uos i uoudrai demain mener
S i ferons uoz plaies sener.
I ai deus serors iantes et gaies
Qui mout seuent de garir plaies
Celes uos garront bien et tost.
Anuit ferons logier nostre ost
Iusqu au matin parmi cez chans
Que grant bien uos fera ce pans
Anuit un petit de repos
Ci nos logerons par mon los.
Erec respont Ice lo gié.
Iluec sont remés et logié.
Ne furent pas de logier coi
Mes petit trouerent de quoi
Car n i auoit mie po iant.
Par cez haies se uont loiant
Guiurez fist son pauellon tandre
Et comanda une esche esprandre
Por alumer et clarté feire
Des forgiers fet les cierges treire
Ses alument parmi la tante.
Or n est pas Enide dolante
Car mout bien auenu li est.
Son seignor desarme et desuest
Si li a ses plaies lauees
Ressuiiees et rebandees
Car n i leissa autrui tochier.
Or ne li set que reprochier
Erec qui bien l a esprouee
uers lui a grant amor trouee.
Et Guiurez qui mout les coniot
De coutes porpointes qu il ot
Fist un lit feire haut et lonc
Qu assez trouerent herbe et ionc
S ont Erec couchié et couert.
Lors a Guiurez un cofre ouert
S an fist fors treire deus pastez.
Amis fet il or an tastez
Un petit de cez pastez froiz
uin a eue meslé beuroiz
I an ai de buen sis baris plains
Mes li purs ne uos est pas sains
Car bleciez estes et plaiiez.
Biaus douz amis or essaiiez
A mangier que bien uos fera.
Et ma dame remangera
uostre fame qui mout a hui
Por uos esté an grant enui
Mes bien uos an estes uangiez.
Eschapez estes or mangiez
Et ie mangerai biaus amis.
Lors s est Guiurez lez lui assis
Et Enide cui mout pleisoit
Trestot quanque Guiurez feisoit.
Andui de mangier le semonent
uin et eue meslé li donent
Car li purs est trop forz et rades.
Erec mania come malades
Et but petit que il n osa
Mes a grant eise reposa
Et dormi trestote la nuit
Qu an ne li fist noise ne bruit.
AU matinet sont esuellié
Si resont tuit aparellié
De monter et de cheuauchier.
Erec ot mout son cheual chier
Que d autre cheuauchier n ot cure.
Enide ont bailliee une mure
Car perdu ot son palefroi.
Mes ne fu pas an grant esfroi
N onques n i pansa par sanblant.
Bele mule ot et bien anblant
Qui a grant eise la porta.
Et ce mout la reconforta
Qu Erec ne s esmaioit de rien
Ainz lor disoit qu il garroit bien.
A Peneuric un fort chastel
Qui mout seoit et bien et bel
uindrent einçois tierce de ior.
La seiornoient a seior
Les serors Guiuret anbes deus
Car mout estoit pleisanz li leus.
An une chanbre delitable
Loing de iant et bien essorable
An a Guiurez Erec mené.
A lui garir ont mout pené
Ses serors cui il an pria.
Erec an eles se fia
Car eles mout l asseurerent.
Premiers la morte char osterent
Puis mistrent sus antret et tante
A lui garir ont grant antante
Con celes qui mout an sauoient.
Souent ses plaies li lauoient
Et remetoient antret sus.
Chascun ior quatre foiz ou plus
Le feisoient mangier et boiure
Sel gardoient d auz et de poiure
Mes qui qu alast ne anz ne fors
Toz iorz estoit deuant son cors
Enide cui plus an tenoit.
Guiurez leanz souant uenoit
Por demander et por sauoir
S il uoudroit nule rien auoir.
Bien fu gardez et bien seruiz
Et n estoit pas feite a anuiz
Riens nule qui li fust mestiers
Mes lieemant et uolantiers.
A lui garir mistrent tel painne
Les puceles qu einçois quinzainne
Ne santi il mal ne dolor.
Lors por reuenir sa color
Le comancierent a beignier.
An eles n ot que anseignier
Car bien an sorent couenir.
Quant il pot aler et uenir
Ot Guiurez fet deus robes feire
L une d ermine l autre ueire
De deus dras de soie diuers.
L une fu d un osterin pers
Et l autre d un bofu roiié
Qu an presant li ot anuoiié
D Escoce une soe cosine.
Enide ot la robe d ermine
Et l osterin qui mout chiers fu
Erec le uer et le bofu
Qui ne ualoient mie mains.
Or fu Erec et forz et sains
Or fu gariz et respassez.
Or fu Enide liee assez
Or ot totes ses uolantez
Or li reuient sa granz biautez
Car mout estoit et pale et tainte
Si l auoit ses granz diaus atainte.
Or fu acolee et beisiee
Or fu de toz biens aeisiee
Or ot sa ioie et son delit
Que nu a nu sont an un lit
Et li uns l autre acole et beise
N est riens nule qui tant lor pleise.
Tant ont eü mal et enui
Il por li et ele por lui
Qu or ont feite lor penitance.
Li uns ancontre l autre tance
Comant plus li puisse pleisir
Del soreplus me doi teisir.
Or ont lor amor rafermee
Et lor grant dolor obli
Que petit mes lor an souient.
Des or aler les an couient
Si ont Guiuret congié roué
Cui mout orent ami troué
Car de totes les riens qu il pot
Enorez et seruiz les ot.
Erec li dist au congié prandre
Sire or ne uuel ie plus atandre
Que ie ne m an aille an ma terre.
Feites m aparellier et querre
Que i aie tot mon estouoir.
Ie uoudrai par matin mouoir
Demain quant il iert aiorné.
Tant ai autor uos seiorné
Que ie me sant fort et deliure.
Deus se li plest me lest tant uiure
Que ie ancor an leu uos uoie
Que la puissance resoit moie
De uos seruir et enorer
Ie ne cuit nul leu demorer
Se pris ne sui ou retenuz
Tant qu a la cort serai uenuz
Le roi Artu que ueoir uuel
Ou a Robais ou a Carduel.
Guiurez respont eneslepas
Sire seus n an iroiz uos pas
Car ie m an irai auuec uos
Et si manrai ansanble o nos
Conpeignons s a pleisir uos uient.
Erec a cest consoil se tient
Et dist que tot a sa deuise
uiaut que la uoie soit anprise.
La nuit font lor oirre aprester
Car plus n i uostrent arester
Tuit s atornent et aparoillent.
Au matinet quant il s esuoillent
Sont es cheuaus mises les seles.
Erec es chanbres as puceles
ua congié prandre ainz qu il s an tort
Et Enide aprés lui i cort
Qui mout estoit ioianz et liee.
Quant lor uoie iere aparelliee
As puceles ont congié pris
Erec qui bien estoit apris
Au congié prandre les mercie
De sa santé et de sa uie
Et mout lor promet son seruise.
Puis a l une par la main prise
Celi qui plus li estoit pres
Enide a prise l autre aprés
Si sont fors de la chanbre issu
Tuit main a main antretenu
Si uienent el palés amont.
Guiurez de monter les semont
Maintenant sanz nule demore.
Ia ne cuide ueoir cele ore
Enide qu il soient monté.
Un palefroi de grant bonté
Soef anblant iant et bien fet
Li a l an fors au perron tret.
Li palefroiz fu biaus et buens
Ne ualoit pas mains que li suens
Qui estoit remés a Limors.
Cil estoit uers et cist est sors
Mes la teste fu d autre guise
Partie estoit par tel deuise
Que tote ot blanche l une ioe
Et l autre noire come choe.
Antre deus auoit une lingne
Plus uert que n est fuelle de uingne
Qui departoit le blanc del noir.
Del lorain uos sai dire uoir
Et del peitral et de la sele
Que l ueure an fu et riche et bele.
Toz li peitraus et li lorains
Fu d or et d esmeraudes plains.
La sele fu d autre meniere
Couerte d une porpre chiere.
Li arçon estoient d iuoire
S i fu antailliee l estoire
Comant Eneas uint de Troie
Comant a Cartage a grant ioie
Dido an son lit le reçut
Comant Eneas la deçut
Comant ele por lui s ocist
Comant Eneas puis conquist
Laurente et tote Lonbardie
Dont il fu rois tote sa uie.
Sotis fu l ueure et bien tailliee
Tote a fin or aparelliee.
Uns brez taillierre qui la fist
Au taillier plus de set anz mist
Qu a nule autre oeure n antandi.
Ce ne sai ie s il la uandi
Mes auoir an dut grant desserte.
Or ot bien Enide la perte
De son palefroi restoree
Quant de cestui fu enoree.
Li palefroiz li fu bailliez
Si richemant aparelliez
Et ele i monte lieemant
Puis monterent isnelemant
Li seignor et li escuiier.
Maint riche ostor sor et muiier
Maint terçuel et maint espreuier
Et maint brachet et maint leurier
Fist Guiurez auuec aus mener
Por aus deduire et deporter.
CHEuAUCHI
Iusqu au uespre le droit chemin
Plus de trante liues galesches
Et uienent deuant les bretesches
D un chastel fort et riche et bel
Clos tot antor de mur nouel
Et par dessoz a la reonde
Coroit une eue mout parfonde
Rade et bruianz come tanpeste.
Erec an l esgarder s areste
Por demander et por sauoir
Se nus li porroit dire uoir
Qui de cel chastel estoit sire.
Amis sauriiez me uos dire
Fet il a son buen conpeignon
Comant cist chastiaus ci a non
Et cui il est Dites le moi
S il est ou a conte ou a roi.
Des que ci amené m auez
Dites le moi se uos sauez.
Sire fet il mout bien le sai
La uerité uos an dirai.
Brandiganz a non li chastiaus
Qui tant par est et forz et biaus
Que roi n anpereor ne dote.
Se France et Angleterre tote
Et tuit cil qui sont iusqu au Liege
Estoient anuiron a siege
Nel prandroient il an lor uies
Car plus dure de quatre liues
L isle ou li chastians est assis
Et tot croist dedanz le porpris
Quanqu a riche chastel couient
Et fruiz et blez et uins i uient
Ne bois ne riuiere n i faut.
De nule part ne crient assaut
Ne riens nel porroit afamer.
Li rois Eurains le fist fermer
Qui l a tenu an quiteé
Trestoz les iorz de son aé
Et tandra trestote sa uie
Mes fermer ne le fist il mie
Por ce qu il dotast nules ianz
Mes li chastiaus an est plus ianz.
Car s il n i auoit mur ne tor
Fors de l eue qui cort antor
Tant forz et tant seürs seroit
Que tot le mont ne doteroit.
Deus dist Erec con grant richesce
Alons ueoir la forteresce
Et si ferons nostre ostel prandre
El chastel que i i uuel desçandre.
Sire fet cil cui mout greuoit
Se enuiier ne uos deuoit
Nos n i desçandriiemes pas
El chastel a un mal trespas.
Mal fet Erec sauez le uos
Qui que il soit dites le nos
Que mout uolantiers le sauroie.
Sire fet il peor auroie
Que uos n i eüssiez damage.
Ie sai tant an uostre corage
De hardemant et de bonté
Se ie uos auoie conté
Ce que ie sai de l auanture
Qui tant est perilleuse et dure
Que uos i uoudriiez aler.
I an ai souant oï parler
Et passé a set anz ou plus
Que del chastel ne reuint nus
Qui l auanture i alast querre
S i sont uenu de mainte terre
Cheualier fier et corageus.
Sire nel tenez mie a ieus
Que ia par moi ne le sauroiz
De ci que creanté m auroiz
Par l amor que m auez promise
Que par uos ne sera requise
L auanture don nus n estort
Qu il n i reçoiue honte ou mort.
OR ot Erec ce que li siet
Guiuret prie que ne li griet
Et dist Haï biaus douz amis
Sofrez que nostre osteus soit pris
El chastel mes ne uos enuit.
Tans est de herbergier anuit
Et por ce uuel qu il ne uos poist
Que se nule enors nos i croist
Ce uos deuroit estre mout bel.
De l auanture uos apel
Que solemant le non me dites.
Del soreplus soiiez toz quites.
Sire fet il ne puis teisir
Que ne die uostre pleisir.
Li nons est mout biaus a nomer
Mes mout est griés a assomer
Que nus n an puet eschaper uis.
L auanture ce uos pleuis
LA IOIE DE LA CORT a non.
 Deus  an ioie n a se bien non  
Fet Erec ce uois ie querant.
Ia ne m alez desesperant
Biaus douz amis  de ce ne d el
Mes feisons prandre nostre ostel
Que granz biens nos an puet uenir.
Riens ne me porroit retenir
Que ie n aille querre la Ioie.
Sire fet il Deus uos an oie
Que uos ioie puissiez trouer
Et sanz anconbrier retorner.
Bien uoi qu aler nos i estuet.
Des qu autremant estre ne puet
Alons i Nostre osteus est pris
Que nus cheualiers de haut pris
(Ce ai oï dire et conter)
Ne puet an cest chastel antrer
Por ce que herbergier i uuelle
Que li rois Eurains nel recuelle.
Tant est iantis et frans li rois
Qu il a fet ban a ses boriois
Si chier con chascuns a son cors
Que prodon qui uaingne de fors
An lor meisons ostel ne truisse
Por ce que il meïsmes puisse
Toz les prodomes enorer
Qui leanz uoudront demorer.
AINSI uers le chastel s an uont
Les lices passent et le pont
Et quant les lices ont passees
Les ianz qui furent amassees
Parmi les rues a tropiaus
uoient Erec qui mout est biaus
Et par sanblant cuident et croient
Que trestuit li autre a lui soient.
A meruoilles l esgardent tuit
La uile an fremist tote et bruit
Tuit an consoillent et parolent
Nes les puceles qui carolent
Lor chant an leissent et retardent
Totes ansanble le regardent
Et de sa grant biauté se saingnent
Et a grant meruoille le plaingnent.
An bas dit l une a l autre Lasse
Cist cheualiers qui par ci passe
uet a la Ioie de la Cort.
Dolanz an iert ainz qu il s an tort
Onques nus ne uint d autre terre
La Ioie de la Cort requerre
Qu il n i eüst honte et damage
Et n i leissast la teste an gage.
Aprés por ce que il l antande
Dïent an haut Deus te deffande
Cheualiers de mesauanture
Car mout es biaus a desmesure
Et mout fet ta biautez a plaindre
Car demain la uerrons estaindre.
A demain est ta morz uenue
Demain morras sanz atandue
Se Deus ne te garde et deffant.
Erec ot bien et si antant
Qu an dit de lui aual la uile
Plus le pleignoient de deus mile
Mes riens ne le puet esmaiier.
Outre s an ua sanz delaiier
Saluant deboneiremant
Toz et totes comunalmant.
Et tuit et totes le saluent
Et li plusor d angoisse suent
Qui plus dotent que il ne fet
Et de sa honte et de son let.
Seul de ueoir sa contenance
Sa grant biauté et sa sanblance
A si les cuers de toz a lui
Que tuit redotent son enui
Cheualier dames et puceles.
Li rois Eurains ot les noueles
Que teus ianz a sa cort uenoient
Qui grant conpeignie menoient
Et bien ressanbloit as hernois
Que li sire estoit cuens ou rois.
Li rois Eurains anmi la rue
uint ancontre aus si les salue.
Bien uaingne fet il ceste rote
Et li sires et la ianz tote
Bien ueigniez seignor Desçandez
Desçandu sont il fu assez
Qui lor cheuaus reçut et prist.
Li rois Eurains pas n antreprist
Quant il uit Enide uenant
Si la salue maintenant
Et li cort eidier a desçandre.
Par la main qu ele ot blanche et tandre
L an mainne anz el palés amont
Si con franchise le semont
Si l enora de quanqu il pot
Car bien et bel feire le sot
Sanz folie et sanz mal panser.
Une chanbre fist ançanser
D ançans de myrrre et d aloé.
A l antrer anz ont tuit loé
Le bel sanblant au roi Eurain.
An la chanbre antrent main a main
Si con li rois les i mena
Qui d aus grant ioie demena.
Mes por quoi uos deuiseroie
Les peintures les dras de soie
Don la chanbre estoit anbelie
Le tans gasteroie an folie
Ne ie ne le uuel pas gaster
Einçois me uuel un po haster
Car qui tost ua la droite uoie
Passe celui qui se desuoie
Por ce ne m i uuel arester.
Li rois comande a aprester
Le soper quant tans fu et ore
Por ce ne uuel feire demore
Se trouer puis uoie plus droite.
Quanque cuers desirre et couoite
Orent plenieremant la nuit
Oisiaus et ueneison et fruit
Et uin de diuerse meniere
Mes tot passe la bele chiere
Car de toz mes est li plus douz
La bele chiere et li liez uouz.
Mout furent serui richemant
Tant qu Erec estrosseemant
Leissa le mangier et le boiure
Si comança a ramantoiure
Ce qui au cuer plus li tenoit
De la Ioie li souenoit
S an a la parole esmeüe
Li rois Eurains l a maintenue.
Sire fet il or est bien tans
Que ie die ce que ie pans
Et por quoi ie sui ça uenuz.
Trop me sui del dire tenuz
Or nel puis celer an auant.
La Ioie de la Cort demant
Que nule rien tant ne couoit.
Donez la moi queus qu ele soit
Se uos an estes poestis.
Certes fet li rois biaus amis
Parler uos oi de grant oiseuse.
Ceste chose est mout perilleuse
Qui dolant a fet maint prodome
uos meïsmes a la parsome
An seroiz morz et afolez
Se consoil croire ne uolez.
Mes se uos me uoliiez croire
Ie uos loeroie a recroire
De demander chose si grief
Don ia ne uandriiez a chief.
N an parlez pas Teisiez uos an
Ne uos uandroit pas de grant san
Se uos ne creez mon consoil.
De rien nule ne me meruoil
Se uos querez enor et pris
Mes se uos ueoie antrepris
Ou de uostre cors anpirié
I an auroie le cuer irié.
Et sachiez bien que i ai ueu
Maint prodome estre recreu
Qui ceste ioie demanderent.
Onques de rien n i amanderent
Ainz i sont tuit mort et peri.
Ainz que demain soit asseri
Poez autel loier atandre.
S a la Ioie uolez antandre
uos l auroiz mes que bien me poist.
C est une chose que uos loist
A repantir et a retreire
Se uos uolez uostre preu feire.
Por ce uos di que traïson
uers uos feroie et mesprison
Se tot le uoir ne uos disoie.
Erec antant et bien otroie
Que li rois a droit le consoille
Mes con plus granz est la meruoille
Et l auanture plus greuainne
Plus la couoite et plus se painne
Et dist Sire dire uos puis
Que prodome et leal uos truis
Ne blasme ne uos an puis metre.
De cest don me uuel antremetre
Comant que des or mes m an chiee
Ci an est la broche tranchiee
Car ia de rien que i aie anprise
Ne ferai tel recreantise
Que ie tot mon pooir n an face
Einçois que i isse de la place.
Bien le sauoie dist li rois
uos errez ancontre mon pois.
La Ioie auroiz que uos querez
Mes mout an sui desesperez
Que mout dot uostre mescheance.
Mes or mes soiiez a fiance
D auoir quanque uos coueitiez.
Se uos a ioie an esploitiez
Conquise auroiz si grant enor
Qu onques hon ne conquist greignor
Et Deus si con ie le desir
uos an doint a ioie partir.
DE ce tote la nuit parlerent
Iusqu a tant que couchier alerent
Que li lit furent atorné.
Au main quant il fu aiorné
Erec qui fu an son esuoil
uit l aube clere et le soloil
Si se lieue tost et atorne.
Enide a mout grant enui torne
Et mout an est triste et iriee
Mout an est la nuit anpiriee
De sospeçon et de peor
Que ele auoit de son seignor
Qui se uiaut metre an grant peril.
Mes tote uoie s atorne il
Que nus ne l an puet destorner.
Li rois por son cors atorner
A son leuer li anuoia
Armes que mout bien anploia.
Erec nes a pas refusees
Car les soes ierent usees
Et anpiriees et maumises.
Les armes a uolantiers prises
Si s an fet armer an la sale.
Quant armez fu si s an auale
Trestoz les degrez contre ual
Et trueue anselé son cheual
Et le roi qui montez estoit.
Chascuns de monter s aprestoit
Et a la cort et as ostés.
An tot le chastel n a remés
Home ne fame droit ne tort
Grant ne petit foible ne fort
Qui aler puisse qui n i uoise.
A l esmouoir a mout grant noise
Et grant bruit par totes les rues
Car les granz ianz et les menues
Disoient tuit Haï haï
Cheualiers Ioie t a traï
Cele que tu cuides conquerre
Mes ton duel et ta mort uas querre.
Et n i a un seul qui ne die
Ceste Ioie Deus la maudie
Que tant prodome i sont ocis.
Hui an cest ior fera le pis
Que onques mes feïst sanz dote.
Erec ot bien et si escote
Qu an dist de lui et sus et ius
Haï haï Tant mar i fus
Biaus cheualiers ianz et adroiz
Certes ne seroit mie droiz
Que ta uie si tost fenist
Ne que nus enuis t auenist
Don bleciez fusses et leidiz.
Bien ot la parole et les diz
Mes totes uoies outre passe
Ne tient mie la teste basse
Ne ne fist sanblant de coart.
Qui que parot mout li est tart
Que il uoie et sache et conoisse
Dont il sont tuit an tel angoisse
An tel enui et an tel painne.
Li rois fors del chastel le mainne
An un uergier qui estoit pres
Et tote la ianz uet aprés
Proiant que de ceste besoingne
Deus a ioie partir l an doingne
Mes ne fet pas a trespasser
Por langue debatre et lasser
Que del uergier ne uos retraie
Lonc l estoire chose ueraie.
EL uergier n auoit anuiron
Mur ne paliz se de l er non
Mes de l er est de totes parz
Par nigromance clos li iarz
Si que riens antrer n i pooit
Se par dessore n i uoloit
Ne que s il fust toz clos de fer.
Et tot esté et tot iuer
I auoit flors et fruit meür
Et li fruiz auoit tel eür
Que leanz se leissoit mangier
Au porter fors feisoit dangier
Car qui point porter an uossist
Ia mes a l uis ne reuenist
Ne ia mes del uergier n issist
Tant qu an son leu le fruit meïst
Ne soz ciel n a oisel uolant
Qui pleise a home qui n i chant
Por lui deduire et resioïr
Que l an n an i poïst oïr
Plusors de chascune nature
Et terre tant come ele dure
Ne porte espece ne racine
Qui uaille a nule medecine
Que l an n an i eüst planté
S an i auoit a grant planté.
Leanz par une estroite antree
Est la torbe des ianz antree
Li rois Eurains et tuit li autre.
Erec aloit lance sor fautre
Parmi le uergier cheuauchant
Qui mout se delitoit el chant
Des oisiaus qui leanz chantoient
Sa Ioie li represantoient
La chose a quoi il plus beoit
Mes une meruoille ueoit
Qui poïst feire grant peor
Au plus hardi conbateor
De trestoz çaus que nos sauons
Se fust Tiebauz li Esclauons
Ou Ospiniaus ou Fernaguz
Car deuant aus sor peus aguz
Auoit hiaumes luisanz et clers
Et s auoit dessoz les cerclers
Teste d ome dessoz chascun
Mes au chief des peus auoit un
Ou il n auoit neant ancor
Fors que tant solemant un cor.
Il ne set que ce senefie
Ne de neant ne se detrie
Ainz demande que ce puet estre
Le roi qui lez lui iere a destre.
Li rois li dit et si li conte
Amis fet il sauez que monte
Ceste chose que ci ueez
Mout an deuez estre esfreez
Se uos amez rien uostre cors
Car cil seus peus qui est defors
Ou uos ueez cest cor pandu
A mout longuemant atandu
Mes nos ne sauons mie cui
Se il atant uos ou autrui.
Garde ta teste n i soit mise
Car li peus siet an tel deuise.
Bien uos an auoie garni
Einçois que uos uenissiez ci.
Ia ne cuit que mes an issiez
Si soiiez morz et detranchiez
Car nos an sauomes ia tant
Que li peus uostre teste atant.
Et s il auient qu ele i soit mise
Si con chose li est promise
Des que tes chiés i iert fichiez
Uns autre peus sera dreciez
Aprés celui qui atandra
Tant que ne sai qui reuandra.
Del cor ne uos dirai ie plus
Mes onques soner nel pot nus.
Mes cil qui soner le porra
Ses pris et s enors an croistra
Deuant toz çaus de la contree
S aura tel enor ancontree
Que tuit enorer le uandront
Et au mellor d aus le tandront.
Or n i a plus de cest afeire
Feites uoz ianz arriere treire
Car la Ioie uandra par tans
Qui uos fera dolant ce pans.
ATANT li rois Eurains le leisse
Et cil uers Enide se beisse
Qui an son cuer grant duel feisoit
Neporquant s ele se teisoit
Car diaus que l an face de boche
Ne monte rien s au cuer n atoche.
Et cil qui bien conut son cuer
Li a dit Bele douce suer
Iantis dame leaus et sage 
Ie conois tot uostre corage.
Grant peor auez bien le uoi
Si ne sauez ancor por quoi
Mes por neant uos esmaiiez
Iusqu a tant que ueü aiiez
Que mes escuz iert depeciez
Et ie dedanz le cors bleciez
Et uos uerroiz courir de sanc
Les mailles de mon hauberc blanc
Et mon hiaume fret et quassé
Et moi recreant et lassé
Que plus ne me porrai deffandre
Qu il m estoura merci atandre
Et deproiier outre mon uuel
Lors porroiz feire uostre duel
Que trop tost comancié l auez.
Douce dame ancor ne sauez
Que ce sera ne ie nel sai.
De neant estes an esmai
Mes bien sachiez ueraiemant
S an moi n auoit de hardemant
Fors tant con uostre amors me baille
Ne doteroie ie sanz faille
Cors a cors nul home uiuant.
Si faz folie qui me uant
Mes ie nel di por nul orguel
Fors tant que conforter uos uuel.
Confortez uos Leissiez ester
Ie ne puis plus ci arester
Ne uos n iroiz plus auuec moi
Car auant mener ne uos doi
Si con li rois l a comandé.
Lors la beise et comande a Dé
Et ele i recomande lui
Mes mout li uient a grant enui
Quant ele nel siut et conuoie
Tant qu ele sache et qu ele uoie
Queus auanture ce sera
Et comant il esploitera
Mes puis que remenoir l estuet
Et auant siure ne le puet
Si remaint iriee et dolante.
Et cil s an ua tote une sante
Seus sanz conpeignie de iant
Tant qu il troua un lit d ariant
Couert d un drap brosdé a or
Dessoz l onbre d un sicamor
Et sor le lit une pucele
Iante de cors et de uis bele
De totes biautez a deuise
La s estoit tote sole assise.
De li ne uuel plus deuiser
Mes qui bien seüst rauiser
Tot son ator et sa biauté
Dire poïst par uerité
Qu onques Lauine de Laurante
Qui tant par fu et bele et iante
Nen ot de sa biauté le quart.
Erec s aproche cele part
Car de plus pres la uost ueoir
Et les ianz s an uont asseoir
Soz les arbres par le uergier.
A tant ez uos un cheualier
Armé d unes armes uermoilles
Qui mout estoit granz a meruoilles
Et s il ne fust granz a enui
Soz ciel n eüt plus bel de lui
Mes il estoit un pié plus granz
A tesmoing de totes les ianz
Que cheualiers que l an seust.
Einçois qu Erec ueü l eüst
Si s escria uassaus uassaus
Fos estes se ie soie saus
Qui uers ma dameisele alez.
Mien esciant tant ne ualez
Que uers li doiiez aprochier.
uos conparroiz ancui mout chier
uostre folie par ma teste
Estez arriers Et cil s areste
Si le regarde et cil s estut.
Li uns uers l autre ne se mut
Tant qu Erec respondu li ot
Trestot quanque dire li plot.
Amis fet il dire puet l an
Folie aussi tost come san.
Menaciez tant con uos pleira
Et ie sui cil qui se teira
Qu an menacier n a nul sauoir.
Sauez por quoi Teus cuide auoir
Le ieu ioé qui puis le pert.
Por ce est fos tot an apert
Qui trop cuide et qui trop menace.
S est qui fuie assez est qui chace
Mes ie ne uos dot mie tant
Que ie m an fuie ancor a tant
Aparelliez sui de deffandre
S est qui estor me uuelle randre
Que a force feire l estuisse
Qu autremant eschaper n an puisse.
Nenil fet il se Deus me saut
Sachiez bataille ne uos faut
Que ie uos requier et desfi.
Et ce sachiez uos tot de fi
Que puis n i ot resnes tenues.
N orent mie lances menues
Ainz furent grosses et quarrees
Si n estoient mie plenees
S an furent plus roides et forz.
Sor les escuz par tel esforz
S antrefierent des fers tranchanz
Que parmi les escuz luisanz
Passe de chascune une toise
Mes li uns l autre an char n adoise
Ne lance brisiee n i ot
Chascuns au plus tost que il pot
A sa lance retreite a lui
Si s antreuienent anbedui
Et reuienent a droite ioste.
Li uns ancontre l antre ioste
Si se fierent par tel angoisse
Que l une et l autre lance froisse
Et li cheual dessoz aus chieent.
Et cil qui sor les cheuaus sieent
Ne se santent de rien greué
Isnelemant sont releué
Car fort estoient et legier.
A pié sont anmi le uergier
Si s antreuienent demanois
As uerz branz d acier ui
Et fierent granz cos et nuisanz
Sor les hiaumes clers et luisanz
Si que trestot les eschantelent
Et que li oel lor estancelent
Ne plus ne se pueent pener
D aus anpirier et d aus greuer
Que il se painnent et trauaillent.
Andui fieremant s antrassaillent
As pons dorez et as tranchanz.
Tant se sont martelé les danz
Et les ioes et les nasés
Et poinz et braz et plus assez
Tanples et hateriaus et cos
Que tuit lor an duelent li os.
Mout sont doillant et mout sont las
Neporquant ne recroient pas
Einçois s esforcent miauz et miauz.
La suors lor troble les iauz
Et li sans qui auuec degote
Si que par po ne uoient gote
Et bien souant lor cos perdoient
Come cil qui pas ne ueoient
Lor espees sor aus conduire
Ne ne pueent mes gueires nuire
Li uns a l autre neporquant
Ne recroient ne tant ne quant
Que trestot lor pooir ne facent.
Por ce que li oel lor esfacent
Si que tot perdent lor ueoir
Leissent ius lor escuz cheoir
Si s antraerdent par grant ire.
Li uns l autre sache et detire
Si que sor les genouz s abatent.
Einsi longuemant se conbatent
Tant que l ore de none passe
Et li granz cheualiers se lasse
Si que tote li faut l alainne.
Erec a son talant le mainne
Et sache et tire si que toz
Les laz de son hiaume a deroz
Et iusque uers ses piez l ancline.
Cil chiet a danz sor sa peitrine
Ne n a pooir de releuer.
Que que il li doie greuer
Li couient dire et otroiier
Conquis m auez nel puis noiier
Mes mout me uient a grant contreire.
Et neporquant de tel afeire
Poez estre et de tel renon
Qu il ne m an sera se bel non
Et mout uoudroie par proiiere
S estre puet an nule meniere
Que ie uostre droit non seüsse
Por ce que confort an eüsse.
Se miaudre de moi m a conquis
Liez an serai iel uos pleuis
Mes se il m est si ancontre
Que pire de moi m et outré
De ce doi ie grant duel auoir.
Amis tu uiaus mon non sauoir
Fet Erec Et iel te dirai
Ia ainz de ci ne partirai
Mes ce iert par tel couenant
Que tu me diras maintenant
Por quoi tu ies an cest iardin.
Sauoir an uuel tote la fin
Queus est tes nons et queus la ioie
Car mout me tarde que i an oie
La uerité de tot an tot.
Sire fet il sanz nul redot
uos dirai tot quanque uos plest.
Erec son non plus ne li test
Oïs onques parler fet il
Del roi Lac et d Erec son fil
Oil sire bien le conui
Car a la cort son pere fui
Maint ior ainz que cheualiers fusse
Ne ia son uuel ne m an meüsse
D ansanble o lui por nule rien.
Donc me doiz tu conoistre bien
Se tu fus onques auuec moi
A la cort mon pere le roi.
Par foi donc m est bien auenu.
Or oëz qui m a retenu
An cest uergier si longuemant.
De tot uostre comandemant
Dirai le uoir que qu il me griet.
Cele pucele qui la siet
M ama des anfance et ie li.
A l un et a l autre abeli
Et l amors crut et amanda
Tant que ele me demanda
Un don mes ne le noma mie.
Qui ueeroit rien a s amie
N est pas amis qui antreset
Tot le buen s amie ne fet
Sanz rien leissier et sanz feintise
S il onques puet an nule guise.
Creantai li sa uolanté
Quant ie li oi acreanté
Si uost ancor que li pleuisse.
Se plus uossist plus an feïsse
Mes ele me crut par ma foi.
Fiançai li si ne soi quoi.
Tant auint que cheualiers fui
Li rois Eurains cui niés ie sui
M adoba ueant mainz prodomes
Dedanz cest uergier ou nos somes.
Ma damoisele qui siet la
Tantost de ma foi m apela
Et dist que pleui li auoie
Que ia mes de ceanz n istroie
Tant que cheualiers i uenist
Qui par armes me conqu
Reisons fu que ie remassisse
Ainz que ma fiance mantisse
Ia ne l eüsse ie pleui.
Des que ie soi le bien an li
A la rien que ie plus ai chiere
N an dui feire sanblant ne chiere
Que nule rien me despleüst
Que s ele s an aparceüst
Tost retreissist a li son cuer
Et ie nel uossisse a nul fuer
Por rien qui deüst auenir.
Einsi me cuida retenir
Ma dameisele a lonc seior
Ne cuidoit pas que a nul ior
Deüst an cest uergier antrer
uassaus qui me poïst outrer.
Por ce me cuida a deliure
Toz les iorz que i eusse a uiure
Auuec li tenir an prison.
Et ie feïsse mesprison
Se de rien nule me fainsisse
Que trestoz çaus ne conqueïsse
uers cui ie eüsse puissance
uilainne fust la deliurance.
Et ie uos os bien afichier
Que ie n ai nul ami si chier
uers cui ie m an fainsisse pas.
Onques mes d armes ne fui las
Ne de conbatre recreüz.
Bien auez les hiaumes ueüz
De çaus que i ai ueincuz et morz
Mes miens n an est mie li torz
Qui reison i uiaut esgarder
De ce ne me poi ie garder
Se ie ne uossisse estre faus
Et foi mantie et desleaus.
Or uos ai la uerité dite
Et sachiez bien n est pas petite
L enors que uos auez conquise.
Mout auez an grant ioie mise
La cort mon oncle et mes amis
Qu or serai fors de ceanz mis
Et por ce que ioie an auront
Tuit cil qui a la cort seront
IOIE DE LA CORT l apeloient
Cil qui la ioie an atandoient.
Tant longuemant l ont atandue
Que ore lor sera randue
Par uos qui l auez desresniee.
Bien auez matee et fesniee
Mon pris et ma cheualerie.
Or est bien droiz que ie uos die
Mon non quant sauoir le uolez
Mabonagrains sui apelez
Mes ie ne sui pas coneüz
An terre ou i aie esté ueüz
Par remanbrance de cest non
S an cest païs solemant non
Car onques tant con uaslez fui
Mon non ne dis ne ne conui.
Sire la uerité sauez
De quanque uos requis m auez
Mes a dire uos ai ancor
Qu il a an cest uergier un cor
Que bien auez ueu ce croi.
Fors de ceanz issir ne doi
Tant que le cor aiiez soné
Mes lors m auroiz desprisoné
Et lors comancera la Ioie.
Qui que l antande et qui que l oie
Ia essoines nel retandra
Quant la uoiz del cor antandra
Qu a la cort ne uaingne tantost.
Leuez d ici sire Alez tost
Alez le cor lieemant prandre
Car uos n i auez que atandre
S an feites ce que uos deuez.
Maintenant s est Erec leuez
Et cil se lieue ansanble o lui
Au cor an uienent anbedui.
Erec le prant et si le sone
Tote sa force i abandone
Si que mout loing an ua l oïe.
Mout s an est Enide esioïe
Quant ele la uoiz antandi
Et Guiurez mout s an esioï.
Liez est li rois et sa ianz liee
N i a un seul cui mout ne siee
Et mout ne pleise ceste chose.
Nus n i cesse ne ne repose
De ioie feire et de chanter.
Cel ior se pot Erec uanter
Qu onques teus ioie ne fu feite
Ne porroit pas estre retreite
Ne contee par boche d ome
Mes ie uos an dirai la some
Briémant et sanz longue parole.
Nouele par le païs uole
Qu einsi est la chose auenue.
Puis n i ot nule retenue
Que tuit ne uenissent a cort.
Trestoz li pueples i acort
Qu a pié que a cheual batant
Que li uns l autre n i atant.
Et cil qui el uergier estoient
D Erec desarmer s aprestoient
Et chantoient par contançon
Tuit de la ioie une chançon
Et les dames un lai trouerent
Que LE LAI DE IOIE apelerent
Mes n est gueires li lais seüz.
Bien fu de ioie Erec peüz
Et bien seruiz a son creante
Mes celi mie n atalante
Qui sor le lit d ariant seoit.
La ioie que ele ueoit
Ne li uenoit mie a pleisir
Mes mainte iant couient teisir
Et esgarder ce qui lor poise.
Mout fist Enide que cortoise
Por ce que pansiue la uit
Et sole seoir sor le lit
Li prist talanz que ele iroit
A li parler si li diroit
De son afeire et de son estre
Et anquerroit s il pooit estre
Qu ele del suen li redeïst
Mes que trop ne li desseïst.
Sole i cuida Enide aler
Que nelui n i uoloit mener
Mes des dames et des puceles
Des plus uaillanz et des plus beles
La suïrent une partie
Por amor et por conpeignie
Et por celi feire confort
Cui la ioie enuie mout fort
Por ce qu il li estoit auis
Qu or ne seroit mes ses amis
Auuec li tant come il soloit
Quant del uergier issir uoloit.
A cui que il desabelisse
Ne puet mu
Car uenuz est l ore et li termes.
Por ce li coroient les lermes
Des iauz tot contreual le uis.
Mout plus que ie ne uos deuis
Estoit dolante et correciee
Et neporquant si s est dreciee
Mes de nelui ne li est tant
De çaus qui la uont confortant
Que ele an lest son duel a feire.
Enide come de bone eire
La salue cele ne pot
De grant piece respondre mot
Car sospir et sanglot li tolent
Qui mout l anpirent et afolent.
Grant piece aprés li a randu
La dameisele son salu
Et quant ele l ot esgardee
Une grant piece et rauisee
Si li sanbla que l ot ueüe
Autre foiiee et coneüe
Mes n an fu pas tres bien certainne
Ne d anquerre ne li fu painne
Dont ele estoit de quel païs
Et don ses sire estoit naïs
D aus deus demande qui il sont.
Enide briémant li respont
Et la uerité li reconte
Niece fet ele sui le conte
Qui tient Lalut an son demainne
Fille de sa seror germainne
A Lalut fui nee et norrie.
Ne puet mu
Ainz que plus dire li oïst
Cele qui tant s an esioïst
Que de son duel mes ne li chaut.
De leesce li cuers li saut
Sa ioie ne puet mes celer
Beisier la cort et acoler
Et dist Ie sui uostre cosine
Sachiez que c est ueritez fine
Et uos estes niece mon pere
Car il et li uostre sont frere.
Mes ie cuit que uos ne sauez
Ne oï dire ne l auez
Comant ie uing an ceste terre.
Li cuens uostre oncles auoit guerre
Si uindrent a lui an soudees
Cheualier de maintes contrees.
Einsi bele cosine auint
Qu auuec aus uns soudoiiers uint
Li niés le roi de Brandigan
Chiés mon pere fu pres d un an.
Bien a ce croi doze anz passez
Ancor estoie anfes assez
Il iert mout biaus et auenanz.
La feïmes noz couenanz
Antre nos deus teus con nos sist.
Ains ne uos rien qu il ne uossist
Tant qu a amer me comança
Si me pleui et fiança
Que toz iorz mes amis seroit
Et que il ça m an amanroit
Moi plot et lui de l autre part.
Lui demora et moi fu tart
Que ça m an uenisse auuec lui
Si nos an uenimes andui
Que nus ne le sot fors que nos.
A cel ior antre moi et uos
Estiiens iuenes et petites.
uoir uos ai dit or me redites
Aussi con ie uos ai conté
De uostre ami la uerité
Par quel auanture il uos a.
Bele cosine il m esposa
Si que mes pere bien le sot
Et ma mere grant ioie an ot.
Tuit le sorent et lié an furent
Nostre parant si come il durent.
Liez an fu meïsmes li cuens
Car il est cheualiers si buens
Que l an ne puet mellor trouer
Si n est or pas a esprouer
Ne d enor ne de uasselage
Et mout est de iantil lignage
Ne cuit que soit ses parauz nus.
Il m aimme mout et ie lui plus
Que l amors ne puet estre graindre.
Onques ancor ne me soi faindre
De lui amer ne ie ne doi.
Don n est mes sire fiz de roi
Don ne me prist il poure et nue
Par lui m est teus enors uenue
Qu ains a nule desconselliee
Ne fu si granz aparelliee.
Et s il uos plest ie uos dirai
Si que de rien ne mantirai
Comant ie uing a tel hautesce
Ia del dire ne m iert peresce.
Lors li conta et reconut
Comant Erec uint a Lalut
Car ele n ot del celer cure.
Bien li reconta l auanture
Tot mot a mot sanz antrelés
Mes a conter le uos relés
Por ce que d enui croist son conte
Qui deus foiz une chose conte.
Que qu eles parloient ansanble
Une dame sole s an anble
Qui as barons l ala conter
Por la ioie croistre et monter.
De ceste chose s esioïrent
Tuit ansanble cil qui l oïrent.
Et quant Mabonagrains le sot
Por s amie grant ioie an ot
Por ce qu ele s an conforta.
Et cele qui lor aporta
La nouele hastiuemant
Les fist mout liez sodainnemant.
Liez an fu meïsmes li rois
Qui grant ioie feisoit einçois
Mes or la fet il mout greignor
Erec porte mout grant enor.
Enide sa cosine an mainne
Plus bele que ne fu Helainne
Et plus iante et plus auenant.
Contre eles corent maintenant
Antre Erec et Mabonagrain
Et Guiuret et le roi Eurain
Et trestuit li autre i acorent
Si les saluent et enorent
Que nus ne s an faint ne retret.
Mabonagrains grant ioie fet
D Enide et ele aussi de lui.
Erec et Guiurez anbedui
Refont ioie de la pucele.
Grant ioie font et cil et cele
Si s antrebeisent et acolent.
De raler el chastel parolent
Car trop ont el uergier esté.
De l issir fors sont apresté
Si s an issent ioie feisant
Et li uns l autre antrebeisant.
Trestuit aprés le roi s an issent
Mes ainz que el chastel uenissent
Furent assanblé li baron
De tot le païs anuiron
Et tuit cil qui la ioie sorent
I uindrent qui uenir i porent
Granz fu l assanblee et la presse.
Chascuns d Erec ueoir s angresse
Et haut et bas et poure et riche.
Li uns deuant l autre se fiche
Si le saluent et anclinent
Et dïent tuit qu onques ne finent
Deus saut celui par cui ressort
Ioie et leesce a nostre cort
Deus saut le plus buen euré
Que Deus a feire et anduré
Einsi iusqu a la cort l an mainnent
Et de ioie feire se painnent
Si con li cuer les an semonent.
Rotes harpes ui
Gigues sautier et sinfonies
Et trestotes les armonies
Qu an poïst dire ne nomer.
Mes ie le uos uuel assomer
Briémant sanz trop longue demore.
Li rois a son pooir l enore
Et tuit li autre sanz feintise.
N i a nul qui de son seruise
Ne s aparaut mout uolantiers.
Trois iorz dura la Ioie antiers
Ainz qu Erec s an poïst torner.
Au quart ne uost plus seiorner
Por rien qu an li seüst proiier.
Grant iant ot a lui conuoiier
Et mout grant presse au congié prandre.
Ne poïst pas les saluz randre
An demi ior par un et un
S il uossist respondre a chascun.
Les barons salue et acole
Les autres a une parole
Comande a Deu toz et salue.
Enide ne rest mie mue
Au congié prandre des barons.
Toz les salue par lor nons
Et il li tuit comunemant.
Au departir mout doucemant
Beise et acole sa cosine.
Departi sont la Ioie fine.
CIL s an uont et cil s an retornent.
Erec et Guiurez ne seiornent
Mes a ioie lor uoie tindrent
Tant qu an nuef iorz a Robais uindrent
Ou li rois lor fu anseigniez.
Le ior deuant estoit seingniez
An ses chanbres priueemant
Ansanble o lui ot solemant
Cinc çanz barons de sa meison.
Onques mes an nule seison
Ne fu trouez li rois si seus
Si an estoit mout angoisseus
Que plus n auoit iant a sa cort.
A tant uns messages acort
Que il orent fet auancier
Por lor uenue au roi noncier.
Cil s an uint tot deuant la rote
Le roi troua et sa iant tote
Si le salue come sages
Et dist Sire ie sui messages
Erec et Guiuret le Petit.
Et puis li a conté et dit
Qu a sa cort ueoir le uenoient.
Li rois respont Bien ueignant soient
Come baron uaillant et preu
Mellors d aus deus ne sai nul leu.
D aus iert mout ma corz amandee.
Lors a la reïne mandee
Si li a dites les noueles.
Li autre font metre lor seles
Por aler contre les barons.
Ains n i chaucierent esperons
Tant se hasterent de monter.
Briémant uos uuel dire et conter
Que ia estoit el borc uenue
La rote de la iant menue
Garçon et queu et botellier
Por les osteus aparellier.
La granz rote uenoit aprés
S estoit ia uenue si prés
Qu an la uile estoient antré.
Maintenant sont antrancontré
Si s antresalüent et beisent.
As osteus uienent si s aeisent
Si se deshuesent et atornent
De lor beles robes s aornent.
Quant bien et bel atorné furent
Por aler a la cort s esmurent.
A cort uienent li rois les uoit
Et la reïne qui desuoit
D Erec et d Enide ueoir.
Li rois les fet lez lui seoir
Si beise Erec et puis Guiuret
Enide au col ses deus braz met
Si la rebeise et fet grant ioie.
La reine ne rest pas coie
D Erec et d Enide acoler.
De li poïst l an oiseler
Tant estoit de grant ioie plainne.
Chascuns del conioïr se painne.
Et li rois pes feire comande
Puis anquiert Erec et demande
Noueles de ses auantures.
Quant aqueisiez fu li murmures
Erec a comancié son conte.
Ses auantures li reconte
Que nule n an i antroblie.
Cuidiez uos or que ie uos die
Queus achoisons le fist mouoir
Naie que bien sauez le uoir
Et de ce et de l autre chose
Si con ie la uos ai esclose.
Li reconters me seroit griés
Car li contes n est mie briés
Qui le uoudroit recomancier
Et les paroles raiancier
Si come il le conta et dist
Des trois cheualiers qu il conquist
Et puis des cinc et puis del conte
Qui li uost feire si grant honte
Et puis des deus iaianz aprés
Trestot an ordre prés a prés
Ses auantures li conta
Iusque la ou il afronta
Le conte Oringle de Limors.
De maint peril estes estors
Ce dist li rois biaus douz amis
Or remenez an cest païs
A ma cort si con uos solez.
Sire des que uos le uolez
Ie remandrai mout uolantiers
Trois anz ou quatre toz antiers
Mes priiez Guiuret autressi
Del remenoir et ie l an pri.
Li rois del remenoir li proie
Et cil la remenance otroie.
Einsi remainnent anbedui
Li rois les retint auuec lui
Ses tint mout chiers et enora.
EREC a cort tant demora
Guiurez et Enide antr aus trois
Que morz fu ses pere li rois
Qui uiauz iere et de grant aage.
Maintenant murent li message
Li baron qui l alerent querre
Li plus haut home de sa terre
Tant le quistrent et demanderent
Que a Tintaguel le trouerent
uint iorz deuant nateuité
Si li distrent la uerité
Comant il estoit auenu
De son pere le uiel chenu
Qui morz estoit et trespassez.
Erec an pesa plus assez
Qu il ne mostra sanblant as ianz
Mes diaus de roi n est mie ianz
N a roi n auient qu il face duel.
La ou il iere a Tintaguel
Fist chanter uigiles et messes
Promist et randi ses promesses
Si come il les auoit promises
As meisons Deu et as eglises
Mout fist bien quanque feire dut
Poures mesaeisiez eslut
Plus de çant et seissante et nuef
Si les reuesti tot de nuef
As poures clers et as prouoires
Dona que droiz fu chapes noires
Et chaudes pelices dessoz.
Mout fist grant bien por Deu a toz
A çaus qui an orent mestier
Dona deniers plus d un sestier.
Quant departi ot son auoir
Aprés fist un mout grant sauoir
Que del roi sa terre reprist
Aprés si li pria et dist
Qu il le coronast a sa cort.
Li rois li dist que tost s atort
Que coroné seront andui
Il et sa fame ansanble o lui
A la nateuité qui uient
Et dist Aler uos an couient
De ci qu a Nantes an Bretaingne
La porteroiz real ansaingne
Corone el chief et ceptre el poing
Cest don et ceste enor uos doing.
Erec le roi an mercia
Et dist que mout bel don i a.
A la nateuité ansanble
Li rois toz ses barons assanble
Trestoz par un et un les mande.
A Nantes uenir les comande
Toz les manda nus n i remaint.
Erec des suens remanda maint
Maint uenir an i comanda
Plus an i uint qu il ne manda
Por lui seruir et enor feire.
Ne uos sai dire ne retreire
Qui fu chascuns ne come ot non
Mes qui que uenist ne qui non
N i fu pas obli
Ma dame Enide ne sa mere.
Cil fu mandez premieremant
Et uint a cort mout richemant
Come hauz ber et chastelains.
N ot pas rote de chapelains
Ne de iant fole n esbaïe
Mes de buene cheualerie
Et de iant mout bien atornee.
Chascun ior firent grant iornee
Tant cheuauchierent chascun ior
A grant ioie et a grant ator
La uoille de nateuité
uindrent a Nantes la cité.
Onques nul leu ne s aresterent
Tant qu an la haute sale antrerent
Ou li rois et ses ianz estoient.
Erec et Enide les uoient
Sauoir poez que ioie an orent.
Ancontre uont plus tost qu il porent
Si les salüent et acolent
Mout doucemant les aparolent
Et font ioie si come il durent.
Quant antreconioï se furent
Tuit quatre main a main se tindrent
Iusque deuant le roi s an uindrent
Si le saluent maintenant
Et puis la reïne ansemant
Qui delez lui seoit an coste.
Erec tint par la main son oste
Et dist Sire  ueez uos ci
Mon buen oste mon buen ami
Qui me porta si grant enor
Qu a sa meison me fist seignor.
Ainz qu il me coneüst de rien
Me herberia et bel et bien.
Quanqu
Neïs sa fille me dona
Sanz los et sanz consoil d autrui.
Et ceste dame ansanble o lui
Amis fet li rois qui est ele
Erec nule rien ne li cele
Sire fet il de ceste dame
uos di qu ele est mere ma fame.
Sa mere est ele - uoire sire
Certes donc uos puis ie bien dire
Que mout doit estre bele et iante
La flors qui nest de si bele ante
Et li fruiz miaudre qu an i quiaut
Car qui de buen ist soef iaut.
Bele est Enide et bele doit
Estre par reison et par droit
Que bele dame est mout sa mere
Bel cheualier a an son pere.
De lule rien ne les angingne
Car mout retret bien et relingne
A anbedeus de mainte chose.
Ci se test li rois et repose
Si lor comande qu il s assieent.
Cil son comandemant ne uieent
Assis se sont tot maintenant.
Or a Enide ioie grant
Quant son pere et sa mere uoit
Que mout lonc tans passé auoit
Que ele nes auoit ueüz.
Mout l an est granz ioies creüz
Mout l an fu bel et mout li plot
Sanblant an fist quanqu ele pot
Mes n an pot pas tel sanblant feire
Qu ancor ne fust la ioie meire.
Ne ie n an uuel ore plus dire
Que uers la cort li cuers me tire
Qui ia estoit tote assanblee.
De mainte diuerse contree
I ot contes et dus et rois
Normanz Bretons Escoz Irois
D Angleterre et de Cornoaille
I ot mout riche baronaille
Que des Gales iusqu an Anio
Ne el Mainne ne an Peito
N ot cheualier de grant afeire
Ne iantil dame de bone eire
Que les mellors et les plus iantes
Ne fussent a la cort a Nantes
Si con li rois les ot mandez.
Or o
La grant ioie et la grant hautesce
La seignorie et la richesce
Qui a la cort fu demenee.
Einçois que none fust sonee
Ot adobé li rois Artus
Quatre çanz cheualiers et plus
Toz fiz de contes et de rois.
Cheuaus dona a chascun trois
Et robes a chascun deus peire
Por ce que sa corz miaudre apeire.
Mout fu li rois puissanz et larges
Ne dona pas mantiaus de sarges
Ne de conins ne de brunetes
Mes de samiz et d erminetes
De uer antiers et de diaspres
Listez d orfrois roiiez et aspres.
Alixandres qui tant conquist
Que soz lui tot le monde mist
Et tant fu larges et tant riches
uers cestui fu poures et chiches.
Cesar l anperere de Rome
Et tuit li roi que l an uos nome
An diz et an chançons de geste
Ne dona tant a une feste
Come li rois Artus dona
Le ior que Erec corona
Ne tant n osassent pas despandre
Antre Cesar et Alixandre
Come a la cort ot despandu.
Li mantel furent estandu
A bandon par totes les sales
Tuit furent gité fors des males
S an prist qui uost sanz contredit.
Anmi la cort sor un tapit
Ot trante muis d esterlins blans
Car lors auoient a cel tans
Coreü dés le tans Merlin
Par tote Bretaingne esterlin.
Iluec pristrent liureison tuit
Chascuns an porta cele nuit
Tant come il uost a son ostel.
A tierce le ior de noel
Resont tuit a cort assanblé.
Tot a Erec son cuer anblé
La granz ioie qui li aproche.
Or ne porroit langue ne boche
De nul home tant seüst d art
Deuiser le tierz ne le quart
Ne le quint de l atornemant
Qui fu a son coronemant.
Donc uuel ie grant folie anprandre
Qui au descriure uuel antandre
Mes puis que feire le m estuet
Or auaingne qu auenir puet
Ne leisserai que ie ne die
Selonc mon san une partie.
LI rois auoit deus faudestués
D iuoire blanc bien fez et nués
D une meniere et d une taille.
Cil qui les fist sanz nule faille
Fu mout sotis et angigneus
Car si les fist sanblanz andeus
D un haut d un lé et d un ator
Ia tant n esgardissiez antor
Por l un de l autre deuiser
Que ia i poïssiez trouer
An l un qui an l autre ne fust.
N i auoit nule rien de fust
Se d or non ou d iuoire fin.
Bien furent taillié de grant fin
Car li dui manbre d une part
Orent sanblance de liépart
Li autre dui de corcatrilles.
Uns cheualiers Bruianz des Illes
An auoit fet don et seisine
Le roi Artu et la reïne.
Li rois Artus sor l un s assist
Sor l autre Erec asseoir fist
Qui fu uestuz d un drap de moire.
Lisant trouomes an l estoire
La description de la robe
Si an trai a garant Macrobe
Qui au descriure mist s antante
Que l an ne die que ie mante.
Macrobes m ansaingne a descriure
Si con ie l ai troué el liure
L ueure del drap et le portret.
Quatre fees l auoient fet
Par grant san et par grant mestrie.
L une i portrest geometrie
Si come ele esgarde et mesure
Con li ciaus et la terre dure
Si que de rien nule n i faut
Et puis le bas et puis le haut
Et puis le lé et puis le lonc
Et puis esgarde par selonc
Con la mers est lée et parfonde
Et si mesure tot le monde.
Tel oeure i mist la premerainne
Et la seconde mist sa painne
An arimetique portreire
Si se pena mont de bien feire
Si come ele nonbre par sans
Les iorz et les ores del tans
Et l eue de mer gote a gote
Et puis aprés l arainne tote
Et les estoiles tire a tire
(Bien an set la uerité dire)
Et quantes fuelles an bois a
Onques nonbres ne l an boisa
Ne ia n an mantira de rien
Quant ele i uiaut antandre bien
Teus est li sans d arimetique.
La tierce oeure fu de musique
A cui toz li deduiz s acorde
Chant et deschant et son de corde
De harpe de rote et ui
Ceste oeure fu et buene et bele
Car deuant li gisoient tuit
Li estrumant et li deduit.
La quarte qui aprés oura
A mout buene oeure recoura
Car la mellor des arz i mist.
D astronomie s antremist
Cele qui fet tante meruoille
Qui as estoiles se consoille
Et a la lune et au soloil
An autre leu ne prant consoil
De rien qui a feire li soit.
Cil la consoillent bien a droit
De quanqu
Et quanque fu et quanqu
Li font certainnement sauoir
Sanz mantir et sanz deceuoir.
Ceste oeure fu el drap portreite
De quoi la robe Erec fu feite
A fil d or ouree et tissue.
La pane qui i fu cosue
Fu d unes contrefeites bestes
Qui ont totes blanches les testes
Et les cos noirs come une more
Les dos ont toz uermauz dessore
Les uantres uers et la coe inde.
Iteus bestes neissent an Inde
Si ont barbioletes non
Ne maniuent s especes non
Quenele et girofle nouel.
Que uos diroie del mantel
Mout fu riches et buens et biaus
Quatre pierres ot és tassiaus
D une part ot deus crisolites
Et de l autre deus ametites
Qui furent assises an or.
ENIDE n estoit pas ancor
uenue el palés a cele ore.
Quant li rois uoit qu ele demore
Gauuain comande tost aler
Li et la reïne amener.
Gauuains i cort ne fu pas lanz
O lui li rois Cadoualanz
Et li larges rois de Gauoie.
Guiurez li Petiz les conuoie
Aprés ua Yders li fiz Nut.
Des autres barons i corut
Tant por les deus dames conduire
Bien poïssent une ost destruire
Car plus an i ot d un millier.
Quanque pot d Enide atillier
Se fu la reïne penee.
El palés l an ont amenee
D une part Gauuains li cortois
Et d autre part li larges rois
De Gauoie qui mout l ot chiere
Tot por Erec qui ses niés iere.
Quant eles uindrent el palés
Contre eles uint a grant eslés
Li rois Artus et par franchise
Lez Erec a Enide assise
Car mout li uiaut grant enor feire.
Maintenant comande fors treire
Deus corones de son tresor
Totes massices de fin or.
Des qu il l ot comandé et dit
Les corones sanz nul respit
Li furent deuant aportees
D escharboncles anluminees
Que quatre an auoit an chascune.
Nule riens n est clartez de lune
A la clarté que toz li mandre
Des escharboncles pooit randre.
Por la clarté qu eles randoient
Tuit cil qui el palés estoient
Si tres duremant s esbaïrent
Que de piece gote ne uirent
Neïs li rois s an esbaï
Et neporquant mout s esioï
Quant il les uit cleres et beles.
L une fist prandre a deus puceles
Et l autre a deus barons tenir.
Puis comanda auant uenir
Les euesques et les prïeus
Et les abez religïeus
Por enoindre le nouel roi
Selonc la crestiiene loi.
Maintenant sont auant uenu
Tuit li prelat iuene et chenu
Car a la cort auoit assez
uenuz euesques et abez.
L euesques de Nantes meïsmes
Qui mout fu prodon et saintismes
Fist le sacre del roi nouel
Mout saintemant et bien et bel
Et la corone el chief li mist.
Li rois Artus aporter fist
Un ceptre qui mout fu loez.
Del ceptre la façon oez
Qui fu plus clers d une uerrine
Toz d une esmeraude anterine
Et s auoit bien plain poing de gros.
Par uerité dire uos os
Qu an tot le mont nen a meniere
De peisson ne de beste fiere
Ne d ome ne d oisel uolage
Que chascuns lonc sa propre image
N i fust ourez et antailliez.
Li ceptres fu au roi bailliez
Qui a meruoilles l esgarda
Si le mist que plus ne tarda
Le roi Erec an sa main destre
Or fu il rois si con dut estre.
Puis ra Enide coronee.
Ia estoit la messe sonee
Si s an uont a la mestre eglise
Oïr la messe et le seruise
A l eueschié s an uont orer.
De ioie ueïssiez plorer
Le pere a la reïne Enide
Et sa mere Carsenefide.
Por uoir einsi ot non sa mere
Et Liconaus ot non ses pere
Mout estoient anbedui lié.
Quant il uindrent a l eueschié
Ancontr aus s an ist tote fors
O reliques et o tresors
La processions del mostier.
Croiz et textes et ancansier
Et chasses atot les cors sainz
Dont il ot an l eglise mainz
Lor fu a l ancontre fors tret
Ne de chanter n i ot po fet.
Onques ansanble ne uit nus
Tant rois tant contes ne tant dus
Ne tant barons a une messe
Si fu granz la presse et espesse
Que toz an fu li mostiers plains.
Onques n i pot antrer uilains
Se dames non et cheualier.
Defors la porte del mostier
An i remest ancor assez
Tant an i auoit amassez
Qui el mostier antrer ne porent.
Quant tote la messe oïe orent
Si sont el palés retorné.
Ia fu tot fet et atorné
Tables mises et napes sus
Cinc çanz tables i ot et plus
Mes ie ne uos uuel feire acroire
Chose qui ne sanble estre uoire.
Mançonge sanbleroit trop granz
Se ie disoie que cinc çanz
Tables fussent mises a tire
An un palés ia nel quier dire
Ainz an i ot cinc sales plainnes
Si que l an pooit a granz painnes
uoie antre les tables auoir.
A chascune table por uoir
Auoit ou roi ou duc ou conte
Et çant cheualier tot par conte
A chascune table seoient.
Mil cheualier de pain seruoient
Et mil de uin et mil de mes
uestu d ermins peliçons fres.
De mes diuers sont tuit serui
Neporquant se ie ne les ui
uos an seüsse reison randre
Mes il m estuet a el antandre
Que a reconter le mangier
Assez an orent sanz dangier
A grant ioie et a grant planté
Serui furent a uolanté.
QUANT cele feste fu finee
Li rois departi l assanblee
Des rois et des dus et des contes
Dont assez estoit granz li contes
Des autres ianz et des menues
Qui a la feste sont uenues.
Mout lor ot doné largemant
Cheuaus et armes et ariant
Dras et pailes de mainte guise
Por ce qu il est de grant franchise
Et por Erec qu il ama tant.
§Li contes fine ci a tant.
