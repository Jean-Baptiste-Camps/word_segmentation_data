#META#  TextURI          Yuain
#META#  DEAF            
#META#  TL              
#META#  FEW        		
#META#  ARLIMA           https//www.arlima.net/ad/chretien_de_troyes.html#lio
#META#  Author           Chrétien de Troyes
#META#  AuthorBorn
#META#	AuthorBornAmb
#META#  AuthorDied
#META#	AuthorDiedAmb
#META#	AuthorFl1
#META#	AuthorFl2
#META#  TextTitle        Yuain
#META#  TextSubtitle	   Le Cheualier au Lion
#META#  Textuols        
#META#  TextSubi         romance
#META#	TextDom          lit
#META#	Translation      false
#META#	Collection
#META#	CollectionNo
#META#  TextDescARL      uers octosyllabiques à rimes plates
#META#  TextDescuers     8
#META#  TextDateARL      1178-1181
#META#  TextDateAdi     
#META#	TextDateMin      1178
#META#	TextDateMax      1181
#META#  EdEditor        
#META#  EdPlace         
#META#  EdPublisher 
#META#	Eduol
#META#  EdYear          
#META#  EdPages         
#META#  MsBase          
#META#  MsOther         
#META#  MsNum
#META#	MsDateARL
#META#	MsDateAdi
#META#	Form
#META#	Complete
#META#	NoWords
#META#	NoLines
#META#	DialAuth
#META#	DialScribe
#META#  ScanURL          https//fr.wikisource.org/wiki/Yuain_ou_le_Cheualier_au_Lion
#META#  ScanURIOther	  
#META#  ArkID           
#META#  LccnID          
#META#  OclcID          
#META#  WebAuthor       
#META#  ORCIDWebAuthor  
#META#  WebReuiewer     
#META#  ORCIDReuiewer   
#META#  MiscInfo         unknown edition page/folio need correction
#META#	CCLicense


61a.1
Li boins roys Artus de Bretaigne
La qui proeche nous ensengne
Que nous soions preus et courtois
Tint court si riche conme rois
A chele feste qui tant couste
C on doit nonmer le Penthecouste.
Li rois fu a Cardoeil en Gales
Aprés mengier parmi les sales
Li cheualier s atropelerent
La ou dames les apelerent
Ou damoiseles ou pucheles.
Li un recontoient nouueles
Li autres parloient d Amours
Des angousses et des dolours
Et des grant biens qu en ont souuant
Li desiple de son couuant
Qui lors estoient riche et gens
Mais il y a petit des siens
Qui a bien pres l ont tuit laissie
S en est Amours mout abaissie
Car chil qui soloient amer
Se faisoient courtois clamer
Que preu et largue et honnorable
Mais or est tout tourné a fable
61b.25
Car tiex y a qui riens n en sentent
Dïent qu il ayment et si mentent
Et chil fable menchongne en font
Qui s en uantent et droit n i ont.
Mais pour parler de chix qui furent
Laissons chix qui en uie durent
Qu encor uaut mix che m est auis
Un courtois mors c uns uilains uis.
Pour che me plais a reconter
Chose qui faiche a escouter
Du roy qui fu de tel tesmoing
C on en parole pres et loing
Si m acort de tant ad Bretons
En tant qu i nonment des boins les nons
Et par aux sont ramenteü
Li boin cheualier esleü
Qui en amor se traueillierent.
Mais chel iour mout s esmerueillierent
De chil qui d entr euz se leua
Si eut de tix qui mout pesa
Et qui mout grant parole en firent
Pour che que onques mais ne uirent
En haute feste en chambre entrer
Pour dormir ne pour reposer
Mais chel iour ainsi li auint
Que la roÿne le retint
Si demoura tant delés li
Qu il s oublia et endormi.
A l uis de la chambre dehors
Fu Dodinez et Sagremors
Li rois et mesire Gauains



61c.56
Et si fu pres mesire Yuains
Et fu auec Calogrenans
Unz cheualiers mout auenans
Qui lors out conmenchié .i. conte
Non de s onnor mais de sa honte.
Ainsi que sen conte contoit
Et la roÿne l escoutoit
Si s est delés le roi leuee
Et uint seule si s est emblee.
Anchois que nus le puist ueoir
Se fu laissie entr eus queoir
Et dont Calogrenans sans plus
Sali en piés contre li sus.
Et Queuz qui mout fu ramporneus
Fel et poignans et despiteus
Li dist  Par Dieu Calogrenant
Mout uous uoi or preu et saillant
Et encor mout m est bel que uous
Estes li plus courtois de nous
Et bien sai que uous le quidiés
Tant estes uous de sens widiés.
S est drois que ma dame l otrit
Que uous aiés plus que nous tuit
De courtoisie et de proeche
Ia laissames or pour proeche
Espoir que nous ne nous leuames
Ou pour che que nous ne deignames.
En non Dieu sire nous feïmes
Mais pour che que nous ne ueïmes
Ma dame ains que fustes leués.
- Chertes Kés ia fussiés creués



61d.87
Fait la roÿne au mien quidier
Se ne uous peüssiés widier
Du uenin dont uous estes plains.
Enuieus estes et uilains
De ramporner uos compagnons.
- Dame se nous ne gaagnons
Fait Keu en uostre conpagnie
Gardés que nous n i perdons mie.
Ie ne quit auoir cose dite
Qui me doie estre mal escrite.
Ie uous pri or taisiés uous ent
Il n a courtoisie ne sens
En plait d uiseuse maintenir
Chest plait ne doit auant uenir
Ne ne doit plus auant monter.
Mais faites nous auant conter
Che qu il auoit ains conmenchié
Que si ne doit auoir tenchié. 
A cheste parole s apont
Calogrenans et chi respont
 Sire fait il de la tenchon
N i a mie grant mesproison
Petit m en est a poi le pris.
Se uous aués uers moi mespris
Ie n i arai ia nul damage
A miex uaillant et a plus sage
Mesire Keus que ie ne sui
Aués uous souuent dit anui
Que bien en estes coustumiers.
Tousiours doit puir li fumiers
Et tahons poindre et malos bruire



62a.118
Si doiuent enuieus mesdire.
Mais ie n en conterai huimés
Se ma dame m en laisse em pais
Et ie li pri qu ele s en taise
Que le chose mout* me desplaise
Ne me conmant soie merchi.
- Dame trestuit chil qui sont chi
Fait Keus boin gré uous en saront
Que uolentiers l escouteront
Ne n en faites or riens pour moi
Mais foi que uous deués le roi
Le uostre seigneur et le mien
Quemandés li si ferés bien.
- Cologregnant fait le roÿne
Ne uous chaille de la haïne
Monseigneur Keu le seneschal
Coustumiers est de dire mal
Si c on ne l en puet chastier.
Quemander uous ueul et proier
Que ia n en aiés au cuer ire
Ne pour lui ne laissiés a dire
Chose qui faiche a oïr
Se de m amor uolés ioïr
Si conmenchiés tout derechief.
- Chertes dame che m est mout grief
Que uous me quemandés a faire
Ains me laissaisse .i. des iex traire
Que hui mais nule riens contaisse
Se courouchier ne uous doutaisse
Mais ie ferai che qui uous siet
Conment que la chose me griet.



62b.149
Puis qu i uous plaist or entendés
Cuer et oroeilles me rendés
Car parole oïe est perdue
S ele n est de cuer entendue.
Or y a tix que che qu il oent
N entendent pas che que il oent*
Et chil n en ont fors que l oïe
Puis que li cuers n i entent mie.
As oreilles uient le parole
Aussi conme li uens qui uole
Mais n i arreste ne demore
Ains s en part en mout petit d ore
Se li cuers n est si escilliés
C a prendre soit appareilliés
Que chil le puet en son uenir
Prendre et enclorre et retenir.
Les oreilles sont uoie a uois
Ou parent y entre la uois
Et li cuers prent dedens le uentre
Le uois qui par l oreille y entre.
Et qui or me uaurra entendre
Cuer et oreilles me doit rendre
Car ne ueul pas seruir de songe
Ne de fable ne de menchonge
Dont maint autre uous ont serui
Ains conterai che que ie ui.
Il auint pres a de .ui. ans
Que ie seus conme païsans
Aloie querant auentures
Armés de toutes armeüres
Si con cheualiers deuoit estre



62c.178
Et trouuai un chemin a destre
Parmi une forest espesse.
Mout y ot uoie felenesse
De ronses et d espines plaine.
A quel ahan et a quel paine
Tout* chele uoie et chel sentier
A bien pres tout le iour entier
M en alai cheuauchant ainsi
Tant que de la forest issi
Et che fu en Brocheliande.
De la forest en une lande
Entrai et ui une breteche
A demie lieue galesche
Tant i ot bien plus n i ot pas.
...*
Et ui le barre et le fossé
Tout enuiron parfont et lé
Et seur le pont em piés estoit
...*
Sor son poing .i. ostoir mué.
Ne l oi mie bien salué
Quant il me uint a l estrier prendre
Si me conmanda a descendre.
Ie descendi il n i ot el
Que mestier auoie d ostel
Et il me dist tout maintenant
Plus de .uii. fois en un tenant
Que benoite fust la uoie
Par ou laiens uenus estoie.
Atant en la court en entrasmes
Le pont et le porte passames.
Enmi le court d un uauassour
Qui Dix doigne ioie et honor



62d.211
Tant conme il fist moi chele nuit
Pendoit une table ie cuit
Ou il n auoit ne fer ne fust
Ne riens qui de coiure ne fust.
Seur chele table d un martel
Qui delés iert en .i. postel
Feri le uauassor trois caux.
Chil qui ierent amont enclos
Oÿrent le uois et le son
S isirent hors de la maison
Et uinrent en la tour aual.
Li un tornerent au cheual
Que li boins uauassor tenoit
Et ie ui que uers moi uenoit
Une puchele bele et gente.
En li esgarder mis m entente
Ele fu longue et graille et droite.
De moi desarmer fu adroite
Qu ele le fist et bien et bel
Puis m afubla en court mantel
uert d escallate paonnache
Et tuit nous guerpirent le plache
Que auec moi ne auec li
Ne remainst nus che m abeli
Que plus ne queroie ueoir.
Et ele me mena seoir
El plus bel praelet du monde
Tout clos de basme a la reonde.
La le trouuai si afaitie
Si bien parlant et enseignie
De tel samblant et de tel estre



63a.242
Que mout m i delitoit a estre
Ne ianmais pour uiure estouuoir
Ne m en quisisse remouuoir.
Mais tant la nuit me fist de guerre
Li uauassours qu i me uint querre
Quant du souper fu tans et heure
N i poi plus faire de demeure
Si fis tost son quemandement.
Du souper uous dirai briesment
Qu il fu du tout a ma deuise
Des que deuant moi fu assise
La puchele qui s i assist.
Aprés souper itant me dist
Li uauassours qu il ne sauoit
Le terme puis que il auoit
Herbegié cheualier errant
Qui auenture alast querant
Si n auoit il maint herbegié.
Aprés che me proia que gié
Par son hostel m en reuenisse
En guerredon se ie poïsse
Et ie li dis  uolentiers sire 
Que hontes fust de l escondire.
Mout fui bien la nuit hostelés
Et mes cheuax fu enselés
Si tost c on pot le iour ueoir
Et ie l oi mout proié le soir
Si fu bien faite ma priere.
Mon boin hoste et sa fille chiere
A Saint Esperit conmandai
A trestous congié demandai



63b.275
Si m en parti ains que ie poi.
L ostel gaires eslongié n oi
Quant ie trouuai en .i. cossars
Tors sauuages et esparars
Qui s entreconbatoient tuit
Et demenoient si grant bruit
Que de paour me trais arriere
Que nule beste n est plus fiere
Ne plus orgueilleuse de tor.
Uns uilains qui resambloit Mor
Grans et hideus a desmesure
Et si tres laide creature
Que nus porroit dire de bouche
Ychil seoit seur une çouche
Une grant machue en se main.
Ie m aprochay uers le uilain
Et ui qu il eut grosse la teste
Plus que ronchins ne autre beste
Cheueuz ot noirs et front pelé
S out bien .ii. espanes de lé
Oreilles moussues et grans
Aussi con a .i. oliffans
Les sourchis grans et le uis plat
Le coulle noire nes de chat
Bouche fendue conme lous
Dens de sengler agus et rous
Barbe noire et grenons tortis
Et le menton aers au pis
Longue eskine torte et bochue.
Apoiés fu seur se machue
uestus de robe si estrange



63c.308
Qu il n i auoit ne lin ne lange
Ains eut a son col atachiés
Deux cuirs de nouuel escorchiés
De .ii. toriaus ou de .ii. bués.
Em piés sali li uilains lués
Qu il me uit uers lui aprochier.
Ie ne soi s il me uaut touchier
Ne ne soi qu i uoloit emprendre
Mais ie me garni de deffendre
Tant que ie ui que il s estut
Em piés tous drois si ne se mut
Et fu montés deseur un tronc
S ot bien .xuii. piés de lonc
Si m esgarda et mot ne dist
Nient plus c une beste feïst
Et ie quidai que il n eüst
Raison ne parler ne seüst.
Toutesuoies tant m enhardi
Que ie li dis  ua c or me di
Se tu es boine chose ou non 
Et il me dist  Ie sui uns hom.
- Ques hom di ie. -Tes con tu uois
Ie ne sui autres nule fois.
- Et que fais tu ychi tous cois
- Si gart ches bestes par chu bois.
- Conment Pour saint Perre de Ronme
Et ne connoissent eles honme
Ie ne cuit n a plain n a boscage
Puissent garder beste sauuage.
- Ie les gart si uoir et iustis
Que ia n istront de chest pourpris.



63d.341
- Et tu conment Di m ent le uoir.
- N i a cheli qui s ost mouuoir
Des qu eles me uoient uenir
Car quant i en puis l une tenir
Si le destraing parmi le cors
Ad poins que i ai et durs et fors
Que les autres de paour tramblent
Et tout enuiron moi s asamblent
Aussi con pour merchi crier
Ne nus ne s i porroit fier
Fors moi s entr eles s estoit mis
Que maintenant ne fust ochis.
Ainsi sui de mes bestes sire
Et tu me deueroies dire
Ques hom tu es et que tu quiers.
- Ie sui fait il uns cheualiers
Qui quier che que ne puis trouuer*
Assés ai quis et riens ne truis.
- Et que uaurroies tu trouuer
- Auentures pour esprouuer
Ma proeche et mon hardement.
Or te pri et quier et demant
Se tu ses que tu me conseilles
Ou d auentures ou de merueilles.
- A che fait il faurras tu bien
D auentures ne sai ie rien
N onques mais n en oï parler.
Mais se tu uoloies aler
Chi pres dusc a une fontaine
N en reuenroies pas sans paine
Se tu ne rendoies son droit.



64a.372
Chi pres trouueras orendroit
Un sentier qui la te menra.
Tout droit la droite uoie ua
Se bien ueus tes pas emploier
Que tost porroies desuoier
Il y a d autres uoies mout.
La fontaine uenras qui bout
S est ele plus froide que mabres.
Ombres li fait li plus biaus arbres
C onques peüst faire Nature.
En tous tans le fueille li dure
Qu il ne le pert pour nul yuer.
Et si pent .i. bachin de fer
A une si longue chaine
Qui dure dusqu en la fontaine.
Les la fontaine trouueras
Un perron tel con tu uenras
Mais ie ne te sai dire quel
Que ie n en ui onques nul tel
Et d autre part une chapele
Petite mais ele est mout bele.
S au bachin ueus de l iaue prendre
Et desus le perron espandre
La uenras une grant tempeste
Qu en chest bos ne remanrra beste
Cheureus ne dains ne chiers ne pors
Nis li oisel s en istront hors
Car tu uenras si fort froier
uenter et arbres pechoier
Et pour uoir tourner et partir
Que se tu t en pués departir



64b.403
Sans grant anui et sans pesanche
Trop seras de meilleur chaanche
Que cheualier qui il* fust onques.
Du uilain me parti adoncques
Qui bien m ot la uoie moustree.
Espoir si fu tierche passee
Et pot estre pres de midi
Quant l arbre et le chapele ui.
Bien sai de l arbre ch est la fins
Que che estoit li plus biaus pins
Qui onques sor tere creüst.
Ie quit c onques si fort ne plut
Que d yaue y passast une goute
Anchois couloit par dessus toute.
A l arbre ui le bachin pendre
Du plus fin or qui fust a uendre
Onques encore en nule foire.
De la fontaine poés croire
Qu ele bouloit c une yaue chaude.
Li perrons fu d une esmeraude
Perchié aussi con une bouz
S auoit .iiii. rubins desous
Plus flamboians et plus uermaus
Que n est au matin li solaus
Quant il appert en orient.
Et sachiés ia a enscient
Ne uous en mentirai de mot.
La merueille a ueoir me plot
De la tempeste et de l orage
Dont ie ne me tieng mie a sage
Que maintenant m en repentisse



64c.434
Mout uolentiers se ie poïsse
Que i oy le perron creué
De l iaue au bachin arousé.
Mais trop y en uersai che dout
Que lors ie ui le chiel derout
De plus de quatorisme pars
Me feri es lais li espars
Et les nues tout pelle melle
Ietoient noif pluie et graille.
Tant fu tans pesmes et fors
Que ie quidai bien estre mors
Des fourdres qu entor moi caoient
Et des arbres qui depechoient.
Saichiés que mout fui esmaiés
Tant que li tans fu rapaiés.
Mais Dix tant me rasseüra
Que li tans gaires ne dura
Et tuit li uent se reposerent
Quant Dix ne plot uenter n oserent.
Et quant ie ui l air cler et pur
De ioie fui tout asseür
Que ioie s onques le connui
Fait tost oublier grant anui.
Des que li tans fu trespassés
ui tant seur le pin amassés
Oysiaus s est qui croire m en ueulle
Qu il n i paroit branche ne fuelle
Que tout ne fust couuert d oisiaus
S en estoit li arbres plus biaus
Et trestuit li oisel chantoient
Si que trestuit s entracordoient



64d.465
Mais diuers chans chantoit chascuns
C onques che que cantoit li uns
A l autre canter n i oï.
De lor ioie me resioï
S escoutai tant qu il orent fait
Lor seruiche trestout a trait.
Ains mais n oï si bele ioie
Ne mais ne cuit que nus hom l oie
Se il ne ua oïr chelui
Que tant me pleut et enbeli
Que ie me dui pour fol tenir.
Tant y fui que i oï uenir
Cheualiers che me fu auis
Bien cuidai que il fussent dis
Tel noise tel fraint demenoit
Unz seuz cheualiers qui uenoit.
Quant ie le ui tout seul uenant
Mon cheual restrains maintenant
N au monter demeure ne fis
Et chil me uint mal talentis
Plus tost c uns drois alerions
Fiers par samblant conme lions.
De si haut conme il pot crier
Me conmencha a deffier
Et dit  uassaus mout m aués fait
Sans deffianche honte et lait.
Deffier me deüssiés uous
S il eüst querele entre uous
Ou au mains droiture requerre
Ains que uous me meüssiés guerre.
Mais se puis sire uassaus



65a.496
Seur uous en remanrra li maus
Du damage qui est parans
Enuiron moi est li garrans
De mon bos qui est abatus.
Plaindre se doit qui est batus
Et ie me plaing si ai raison
Que uous m aués de ma maison
Ieté a foudres et a pluye.
Fait m aués chose qui m anuie
Et dehait ait qui che est bel



65b.506
Qu en men bois et en mon chastel
M aués ore fait tel outrage
Que mestier ne m eüst aÿe
D onmes ne d armes ne de mur.
Onques n i ot honme asseür
En forteleche qui y fust
De dure pierre ne de fust.
Mais sachiés bien que desormais
N arés de moi trieues ne pais. 



65c.515
A chest mot nous entreuenismes
Les escus enbrachiés tenimes
Si se couuri chascuns du sien.
Li cheualiers ot cheual boin
Lanche droite et fu sans doute
Plus grant de moi la teste toute.
Ainsi du tout a meschief fui
Que ie fui plus petit de lui
Et ses cheuaus plus fors du mien.
Parmi le uoir che saichiés bien
M en uois pour ma honte couurir.
Si grant cop con ie poi ferir
Li donnai c onques ne m en fains
El comble de l escu l atains
Si mis trestoute ma puissanche
Si qu en pieches uola ma lanche
Et la soie remainst entiere
Qu ele n estoit mie legiere
Ains iert plus grosse au mien quidier
Que nule lanche a cheualier
C ains si grosse nule n en ui.
Et li cheualiers m en feri
Si roidement que du cheual
Parmi la crupe du cheual*
Me mist a le tere tout plat
Si me laissa honteus et mat
Que onques ne me regarda.
Mon cheual prinst et moy laissa
Si se mist ariere a la uoie
Et ie qui mon roy n i sauoie
Remés angousseus et pensis.



65d.546
Delés le fontaine m assis
Un petit si me reposai.
Le cheualier si resongnai
Que folie faire doutaisse
Se aprés lui tantost alaisse.
Aprés tost ne soi qu il deuint.
En la fin uolentés me uint
Qu a mon hoste couuent tenroie
Et que par lui m en reuenroie.
Ainsi me plot ainsi le fis
Mais mes armes toutes ius mis
Pour aler plus legierement
Si m en reuing honteusement.
Quant ie uing tout droit a l ostel
Si trouuai mon hoste autel
Aussi lié et aussi ioiant
Conme i auoie fait deuant.
Onques de riens ne m aprechui
Ne de sa fille ne de lui
Que mout* uolentiers me ueïssent
Ne que mon desonnor feïssent
Ne qu il auoient fait l autre nuit.
Grant honnor me porterent tuit
Les lors merchis en la maison
Et disoient c onques mais hom
N iert escapés que il seüssent
Ne qu il oÿ dire l eüssent
De la dont i estoie uenus
Que n i fust prins et retenus.
Ainsi alay ainsi reuing
Au reuenir pour fol me ting.



66a.577
Ainsi uous conte conme fox
Et* c onques mais conter ne uox.
- Par mon chief dist mesire Yuains
uous estes mes cousins germains
Si nous deuons mout entramer
Mais de che uous puis fol clamer
Que uous le m aués tant chelé.
Se ie uous ay fol apelé
Ie uous pri qu il ne uous en poist
Car se ie puis et il me loist
G irai uostre honte uengier.
- Bien pert qu il est aprés mengier
Fist Keus qui taire ne se pot.
Plus a paroles en plain pot
De uin qu en .i. muy de cheruoise.
On dit que chat saous s enuoise.
Aprés mengier sans remuer
Et puis chascuns si ueut tuer
Et uous irés uengier Fourré
Sont uostre penel enbouré
Et uos chausses de fer froÿes
Et uos banieres desploÿes
Or tost pour Dieu mesire Yuains
Mouurés uous anuit ou demains
Faites le nous sauoir biau sire
Quant uous irés a chest martire
Que nous uous uaurrons conuoier
N i ara preuost ne uoier
Qui uolentiers ne uous conuoit.
Mais ie uous pri conment qu il soit
N en alés pas sans uos congiés.



66b.608
Et se uous anuit point songiés
Maluais songe si remanés
- Diables estes uous forsenés
Mesire Keus fait la roÿne
Que uostre langue onques ne fine
La uostre langue soit honnie
Qui tant est esquemenie
Chertes uostre langue uous fait
Le pis que ele puet si fait.
Chascuns si dit quiconques l oit
 Chest* le langue qui ains ne recroit
De mal dire soit maloite 
La uostre langue si esploite
Qu ele uous fait partout haïr.
Pis ne uous puet ele traïr.
Bien sachiés ie l apeleroie
De traÿson s ele estoit moie.
Honme qu en ne puet chastier
Deuroit on au moustier lier
Et li clamer conme prouués*.
- Chertes dame de ses rampornes
Fait mesire Yuains ne me chaut.
Tant puet et tant set et tant uaut
Mesire Keus en toutes cours
Que il n iert ia muyaus ne sours.
Bien set encontre uilenie
Respondre sens et courtoisie
Si ne fist onques autremant.
Ia saués uous se ie ment.
Mais ie n ai cure de tenchier
Ne de mellee conmenchier



66c.639
Que chil ne fait pas le mellee
Qui fiert la premiere colee
Ains le fait chil qui se reuenge.
Bien tencheroit a un estrange
Qui ramposne son compaignon.
Ne ueul pas sambler le guaignon
Qui se heriche et regrigne
Quant .i. autre mastin le rekingne. 
Queque il parloient ainsi
Li rois hors de sa cambre issi
Qu ill i ot fait longue demeure
Car il dormi iusqu a chele heure.
Et li baron quant il le uirent
Tuit en piés contre li salirent
Et il tost rasseïr les fist.
Delés la roÿne s assist
Et la roÿne maintenant
Les nouueles Calogrenant
Li reconte tout mot a mot
Que bien et bel conter li sot.
Li rois les i oï uolentiers
Et fist trois seremens entiers
L ame de Pandragon son pere
Et la son fil et la son frere
Qu il iroit ueoir la fontaine
Ia ainz ne passeroit quinzaine
Et le tempeste et le merueille
Si que il y uenra la ueille
Monseigneur saint Iehan Baptiste
Et si prendra la nuit son giste
Et dit que auec li iront



66d.670
Tuit chil qui aler y uaurront.
De che que li rois deuisa
Toute la cours miex l em prisa
Car mout y uoloient aler
Li baron et li bacheler.
Mais qui qu en soit liés et ioians
Mesire Yuains en fu dolans
Qu il en quidoit aler tous seus
S en fu dolans et angousseus
Du roi qui aler y deuoit.
Pour che seulement li greuoit
Qu il sauoit bien que la bataille
Aroit mesire li rois sans faille
Ains que il si le requeroit
Ia ueé ne li seroit
Ou mesire Gauuains meïsmes
Espoir le demandera primes.
Se nus de ches .ii. la requiert
Ia contredite ne li iert
Mais il ne les atendra mie
Qu il soigne de lor compagnie
Ains s en yra tous seus son ueul
Ou a sa ioie ou a son duel
Et qui que remaingne a seiour
Il y ueut aler ains tierz iour
En Brocheliande et querra
Se il puet tant qu il trouuera
L estroit sentier le chemin fort
Et la lande et le maison fort
Et le soulas et le deport
De la courtoise damoisele



67a.702
Qui tant est auenans et bele.
Et le prodons sa uoie a prinze
Qui en honeur faire s esille
Tant est frans et de boine part.
Puis uenra le cors* en l essart
Et le grant uilain qui les garde.
Li ueoirs li demeure et tarde
Du uilain qui tant par est lais
Grans et hideus et contrefais
Et noirs a guise de ferron.
Puis uenra s i puet le perron
Et le fontaine et le bachin
Et les oysiaus deseur le pin
Si fera plouuoir et uenter.
Mais il ne s en quiert ia uanter
Ne ia son ueul ia ne saura
Iuques tant que il y ara
Grant honte ou grant honeur eüe
Puis si soit la chose seüe.
Mesire ist de la court s emble
Si que nul honme n i asamble
Mais seus uers son hostel s en ua.
Toute sa maisnie trouua
Si quemande metre sa sele
Un sien esquier y apele
Cui il ne cheloit nule rien
 Di ua fait il aprés moi uien
La fors et mes armes me porte
Ie m en ystrai par chele porte
Qu il me couuient mout loins errer.
Et mon cheual fai enseler



67b.735
Si l amaine tost aprés moy
Et ramanras mon palefroy.
Mais garde bien ie te conmant
Que nul qui de moi te demant
Que la nouuele ne l en dies.
Se tu en moi de riens te fies
Ia mar t i firoies mais.
- Sire fait il or en est pais
Que ia par moy nul ne sara.
Alés quar ie uous sieurrai ia. 
Mesire Yuains maintenant monte
Qu il uengera s il puet la honte
Son cousin ains que il retourt.
Li esquiers as armes keurt
Et au cheual si monta sus
Que de demourer n i a plus.
Lors n i faloit ne fers ne cleus.
Sen seigneur suit parmi les lieus
Tant que il le uit descendu
Qu il l auoit .i. poi atendu
Loins du chemin en .i. destour.
Tout son harnois et son atour
Ot aporté si l atourna.
Mesire Yuains ne seiourna
Puis qu armés fu ne tant ne quant
Anchois erra chascun iour tant
Par montaignes et par ualees
Et par forés longues et lees
Par lieus estranges et sauuages
Si passa maint felons passages
Et maint perilz et maint destroit



67c.766
Tant qu il uit le sentier estroit
Plains de ronces et d oscurtés
Et lors fu il asseürés
Qu il ne porroit mais esgarer.
Lors conmencha fort a esrer
Ne li chaut mais fors que il uoie
Le pin lau la fontaine ombroie
Et le perron et la tourmente
Qui tonne et pluye et uente et graille*.
La nuit out che poés sauoir
Tel hostel conme il dut auoir
Car plus de bien et plus d onnour



67d.778
Trouua assés el uauassour
C on ne li ot conté ne dite*
Et en la puchele reuit
Grant bien et bonté si qu il dit*
De sens et de biauté chent tans
Que n ot conté Calogrenans
Qu en ne puet pas dire la sonme
De boine dame et de prodonme
Quant il s atourne a grant bonté.
Ia n iert tout dit ne tout conté
Que langue ne porroit retraire
Tant d onneur que prodons set faire.



68a.789
Mesire Yuains chele nuit ot
Mout boin hostel et mout li plot.
Et quant che uint a l endemain
Si uit les tors et le uilain
Qui la uoie li enseigna
Mais plus de .c. fois se seigna
De la merueille que il ot
Conment Nature faire sot
Oeure si laide et si uilaine.
Puis erra dusque a la fontaine
Si uit quanques il uaut ueoir.
Sans arrester et sans seoir
uersa seur le perron de plain
De l yaue le bachin tout plain.
De maintenant uenta et plut
Et fist tel temps que faire dut.
Et quant Dix redonna le bel
Sor le pin uinrent li oysel
Et firent ioie merueillouse
Seur la fontaine perillouse.
Ains que la ioie fust remese
uinrent* plus ardans que n est brese
Li cheualiers a si grant bruit
Con s i cachast un cherf de ruit.
Lors s asanlerent et si uinrent
Tous deuz et mout grant sanlant firent
Qu il s entrehaïssent de mort.
Chascuns ot lanche roide et fort
Si s entredonnent mout grans cos
Que tous les escus de lors cols
Perchent et li hauberc deslichent
...*



68b.821
Et li tronchon uolent en haut.
Li uns l autre a l espee assaut
Si ont au caple des espees
Les guiges des escus copees
Et les escus dehachiés tous
Et par desus et par desous
Si que les pieches en dependent
N il ne s en keuurent ne deffendent
Car si les ont haligotés
Car* deliure seur les costés
Et seur les bras et seur les hanches
Assïent les espees blanches.
Perilleusement s entrepreuuent
N onques d un estal ne se meuuent
Nient plus que fesissent .ii. grés.
Ains .ii. cheualiers si engrés
Ne furent de lor mort haster.
Ne ueulent pas lors cors gaster
Car au mix qu il püent* les emploient.
Li hiaume enbruncherent et ploient
Et des aubers les maillent* uolent
Si que de sanc assés se tolent
Car d euz meïsmes sont si chaut
Li hauberc que chascuns ne uaut
A chascun gaires plus d un froc.
Ens el uis se fierent d estoc
S est merueilles conment tant dure
Bataille si pesme et si dure
Mais andui sont de si grant cuer
Que li uns pour l autre a nul fuer
De tere un pié ne guerpiroit



68c.852
Se dusques a mort ne l enpiroit.
Et de che firent mout que preu
C onques lors cheuaus en nul lieu
Ne naurerent ne n empirierent
Que il ne uaurrent ne daignerent
Mais tous iours ad cheuax se tinrent
Que nule fois a pié ne uinrent
S en fu le bataille plus bele.
En la fin son hiaume esquartele
Au cheualier mesire Yuains.
Du cop fu estourdis et uains
Li cheualiers si s esmaia
C onques si felon n ensaya
Que il eut desous le chapel
Le chief fendu iusqu a cheruel
Si que a le cheruele et du sanc
Toucha le maille du hauberc blanc
Dont il si grant dolour senti
C a poi li cuers ne le senti*.
Si fist il puis non mie tost
Car il se sent naurés a mort
Que riens ne li ualut deffence.
Si tost s en fuit quant il s apense
uers son hostel tous eslaissiés
Et li perrons fu abaissiés
Et la porte ouuerte a bandon
Et mesire Yuains de randon
Quant qu il puet aprés esperonne.
Si con gerfaus grue randonne
Qui de loins uient et tant l aproche
Tenir le quide mais n i touche



68d.883
Ainsi fuit chil et chil le chace
Si pres a poi qu il ne l embrache
Et si ne s en puet pas rataindre
Si est si pres que il l ot plaindre
De la destreche que il sent.
Mais tousiours au fuir entent
Et chil du cachier se tressue
Qu il crient se paine auoir perdue
Se mort ou uif ne le detient
Que des rampornes li souuient
Que mesire Keus li ot dites.
N iert pas de la pramesse quites
C a son cousin auoit promises
Ne creüs n iert en nule guise
Se enseignes uraies n en porte.
Du perron iusques a le porte
De son chastel l a amené
Si sont ens ambedui entré.
N onme ne fenme ne trouuerent
Es rues par ou il alerent
Et uinrent ambedui d eslais
Iusqu a le porte du palais.
Le porte fu si haute et lee
Et auoit si estroite entree
Que .ii. cheualiers a cheual
Sans encombrier et sans grant mal
N i porroient ensamble entrer
Ne doi honme entrencontrer
Qu ele estoit autresi estroite
C une arbalaistre il puet droite.
La le rataint a l uis fort fait



69a.914
L espee tenoit en agait.
En le porte a .i. tel tourment
Quant ele eschape leus et destent
Si tost que riens adoise au chief
Ia n i touchera tant souef.
Ainsi dui trebucht* estoient
Sous la porte qui soustenoient
Amont une porte a coulant
De fer esmolue et trenchant.
Quant riens chel engien adesoit
Le porte d amont estendoit
S estoit pris ou detrenchiés tous
Cui la porte ataignoit desous.
Et tout entour a droit compas
Estoit si estrois li trespas
Con se che fust sentiers batus.
El droit chemin s est embatus
Li cheualiers mout sagement
Et mesire Yuain folement
Hurte grant aleüre aprés
Si le uint ataignant si pres
Qu a la porte deriere se tint
Et de che mout bien li auint
Que si fust auant estendu
Tout eüst esté pourfendu
Se cheste auenture ne fust
Que ses cheuaus marcha le fust
Qui tenoit le porte de fer.
Aussi con diables d enfer
Destent le porte contreual
S astaint le sele et le cheual



69b.945
Derriere et trenche tout par mi
Mais ne toucha la Dieu merchi
Monseigneur Yuain fors que tant
C au res du dos li uint raiant
Si c ambedeuz les esperons
Li trencha au res des talons
Et il chaÿ tous esmaiés
Et chil qui iert a mort plaiés
Li eschapa en tele maniere.
Une autel porte auoit derriere
Conme chele deuant estoit.
Li cheualiers qui s en fuioit
Par chele porte s en fui
Et le porte aprés lui chaÿ.
Ainsi fu mesire Yuains prins.
Mout angousseus et entreprins
Remest dedens la sele enclos
Qui tout estoit chelee a clos
Dorés et paintes les masieres
De boine oeure et de couleurs chieres.
Mais de riens si grant deul n auoit
Con de che que il ne sauoit
Quel part chil en estoit alés.
D une cambrete yleuc delés
Ouurir uit .i. huisset estroit
Çou qu il estoit en chel destroit
S en issi une damoisele
Seule mout auenans et bele
Et l uis aprés lui refrema.
Quant mon seigneur Yuain trouua
Si s esmaia mout de premiers



69c.976
 Chertes fait ele cheualiers
Ie crien que mal soiés uenus
Se uous estes chaiens ueüs
uous y serés tous depechiés
Que mesire est a mort plaiés
Et bien sai que uous l aués mort.
Ma dame en maine .i. duel si fort
Et ses gens enuiron li crïent



69d.984
Que par poi de duel ne s ochïent
Si uous seuent il bien chaiens
Mais entr eus est li duelz si grans
Que il n i püent ore entendre.
S il uous ueulent ochirre ou pendre
A che ne pueent il falir
Quant il uous uenront asalir. 



70a.991
Et mesires Yuains respont
 Ia se Dix plaist ne m ochirront
Ne ia par eus pris ne serai.
- Non fait ele car i en ferai
Auec uous ma poissanche toute.
N est mie prodons qui trop doute
Pour che quit que prodons soiés
Que n estes pas trop esmaiés.
Et saichiés bien se ie pooie
Seruiche et honnor uous feroie
Que uous le feïstes a moi.
Une fois a le court le roi
M enuoia me dame en message.
Espoir ne fu mie si sage
Si courtoise ne de tel estre
Conme puchele deuoit estre
Mais onques cheualier n i ot
Qui a moi degnast parler mot
Fors uous tout seul qui estes chi
Mais uous la uostre grant merchi
M i honerastes et seruistes.
Del honor que la me feïstes
uous rendrai chi le guerron.
Bien sai conment uous aués non
Et reconneü uous ai bien
Fil estes le roy Urïen
Et aués non mesire Yuains.
Or soiés seürs et chertains
Que se uous croire me uolés
Ia n i serés pris n afolés.
Mais chest mien anel prenderés



70b.1022
Et s i uous plaist si l me rendrés
Quant ie uous arai deliuré. 
Lors li a l anel tost liuré
Si li a dit qu il a tel forche
Conme a li fus desous l escorche
Qui le keuure c on n en uoit point
Mais il couuient que on l enpoint
Si qu el poing soit la pierre enclose
Puis n a garde de nule chose
Tant soit entre ses anemis
Ia par eux ne sera maumis
Chil qui l anel en son doit a
Que ia ueoir ne le porra
Nuz hom tant ait les iex ouuers
Ne que li fus qui est couuers
De l escorche qui seur li naist.
Et che a mesire Yuain plaist.
Et quant ele li ot che dit
Sel mena seoir en .i. lit
Couuert d une keute si riche
Que n auoit tele li dux d Ostriche
La li dist que se il uoloit
A mengier li aporteroit
Et il dist qu i li estoit bel.
Le damoisele tost et isnel
En la cambre reuient mout tost
S aporta .i. capon en rost
Et un gastel et une nape
Et uin qui fu de boine crape
Plain pot d un blanc hanap couuert
Si li a a mengier offert



70c.1051
Et cuit qu il en estoit mestiers
Si menga et but uolentiers.
Quant il ot mengié et beü
Si furent les gens esmeü
Car le cheualier il queroient
Que lor seignor uengier uoloient
Qui la estoit en biere mis.
Et chele li a dit   Amis
Oyés qu il uous quierent ia tuit
Mout y a noise et grant bruit
Mais qu il* que uiengne ne qui uoise
Ne uous mouués ia pour la noise
Que uous n i serés ia trouués
Se de chest lit ne uous mouués
Ia uenrés plaine cheste sale
De gent mout enuiouse et male
Que trouuer uous y quideront
Et si quit qu il aporteront
Par chi le cors pour metre en tere
Si uous conmencheront a cquerre
Et desous banes et desous lis.
Che seroit soulas et delis
A honme qui paour n aroit
Quant si auoelé se uerroit
Qu il seront tuit si auoelé
Si desconfit et si maté
Que il errageront tuit d ire
Mais ie ne uous sai plus que dire
Que ie ne ueul plus demourer.
Mais Dieu en puisse ie aourer
Qui m a donné le lieu et l aisse



70d.1082
De faire chose qui uous plaise
Car mout grant talent en auoie. 
Lors s est tantost mis a la uoie
Et quant ele s en est tournee
Si furent les gens aunee
Qui de deuz pars as portes uinrent
Et bastons et espees tindrent
Si ot entour lui mout grant presse
De gens felenesse et engresse
Et uinrent du cheual trenchié
Deuant le porte sus le planchié.
Lors quidierent estre bien fis
Quant ouuert seroient li huis
Que chelui dedens trouueroient
Que il pour ochirre queroient.
Puis si trairent amont ...*
Par qui maintes gens furent mortes
Mais il n ont a chelui du siege
Tendu ne trebuchet ne piege
Ains y entrent trestuit d un front
Et l autre moitié trouué ront
Du cheual mort delés le soil
Mais c onques entr eux n orent oeil
Dont monseignor Yuain ueïssent
Que mout uolentiers ochesissent
Et il les ueoit erragier
Et forsener et courouchier
Et disoient   Che que puet estre
Que chayens n a huis ne fenestre
Par ent riens nule s en alast
Se che n iert oysiaus qui uolast



71a.1113
Ou escureux ou .i. chisnus
Ou beste ausi petite ou plus
Que les fenestres sont ferees
Et les portes mout bien fremees
Lors que mesires issi hors.
Mors ou uis est chaiens li cors
Que la hors ne remest il mie.
La sele assés plus que demie
Est cha dedens che ueons bien
Ne de lui ne ueonmes rien
Fors que les esperons trenchiés
Qui li chaïrent de ses piés.
Alons cherchier parmi ches angles
Si laissons ester ches iangles.
Encor est il chaiens ie cuit
Ou nous sonmes decheü tuit
Ou tolu les nous a malfé. 
Ainsi trestuit d ire escaufé
Parmi la sale le queroient
Et parmi ches parois feroient
Et parmi lis et parmi bans
Mais des caus fu quites et frans
Li lis ou il s estoit couchiés
Qu il n i fu ferus ne touchiés.
Mais assés ferirent entour
Et mout rendirent grant estour
Partout laiens de lors bastons
Conme aueule qui a tastons
ua aucune chose querant
Ainsi aloient reuerchant
Desous lis et desous eschames.



71b.1144
uint une des plus beles dames
C onques ueïst riens terrienne.
De si tres bele crestienne
Ne fu onques plait ne parole
Mais de duel faire estoit si fole
C a poi qu ele ne s ochioit.
A la feye s escrioit
Si haut qu ele ne pooit plus
Si recheoit pasmee ius
Et quant ele estoit releuee
Aussi conme fenme desuee
Si conmenchoit a deschirer
Et ses chaueus a detirer
Ses chaueus tire et ront ses dras
Et se repasme a chascun pas
Ne riens ne le puet conforter
Que son seigneur en uoit porter
Deuant li en la biere mort
Dont ia ne quide auoir confort
Pour che crioit a haute uois.
L yaue benoite et le crois
Et li chierge aloient deuant
Auec les dames d un couuant
Et le prestre et li enchensier
Et li clerc qui sont despensier
A faire le haute despense
A quoi la chetiue ame pense.
Mesire Yuains oÿ les cris
Et le duel qui ia n iert descris
Que on ne le porroit descrire
Ne tix ne fu escris en liure



71c.1175
Et la prochessïon passa
Mais enmi la sale amassa
Entour la biere .i. grans ols*
Car li sans touz chaus et uermaus
Kaÿ au mort parmi la plaie
Et che fu prouanche bien uraie
Qu encor iert chil laiens sans faille
Qui auoit faite le bataille
Et qui l auoit mort et conquis.
Lors ont partout cherquié et quis
Et reherchié et transmué
Tant que tuit furent esfraé
De l angousse et du toueil
Qu il eurent pour le sanc uermeil
Qui deuant eulz fu degoutés.
Si fu mout ferus et boutés
Mesire Yuains la ou il iut
Mais ains pour che ne se remut.
Et les gens plus et plus deuoient
Pour les plaies qui escreuoient
Si se merueillent pour coi saignent
Qu eles ne trouent de qui se plaignent
Et dist chascuns et chist et chist
 Entre nous est chil qui l ochist
Et nous ne le trouuons me* mie
Ch est merueilles et diablie. 
Pour che tel duel par demenoit
La dame qu ele forsenoit
Et crioit conme hors de sens
 Dix sera il trouués chaiens
L omechide le traïtour



71d.1206
Qui m a ochis mon boin seignour
Boin uoire le meillor des boins
uoir Dix li tors en sera tiens
Se tu le laisses escaper.
Autrui que toi n en sai blasmer
Que tu le m embles a ueüe.
Ains tel forche ne fu ueüe
Ne si lait tort con tu me fais
Que ueoir mie ne me lais
Chelui qui est si pres de moi.
Bien puis dire quant ie nel uoi
Qu entre nous chi s est chaiens mis
Ou fantosmes ou anemis
S en sui enfantosmee toute.
Couars est il quant il me doute
De grant couardise li uient
Mout est couars quant il me crient
Et deuant mi moustrer ne s ose.
Le fantosme est couarde chose.
Pourquoi es si acouardie
Quant uers monseigneur fus hardie
Chose uaine chose faillie
Que ne t ai ie en ma baillie
Que ne te puis ore tenir
Mais conment puet che auenir
Que tu monseigneur ad ochis
S en traïson ne le feïs
Ia uoir par toi conquis ne fust
Me sire se ueü t eüst
Qu el monde son pareil n auoit
Ne Dix ne hom ne l i sauoit



72a.1237
N il n en y a mais nul de tix.
Chertes se tu fusses mortix
N osaisses monseignor atendre
Qu a li ne se pooit nus prendre. 
Ainsi la dame se debat
Ainsi tout par li se combat
Ainsi se tourmente et confont
Et ses gens auec li refont
Si grant duel que gregnour ne pueent.
Le cors emportent si l enfueent
Quant ont tant quis et triboulé
Que de querre sont tuit lassé
Si le laissent tuit par anui
Quant ne pueent ueoir nului
Qui de riens faiche a mescroire.
Et les nonnains et li prouuoire
Eurent ia fait tout le seruiche
Repairié furent de l Eglise
Et uenu seur la sepulture.
Mais de tretout che n auoit cure
La damoisele de la cambre
De monseignor Yuain li membre
S est a lui uenue mout tost
Et dist   Biau sire a mout grant ost
A on seur uo teste esté.
Mout ont par chaiens tempesté
Et reuersé tous ches cachez
Plus menuement que brachés
Ne ua trachant pertris ne kaille.
Paour aués eü sans faille.
- Par foi fait il uous dites uoir



72b.1268
Ia n en quidai si grant auoir.
Encore se il pooit estre
Ou par pertruis ou par fenestre
uerroie uolentiers la hors
La prochession et le cors. 
Mais il n auoit entencion
N au cors n a la prochession
Qu il uausist qu il fussent tuit ars
Si li eüst cousté mil mars.
Mil mars uoire par Dieu trois mile.
Mais pour la dame de la uile
Que il uoloit ueoir le dist
Et la damoisele le mist
A une fenestre petite.
Quant qu ele puet uer li s aquite
Del honor qu il li auoit faite.
Par chele fenestre agaite
Mesire Yuains la bele dame
Qui dist   Biau sire de uostre ame
Ait Dix merchi si uoirement
Que onques au mien ensient
Cheualier en sele ne sist
Que de riens nule uous uausist.
De uostre honneur biau sire chiers
Ne fu onques nus cheualiers
Ne de la uostre courtoisie
Largueche estoit la uostre amie
Et hardemens uostre compains.
En la compagnie des sains
Soit la uostre ame biaus sire 
Lors se pasme et se dessire



72c.1299
Trestout quanques a mains li uient.
A mout grant paine se detient
Mesire Yuains a quel que tort
Que les mains tenir ne li cort.
Mais la damoisele li prie
Et loe quemande et chastie
Conme gentix et deboinaire
Qu il se gart de folie faire
Et dit   uous estes chi mout bien.



72d.1308
Ne nous mouués pour nule rien
Tant que li deulz soit abaissiés
...*
Qu il se departiront par tens.
Se uous contenés a mon sens
Si con uous deués contenir
Grans biens uous en porra uenir.
Si poés chi estre et seoir
Et la dehors les gens ueoir
Qui passeront parmi la uoie



73a.1318
Ne ia n iert nus qui chi uous uoie
Si y arés grant auantage
Mais gardés uous de dire outrage
Car qui se derroie et sourmaine
Et d outrage faire se paine
Quant il n en a ne tans ne lieu
Ie l appel plus mauuais que preu.
Gardés se uous pensés folie
Que pour che ne le faites mie.
Li sages son fol penser keuure
Et met s il puet le bien a oeure.
Or uous gardés dont conme sages
Que n i metés la teste en gages
Qu en n en prendroit ia raenchon
Soiés pour uous en cusenzon
Et de mon conseil uous souuiengne
S estes en pais tant que ie uiengne
Que ie n os chi plus arrester 
Ie porroie tant demourer
Espoir qu ele me meskerroit
Pour che qu ele ne me uerroit
Auec les autres en la presse
S en prendroie male confesse. 
Atant s en part et chil remaint
Qu il ne set conment se demaint.
Du cors qu il uoit que on enfuet
Li poise quant auoir ne puet
Aucune cose qui l en port
Tesmoing qu il a conquis et mort.
S il n en a tesmoing et garant
Que moustrer puisse en aparant



73b.1349
 Dont sui ie honnis en trauers
Tant est Keus fel et ramporners
Plains de rampornes et d anui
Que ia n aroie pais a lui
Tousiours mais m iroit bien ietant
A gas et ranpornes disant
Aussi con il fist l autre iour. 
Cheles rampornes a seiour
Li sont el cuer batant et fresches.
Mais de son cuer et de ses breches
De randon ist nouuele amours
Qui par sa tere a fait son cours
S a toute sa proie cueillie
Son cuer enmaine s anemie
Maine la riens qu ele plus het.
Bien a uengié et si ne set
La dame le mort son seignor
uenianche en a prise gregnor
Qu ele prendre ne l en peüst
S Amours uengie ne l eüst
Qui si douchement le requiert
Que par les iex el cuer le fiert
Et a cols a plus grant duree
Que cols de lanche ne d espee 
Colz d espee garist et saine
Mout tost desque mires y paine
Et la plaie a Amours empire
Quant ele est plus pres de son mire.
Chele playe a mesire Yuains
Dont il ne sera ianmais sains
C Amours s est toute a lui rendue.



73c.1380
Si tost conme ele est espandue
ua reuerchant et si s en hoste
Ne ueut auoir hostel ne hoste
Se chestui non et que preus fait
Quant de mauuais lieu se retrait
Ne ueut qu ailleurs ait de li plait
Si cherche tous ches uilz ostix
S est grant honte c Amours est tix
Et quant ele si mal se preuue
Qu es plus despis liex qu ele treuue
Se herberge tout aussi tost
Que en tout le meilleur d un ost.
Mais or est ele bien uenue
Et y a tele honneur tenue
En tel lieu fait boin seiourner.
Ainsi se deuroit atourner
Amours qui si est haute chose
Que merueille est conment ele ose
De honte en si uil lieu descendre.
Cheli samble que en la chendre
Et en la poutre espant son basme
Et het honnor et ayme blasme
Et met le chieucre auec le fief*
Et destempre suye au miel.
Mais or n a ele mie fait chou
Ains s est logie en franc lou
Dont nus ne li puet faire tort.
Quant on ot enfouy le mort
S en partirent toutes les gens
Clers ne cheualiers ne serians
Ne dame ne remest que chele



73d.1412
Qui sa dolour mie ne choile.
Mais chele remaint toute sole
Qui souuent se prent par la gole
Et tort ses poins et bat ses paumes
Et list en .i. sautier ses siaumes
Enluminees a lettres d or.
Et mesire Yuains est encor
A le fenestre ou il l esgarde
Et quant il plus s en donne garde
Plus l aime et plus li abelist.
Che qu ele pleure et qu ele list
uausist qu ele laissié eüst
Et qu a li parler li pleüst.
En chest uoloir l a Amour mis
Qui a la fenestre l a pris
Mais de son uoloir se despoire
Car il ne puet quidier ne croire
Que ses uoloirs puisse auenir
Puis dist   Pour fol me doi tenir
Quant ie ueul chou que ia n arai
Son seigneur a mort li naurai
Et ie quit a li pais auoir
Par foi ne cuit mie sauoir
Qu ele me het plus orendroit
Que nule rien et si a droit.
Dont ai ie dit ore que sages
Que fenme a plus de chent courages.
Chelui courage qu ele a ore
Espoir changera ele encore
Ains le changera sans espoir
Si sui faus qui m en desespoir



74a.1443
Et Dix le doinst par tans cangier
Qu estre mestuet en son dangier
Touziours mais puis c Amours le ueut.
Qui Amours en gré ne requeut
Des que entour li a atrait
Felonnie et traïson fait
Et ie le di qui ueut si m oie
Qu il n en doit auoir bien ne ioie.
Mais pour che ne dirai ie mie
Anchois amerai m anemie
Que ie ne le doi pas haïr
Car ie ne ueul Amours traïr.
Che qu ele ueut doi ie amer.
Et me doit ele ami clamer
Oïl uoir pour che que ie l aim.
Et ie meïsmes le claim
Qu ele me het si n a pas tort
Car che qu ele amoit li ai mort.
Et dont sui ie ses anemis
Nenil chertes mais ses amis
C onques mais tant amer ne uaux.
Grant duel ai de ses biaux cheuax
Qui fin or passent tant reluisent.
D ire m esprennent et aguisent
Quant ie li uoi rompre et trenchier
C onques ne se puet estanchier
Les larmes qui des iex li chïent.
Toutes ches choses me dessïent
Atout che qu il sont plain de lermes
Si que che n est ne fins ne termes
Ne furent onques si bel oeil.



74b.1474
De che qu ele pleure me doeil
Ne de riens n ai si grant destreche
Conme de son uis qu ele bleche
Que ne l eüst pas deserui 
C onques si bele taille ne ui
Ne si fres ne si coulouré
Et che me par a acouré.
Et ie li uoi sa gorge estraindre
Chertes ele ne se set faindre
C au pis qu ele puet ne se faiche
Ne nus cristaus ne nule glache
N est si bele ne si polie
Que se gorge est ne si onnie.
Dix Pourquoi ne se bleche mains
Pourquoi detort ses blanches mains
Et fiert son pis et esgratine
Dont ne fust che merueilles fine
A esgarder s ele fust lie
Quant ele est si tres bele irie
Oïl uoir bien le puis iurer
Onques mais si desmesurer
En biauté ne se puet Nature
Que trespassé y a se cure
Ou espoir ele n i ouura onques.
Conment puet che auenir donques
Dont fust si grant biauté uenue
Ia la fist Dix de sa main nue
Pour Nature faire muser.
Tout son temps y porroit user
S ele le uoloit contrefaire
Que ia n en porroit a kief traire



74c.1505
Ne Dix s il s en uoloit pener
Ne saroit ie cuit assener
Que ianmais nule tel feïst
Pour paine que il y meïst. 
Ainsi mesire Yuains deuise
Cheli qui de duel se debrise
Ne mais ne quit qu il auenist
Que nus hom qui prison tenist
Amast en si fole maniere
Dont il ne sera ia proiere
Ne autres pour li che puet estre.
Tant fu Yuains a la fenestre
Qu il en uit la dame raler
Et que on eut fait aualer
Ambedeuz les portes coulans.
De che fust uns autres dolans
Que mix amast sa deliuranche
Qu il ne feïst la demouranche
Et il met autrement a oeure
Ne li caut s on les ferme ou oeure.
Il nen s en alast mie chertes
S eles li fussent aouuertes
Ne se la dame li donnast
Congié et si li pardonnast
Le mort sen seignour boinement
Puis s en alast seürement
C Amours et Honte le detienent
Qui de deuz pars deuant li uienent.
Il est honnis se il s en ua
Que che ne quideroit nus ia
Qu il eüst ainsi esploitié



74d.1538
D autre part a tel couuoitié
De la bele dame ueoir
Au mains se plus n en puet auoir
Que de la prison ne li chaut 
Morir ueut ains qu il s en uaut.
Mais la damoisele repaire
Qu il li ueut compagnie faire
Et soulagier et deporter
Et aprochier et aporter
Quantqu il uaurra a sa deuise.
De l amour qui en li est mise
Le trouua trespensé et uain
Si li a dit   Mesire Yuain
Quel siecle aués uous hui eü
- Tel fait il qui mout m a pleü.
- Pleü Dites uous ore uoir
Conment puet dont boin siecle auoir
Qui uoit c on le quiert pour ochirre
Se sa mort ne ueut ou desire
- Chertes fait il ma douche amie
Morir ne uaurroie ie mie
Et si me plot mout toute uoie
Che que ie ui se Dix me uoie
Et plaist et plaira tousiours mais.
- Or laissons a ytant em pais
Fait ele que bien sai entendre
Ou cheste parole ueut tendre.
Ne sui si niche ne si fole
Que bien n entende une parole.
Mais or en uenés aprés moi
Que ie prendrai prochain conroi



75a.1569
De uous metre hors de prison.
Bien uous metrai a garison. 
Et il respont   Soiés chertaine
Ie n en istrai cheste semaine
En larrechin ne a emblee.
Quant la gent iert toute assamblee
Par mi ches rues la dehors
Plus uolentiers m en istrai hors
Que ie ne feroie nuitantre. 
A chest mot aprés lui s en entre
Dedenz le petite chambrete.
La damoisele qui fu preste
Fu de lui seruir mout en grans
Si li fist creanche et despens
De tout quanques il li couuint.
Et quant lieu fu bien si souuint
De che que chil li auoit dit
Que mout li pleut che que il uit
Quant par la sale le queroient
Chil qui ochirre le quidoient.
La damoisele estoit si bien
De sa dame que nule rien
A dire ne li redoutast
A quoi que la chose montast
Qu ele estoit sa maistre et sa garde.
Mais pour quoi fust chele couarde
De sa dame reconforter
Et de s onnour amounester
A premiere fois a conseil
Li dist   Dame mout me merueil
Que folement uous uoi ouurer.



75b.1602
Dame quidiés uous recouurer
uostre seigneur pour faire duel
- Nenil fait ele mais mien ueul
Seroie ie morte d anui.
- Pour quoi - Pour aler aprés lui.
- Aprés li Dix uous en deffende
Et aussi boin seigneur uous rende
Si conme il en est posteïs.
- Ains tel menchongne ne deïs
Qu il ne me porroit si boin rendre.
- Meilleur se uous le uolés prendre
uous rendra il sel prouuerai.
- Fui t ent Ia uoir ne trouuerai.
- Si ferés dame s il uous siet.
Mais or dites si ne uous griet
uostre tere qui deffendra
Quant li rois Artus y uenra
Qui doit uenir l autre semaine
Au perron et a la fontaine
uous en aués eü message
De la damoisele sauuage
Qui lettres uous en enuoia.
Ahi Conment les emploia
uous deüssiés or conseil prendre
De uostre fontaine deffendre
Et uous ne finés de plourer
N i eüssiés que demourer
Si uous pleüst ma dame chiere
Que chertes nis une chambriere
Ne ualent tuit bien le saués
Sis cheualiers que uous aués 



75c.1633
Iar par cheli qui miex se prise
N en iert escus ne lanche prinze.
De gent maluaise aués uous mout
Qui sont couart et mout estout
Qui seur cheual monter en ost
Et li rois uient a si grant ost
Qui saisira tout sans deffense. 
La dame set mout bien et pense
Que chele le conseille en foi
Mais une folie a en soi
Que les autres fenmes y ont
Et a bien pres toutes le font
Qui de lor folie s escusent
Et che qu ele ueulent refusent.
 Fui fait ele ne dire mais
Se ie t en oy parler ia mais
Ia n i ara fors que t en fuies
Que tes paroles tant m anuient.
- Et de par Dieu fait ele dame
Bien y pert que uous estes fenme
Qui se coureche quant ele ot
Nului qui bien faire li ot*. 
Lors s en parti si s en ala
Et le dame se rapensa
Qu ele auoit mout grant tort eü
Mout uausist bien auoir seü
Conment ele porroit prouuer
C on porroit cheualier trouuer
Melleur c onques ne fu ses sire
Mout uolentiers li orroit dire
Mais ele li a deffendu.



75d.1664
En cest uoloir a atendu
Iusques a tant que chele reuint
Mais onques deffense n en tint
Puis li redit tout maintenant 
Ha dame est che ore auenant
Que si de duel uous ochiés
Pour Dieu car uous en chastiés
Si laissiés seuiax non pour honte 
A si haute fenme ne monte
Que duel si longuement maintiengne.
De uostre honnor uous resouuiengne
Et de uostre grant gentillesce.
Cuidiés uous que toute proesce
Soit morte auec uostre seignor
Chent aussi boins et chent mellor
En sont remés parmi le monde.
- Se tu me mens Dix te confonde
Et nepourquant .i. seul m en nonme
Qui ait tesmoing de si prodonme
Conme mesires ot son aé.
- Ia ne m en sariés uous gré
Et si uous en courecheriés
Et m en remanecheriés.
- Non ferai ie t en asseür. 
Ele respont   A boin eür
Qui uous puist tousiours auenir
Se il uous uenoit a plaisir.
Et che doinst Dix que il uous plaise
Ie ne uoi pour coi ie me taise
Que nus ne nous ot ne escoute.
uous me tenrés ia tost pour sote



76a.1695
Mais ie dirai bien che me samble 
Quant .ii. cheualiers sont ensamble
uenans armez en bataille
Li quiex cuidiez uous qui miex uaille
Quant li uns a l autre conquis
Endroit de moi doin ie le pris
Au uainqueor. Et uous que faites
- Il m est auis que tu m agaites
Si me ueuz a parole prendre.
- Par foy uous poez bien entendre
Que ie m en uoiz parmi le uoir
Et si le prins par estouuoir
Que miex uaut cil qui conquist
uostre segnour que il ne fist 
Il le conquist et cel quacha
Par hardement enduques cha
Si que il enclost en sa meson.
- Or oy fet elle desrason
La plus grant que onques fust dite.
Fui plaine de mal esperite.
Fui garce fole et aniouse.
Ne dire iamez telle oyseuse
Ne deuant moi iamez n en uiengnes
Por coy de lui parole tiengnes.
- Certes dame bien le sauoie
Que ia de uous gré n en auroie
Et iel uous di mout bien auant.
Mez uous m eüstes en conuant
Que ia yre n en auerriez
Ne maugré ne m en sauriez.
Mal m auez mon conuant tenu.



76b.1724
Or si m est einssi auenu
Que dit m auez uostre plaisir
Si ai perdu .i. bon taisir. 
Atant uers la chambre retourne
La ou mesire Yuains seiourne
Que elle gade* a mout grant aise
Mez n i a chose qui li plaise
Quant la dame ueoir ne puet
Et del plait que celle li muet
Ne s en garde ne n en set mot.
Mez la dame toute nuit out
A li meïsme grant tençon
Touteuoie fu en cuisenson
De sa fontaine garantir.
Si ce conmence a repentir
De celi qu elle auoit blasmee
Et laidie et mesamee
Car elle est toute seure et certe
Que por loier ne por deserte
Ne por amor que a lui ait
Ne l en mist elle onques em plait.
Et plus aime elle li que lui
Ne sa biauté ne son annui
Ne li cheleroit elle mie
Car trop est sa loiaus amie.
Estes uous la dame changiee
De celi qu elle out ledangié
Ne cuide iamez a nul fuer
Que amer la doie de bon cuer
Et celui qu elle out refusé
A mout laiaument escusé



76c.1755
Par raison et par droit de plait
Que ne li auoit pas forfait.
Si ce desraine tout ausi
Con c il fust uenus deuant li
Si se conmence a plaidoier 
 ua fet elle puez tu noier
Que par toi ne soit morz mesire
- Ce fet il ne pui ge desdire
Ainz l otroy bien. - Di donc por coy.
Feïs le tu por mal de moy
Por haïne ne por despit
- Ia n aie ie de mort respit
S onques por mal de uous le fis.
- Dont n as tu riens uers moi mespris
Ne uers lui n eüs tu nul tort
Que c il peüst il t eüst mort.
Por ce mien escient cuit gié
Que i ai a droit et bien iugié. 
Ainssi par li meïsme pruesue
Que droit senz et raison i trueue
Que en li haïr ne* elle nul droit
Si dit ce que elle uouroit
Par li meïsmes s alume
Ausint con la buche qui fume
Tant que la flame s i est mise
Que nulz ne la soufle n atise.
Et s or uenoit la damoiselle
Ia desraineroit la querelle
Dont elle l a tant plaidoiee
Si a esté bien laidengiee.
Et elle reuint par matin



76d.1786
Si reconmence son latin
La ou elle l auoit laissié.
...*
Qui a mesfaite ce sauoit
De ce que laydie l auoit.
Mez or li uoudra amender
Et del cheualier demander
Le non l estre et le lingnage
Si s umelie comme sage
Et dist   Merci crier uous ueil
Del grant outrage et de l orgueil
Que ie uous ai dit conme folle
Si remaindray a uostre escolle.
Mes dites moy se uous sauez 
Le cheualier dont uous m auez
Tenue em plait si longuement
Quelz hons est il et de quel gent
Se il est tiex qu a moy atiengne
Mez que de par lui ne remaingne
Ie le feray ce uous otroy
Segneur de ma terre et de moy.
Mes il le conuenroit ci faire
Que on ne puisse de moi retraire
Ne dire   C est celle qui prist
Celi qui songneur* ocist. 
- En non Dieu dame ainssi iert il.
Segneur auroiz le plus gentil
...*
Qui onques fust del lin Abel.
- Conment a a non - Mesire Yuain.
- Par foy cilz n est mie uillain
Ainz est mout franz ie le sa bien
Si est filz le roy Urien.



77a.1819
- Par foi dame uous dites uoir.
- Et quant le pourrons nous auoir
- Desqu a .u. iours. - Trop demouroit
Que mien ueil ia uenus seroit.
uiengne annuit ou demain seuiaus.
- Dame ne cuit pas c uns oisiaus
Pouist en .i. iour tant uoler.
Mez ge y ferai ia aler
.I. mien garsson qui ci tost cort
Qui ua bien desque a la cort
Le roy Artu au mien espoir
Au mainz desqu a demain assoir
Que iuque la n iert il trouuez.
- Cilz termez est trop lons asez
Li iour sont lonc. Mez dites li
Que demain au soir resoit ci
Ne nule essoigne ne retiengne
Que demain assoir ci ne uiengne
Et au plus tost que il ne seult.
Car se bien esforcier se ueult
Fera de .ii. iournees une
Et anquenuit luira la lune
Si reface de la nuit iour
Et ie li donray au retour
Quanque il uoudra que ie li doigne.
- Sor moy laissiez ceste besongne
Que uous l auroiz entre uos mayns
...*
Et endementres manderoiz
uos genz et ci demanderoiz
Conseil del roy qui doit uenir.
Pour la coustume maintenir



77b.1849
De uostre fontaine deffandre
uous conuenra tel conseil prendre
Et il n i aura ia ci haut
Qui s ost uanter que il y aut.
Lors pouroiz dire tout a droit
Que marier uous conuenroit.
Uns cheualiers mout alosez
uous requiert et uous ne l osés
Prendre c il ne uous louent tuit.
Et ce pren ge bien en conduit.
Tant les connois ge a maluaiz
Que pour chargier autrui le fays
Dont il seroient trop chargié
uous en uenront trestuit au pié
Et si uous en mercieront
Que fors de grant poour seront.
Car qui poour a de son ombre
C il puet uolentiers se descombre
D encontre de lance ou de dart
Que c est mauuaiz iuz a couart. 
Et la dame respont   Par foy
Ycel ueil ie et ci l otroy
Et ie l auoie ia penssé
Si con uous l auez deuisé
Et tout ainssi le ferom nous.
Mez por coy demourez uous
Alez Ia plus ne delaiez
Ie remaindrai auec mez genz. 
Ainssi fina li parlemenz.
Et celle faint qu elle enuoit querre
Monseignor Yuain en sa terre



77c.1881
Si le fet chascun iour bangnier
Et lauer et aplennier
Et auec ci li apareille
Robe d eskallaste uermeille
De uair flechie a tout la croie.
N est riens qu elle ne li aroie
Que il conuiengne a li acesmer
Fermail d or a son col fermer
Ouuré a pierres precieusses
Qui mout font les biens gracieusez
Saintureste et aumosniere
Qui fu d une riche banniere
Bien l a del tout apareillié.
Et a sa dame conseillié
Que reuenus est son mesage
Si a esploitié conme sage.
 Conment fet elle. Quant uenra
Mesire Yuain - Saienz est ia.
- Saienz est il uiengne dont tost
Celeement et en repost
Dementiers que lez moy n est nuz.
Gardez que n en n *i uiengne plus
Car g i auroie* mout le quart. 
La damoisele atant s en part
C est uenue a son hoste ariere
Mez ne montre mie en sa chiere
La ioie qu en son cuer auoit
Ainz faint que sa dame sauoit
Qu elle l auoit laienz gardé
Et dist   Mesire Yuain pour Dé
Ne m i a mez mestier celee.



77d.1912
De uous est tant la choze alee
Que ma dame la choze set
Qui mout m en blasme et mout m en het
Et mout m en a acoisonnee
Maiz tel seürté m a donnee
Que deuant li uous puis conduire
Sanz uous de riens greuer ne nuire.
Ne uous greuera riens ce croy
Fors tant que ie mentir ne doi
Que ie feroie traïson
Qu elle uous ueut en sa prison.
- Certes fet il ie ueil mout bien
Que ne me greuera ia rien
En sa prison ueil ie bien estre.
- Si seroiz uous par la main destre
Dont ie uous tieng Or en uenez
Mez a mon loz uous contenez
Si simplement deuant sa face
Que male prison ne uous face.
Ne por el ne uous esmaiez 
Ne cuit mie que uous aiez
Prison qui trop uous soit grieue. 
La damoiselle ainssi l enmaine
Si l esmarri et l aseüre
Et parole par couuerture
De la prison ou il ert mis
Que sanz prison n est nus amis
Por ce a droit que prison le claime
Que bien est en prison qui aime.
La damoiselle par la main
Enmaine monsegneur Yuain



78a.1945
La ou il iert mout chier tenuz
Si crient il estre mal uenuz
Et c il le crient n est pas merueille.
Desor une couste uermeille
Trueuerent la dame seant.
Grant poour ce uous acreant
Ot mesire Yuains a l entree
De la chambre ou il * trouuee
La dame ne lor dit nul mot
Et pour ce plus grant poour ot
Si fu de paour esbahiz
Que il cuida estre traÿs
Et c estut loins celle par la
Tant que la pucelle parla
Et dist   .u.c dehaiz ait fame
Qui maine en chambre a bele dame
Cheualier qui ne s en aproche
Et qui n a ne langue ne bouche
Ne son dont acointier se sache. 
A cest mot par le poing le sache
Si li dist   En sa uous traiez
Cheualier et poour n aiez
De ma dame qu elle uous morde
Mez querez li paiz et acorde
Et i en proieray auec uous
Que la mort Esclados le Rous
Qui fu ses sires uous pardoint. 
Mesire Yuains maintenant ioint
Les mainz si c est a genoulz mis
Et li dist conme uraiz amis 
 Dame ia uoir ne crïeray



78b.1976
Merci ainz uous mercïeray
De quanque uous me uouroiz fere
Que riens ne me porroit desplere.
- Non sire Et ce ie uous ocy
- Dame la uostre grant merci
Que ia ne m en orroiz dire el.
- Ainz maiz dit elle n oÿ tel
Que ci uous metés a deuise
Del tout en tout en ma franchise
Sanz ce que ne uous en efforz.
- Dame nule force si fors
N est conme celle sanz mentir
Qui me conmande a consentir
uostre uouloir de tout en tout.
Rienz nulle ne redout
Que il uouz plaise a conmander
Et ce ie uous poie amender
La mort dont ie n ai rienz meffait
Ie l amenderoie sanz plait.
- Conment fet elle. Or le me dites
Si soiez de l amende cuitez
Ce uous de riens me meffeïstez
Quant uous mon segnieur ocisistes.
- Dame fet il uostre merci
Quant uostre sire m asailli
Quel tort oi ge de moy deffendre
Qui autrui ueut ocire ou prendre
Se cil * ocist qui ce deffent
Ditez ce de rienz y mespris.
- Nenil qui bien i garde a droit
Et ie cuit que riens ne uaudroit



78c.2007
Quant fet ocire uous aroie.
Ice mout uolentiers sauroie
Dont celle force puet uenir
Qui uous conmande a consentir
Touz mes uouloirs sanz contredit
Touz torz et touz meffaiz uous cuit
Mes seez uous si me contez
Conment uous estes si dontez.
- Dame fet il la force uient
De mon cuer qui a uous se tient
E* cest uoloir m a mon cuer mis.
- Et qui est le cuer biaus amis
- Dame mi oil. - Et les oilz qui
- La grant biautés que en uous ui.
- Et la biautez qu i a forfayt
- Dame tant que amer me fait.
- Amer Et qui - uous dame chiere.
- Moy - uoire uoir. - En quel maniere
- En tel que graindre estre ne puet
...*
Mon cuer n onques alleurs nel truiz
En tel qu ailleurs pensser ne puis
En tel que tout a uous m otroy
En tel que plus ai que moy
En tel que pour uous a deliure
ueil c il uous plaist mourir ou uiure.
- Et oseriez uous emprendre
Pour moy ma fontaine a deffendre
- Oïl uoir dame uers touz homes.
- Sachiez dont bien acordez sonmes. 
Ainssint s acordent briement.
Et la dame out son parlement



78d.2039
Deuant tenu a ses baronz
Et dist   De ci nous en alonz
En celle sale ou mes genz sont
Qui loué et conseillié m ont
Por le besoing que il y uoient
Qui a mari prendre m otroient
Et iel feray por lor besoing.
Si meïsmes a uous me doing
Qu a segnour refuser ne doy
Bon cheualier et filz de roy. 
Or a la damoiselle fait
Quanqu elle uouloit entresait
Et mesire Yuains est plus sire
Que il n osast penser ne dire
Et la dame auec li l enmaine
En la sale qui estoit plaine
De cheualiers et d autres genz
Et mesire Yuains fu ci genz
Qu a merueilles tout l esgarderent
Et contre li tuit se leuerent
Et tuit se lieuent et enclinent
Monsegneur Yuain dïent
 C est cil que ma dame prendra
Dehaiz est qui li deffendra
Car merueille samble preudomme.
Certes l empereïs de Romme
Seroit en li bien mariee.
Car l eüst il ia afiee
Et elle luy de nue main
...* 
Ainssint parloie tuit en renc.
A chief de la salle en .i. banc



79a.2071
Ou la dame s ala seoir
La ou tuit la purent uoir.
Et mesire Yuains samblant fist
Qu a ses piez seoir se uousist
Quant elle leua amont
De la parole li semont
Le seneschal que il la die
Si qu elle soit de touz oïe.
Lors commence li ceneschauz
Qui n estoit ne restis ne faulz
 Segnors fet il guere nous sort
N est iour que li rois ne s atourt
De quanqu il se puet haster
Pour uenir nos terres gaster.
Ainscoiz que quinzaine past
Sera toute liuree a gast
Se bon mantenour n i a.
Que ma dame se mariast
N a mie encore si son parc clos
Si le feist elle par uo loz.
Mors est ses sires si li poise.
N a or de terre qu une toise
Cil qui tout cest païz tenoit
Et qui mout bien y auenoit
C est grant duel que poy a uescu.
Fame ne set porter escu
Ne ne set de lance ferir
Mout amender et enduit*
Se puet de prendre .i. bon segnour.
Ainz maiz n en ot mestier gregnour.
Loez li tuit que mari prengne



79b.2102
Ainz que la coustume remaigne
Qui en cest chastel a esté
Plus de .lx. anz a passez. 
A cest mot dïent tuit ensamble
Que a faire bien lor resamble.
Et trestuit au pié li uiennent
De son uoloir en grant la tiennent
Si se fet prier de son bon
Tout autresi con mal gré sien
Otroie ce qu elle feïst
Ce chascun li contredeïst
Et dist  Segnieur des qu il uous siet
Ce cheualier qui lez moy siet
M a mout priee et mout requise
En m onnor et en mon seruise
Se ueut mestre et ie l en merci
Et uous l en merciez aussi.
N onquez mez certes nel connu
S ay mout oÿ parler de lui
Si hauz hons est ce sachiez bien
C est filz le roy Urien.
Sanz que il est de haut parage
Est il de si grant uacelage
Et tant a courtoisie et senz
Que deslouer ne me doit l en.
De monsegneur Yuain ce cuit
Auez bien oÿ parler tuit
Et ce est il qui me requiert.
Plus haut segnour qu a moy n afiert
Auray au iour que ce sera. 
 ...*
Cist iour ce uous fetes que sage



79c.2134
Que en façons le mariage
Ca* mout est foulz qui ce demeure
De son preu faire pas ni heure. 
Tant li prïent qu elle otroie
Ce qu elle fist toute uoie
Que Amours a faire li conmande
Ce dont los et conceil demande
Mez a plus grant honneur le prent
Quant elle a le los de sa gent
Et les proieres riens n i grieuent
Ainz li essaucent et conseillent
Le cuer a fere son tallent.
Le cheual qui ne ua pas lent
S auance quant on l esperonne
uoiant touz ses baron ce donne
La dame a monsegneur Yuain.
Par la main d un sien chapelain
Pris a la dame de Landuc
La dame qui fu fille au duc
...*.
Ce iour maimes sanz delay
L espousa et firent les noces.
Asez y ot mitres et croces
...*
Ses esuesques et ses abez.
Mout y ot gent et mout richesse
Et mout y ot ioie et liesse
Plus quel conter ne uous sauroie
Quant lonc temps pensé y aroie
Miex m en ueil taire que poi dire.
Or est mesire Yuains sire
Et la* mort est tost obliés
Celi qui l ocist est mariés



79d.2167
En sa fame et ensamble gisent
Et les genz aiment plus et prisent
Li c onque le mort ne firent.
...*
Qui durerent duques a la ueille
Que li roys uint a la merueille
De la fontaine et del perron
Et auec li si conpangnon
Car trestuit cil de sa menie
Furent en cele cheuauchiee
C unz trestouz ceuz n i fu remez.
Et si a dit mesire Keus
 Aÿ Qu est or deuenuz
Yuains quant il n est sa uenuz
Qui se uata* aprez mengier
Qu il yroit son cousin uengier
Bien pert que ce fu aprez uin
Fuiz s en est ie le deuin
Qu il n i osast uenir por l oil.
Mout ce uanta de grant orgueil.
Mout est hardiz qui louer s oze
De ce dont autre ne l alose
Ne n a temoig de sa losenge
Ce n est par force de loenge.
Mout a entre mauuez et preu
Que li mauuayz delez le feu
Dist de lui unes grans paroles
Si tient toutes les genz a foles
Et cuide qu on ne le congnoisse.
Et li preuz auroit grant angoisse
Se il ooit dire autrui
Les proesses qui sont en luy.



80a.2199
Et pour ce certez bien m acort
Au maluaiz qu il n a mie tort
Et cil se prise et cil se uante
Qu il ne trueue qui pour li mente.
Se il n en dit qui l en dira
Tuit se taissent ne li ira
Et des uaillanz crie le ban
Et les mauaiz giete a un uan. 
Ainsi mesire Keus parloit
Et mesire Gauuains disoit
 Merci mesire Keus merci
Mesire Yuains n es ore ci
Ne sauez quele essoigne il a.
Onques uoir tant ne s auilla
Que il deïst de uous uillenie
De tant il fait cortoisie.
- Sire fet il et ie m en taiz
Ne m en orez parler huimaiz
Des que ie uoi qu il uous annuie. 
Et li roiz pour ueoir la pluie
uerssa de l yaue plain bacin
Sor le perron desouz le pin
Et plust tantost mout fondanment.
Ne tarda mie longuement
Mesire Yuains sanz nul arest
Entra armez en la forest
Et uint plus tost que les galos
Sor un cheual et bel et gros
Fort et hardi et conbatant.
Et mesire Keus out talent
Qu il demanderoit la bataille



80b.2230
Car quiex que fust la desinaille*
Il uoloit conmencier touziors
Les mellees et les estourz
Ou il y eüst grant corrouz.
Le roy en prie deuant touz
Que ceste bataille li laist.
 Keus dist li roys des qu il uous plaist
Que deuant touz l auez rouuee
Ne uous doit pas estre uee. 
Keus l en merciee* puis si monte.
Se or li puet .i. poi de honte
Mesire Yuains liez en sera
Et mout uolentiers l en fera
Que bien le recongnoist aus armez.
L escu a pris par les enarmes
Et Keus le sien si c entreslaissent
Cheuauz cuerent et lances baissent
Que il tenoient empongnez
.I. poy les ont alongniees
Tant que par les camoiz les tindrent
Et a ce que il s entreuindrent
De tex coupz mout se merueillierent
Qu andeus les lances peçoierent
Et uont desques au poinz.
Mesire Yuains cop si puissant
Li donna que de sor la celle
A fet Keus la tournebouele
Et li hiaumes en terre fiert.
Plus d annuy fere ne li quiert
Mesire Yuains ainssoiz descent
A la trerre* le cheua* prent.



80c.2261
S en fu mout a tel y ot bel
Ne se pot taire de dire el
 Ainsi ainsi con or gesiés
uous qui les autres despisiés
Et nepourquant s est il bien drois
C on le uous pardoinst cheste fois
Pour che qu ains mais ne uous auint. 
Entre tant deuant le roi uint



80d.2269
Mesire Yuain et par le frain
Mena le cheual en la main
Pour che que il li uoloit rendre
Si li dist  Sire faites prendre
Chel cheual que ie mefferoie
Se riens du uostre retenoie.
- Et qui estes uous fait li rois.
Ne uous connistroie des mois



81a.2278
Se ie nonmer ne uous ooie
Ou desarmé ne uous ueoie.
- Che est Yuain que chi ueés. 
S en fu Keus de honte asonmés
Et mas et mors et desconfis
Qu il dist qu i s en estoit fuis.
Et li autre mout lié en sont
Qui de son duel grant ioie font.
Mais li rois grant ioie en mena
Et mesire Gauain en a
Chent tans plus grant ioie que nus
...*
Qui a li compaignie eüst
Qu a cheualier que il seüst.
Et li rois li requiert et prie
Se il li plaist que il li die
Conment il auoit esploitié
Car mout l auoit grant couuoitié
De sauoir du tout de son estre
Et conment ileuc pooit estre.
Et il lor a trestout conté
Le grant seruiche et le bonté
Que le damoisele li fist
Onques de riens n i entreprist
Ne riens nule n i oublia.
Et aprés che le roy proia
Que il et tuit si cheualier
uenissent o lui herbegier
C onnor et ioie li feront
Quant o lui herbegié seront.
Et li rois dit que uolentiers
Li feront .uiii. iours tous entiers



81b.2309
Ioie et honnor et compagnie.
Et mesire Yuains l en merchie
Ne demouré nul point n i sont
Maintenant montent si s en uont
uers le chastel le droite uoie.
Et mesire Yuains en enuoie
Deuant la route .i. esquier
Et portoit .i. ostoir muier
Pour che que il ne souspreïssent
Le dame que ses gens feïssent
Contre le roi ses maisons beles.
Et quant il orent les nouueles
Du roy qui uient s en ont grant ioie
N i a nul qui la nouuele oie
Qui n en soit liés et qui n en mont.
Et la dame tous les semont
Et prïent* que encontre li uoisent
...*
Que de faire sa uolenté
Estoient trestuit apresté.
Encontre le roy de Bretaigne
En uont seur gens cheuaus d Espaigne
Si le saluent mout hautement
Le roy Artur premierement
Et puis sa compagnie toute
 Bien uiengne font il cheste route
Qui de si preudonmes est plaine.
Benois soit chil qui les amaine
Et qui si boins hostes nous donne. 
Contre le roi le chastiaus tonne
...*.
Li drap de soie sont fors trait
Et estendu a parement



81c.2342
Et des tapis font pauement
Et refont un autre apareil
Que pour le calour du soleil
Keuures* les rues de courtines.
Li cor et li son des buisines
font le chastel si resoner
Que on n i oïst pas tonner.
Et la ou chantent les pucheles
Sonnent fleütes et freteles
Timbres tabletes et tabour.
Et d autre part font lor labour
Li legier bacheler qui salent
Tretuit de ioie se trauaillent
Et a cheste ioie rechoiuent
Le roy si con faire le doiuent.
Et la dame en est fors issue
D un drap emperial uestue
Robe d ermine toute fresche
Sor son chief une calendesche
Toute de rubins aterchie
Ele n ot pas la chiere irie
Ains l ot si bele et si riant
Qu ele estoit au mien ensciant
Plus bele que nule dieuesse.
Entour li fu la ioie espesse
Et disoient trestuit a tire
 Bien uiengne li rois et le sire
Des rois et des seigneurs du monde 
Ne puet estre c a tous responde
Li rois qui uoit uers li uenir
La dame a son estrief tenir.



81d.2375
Et che ne ueut il pas atendre
Ains se hasta tant du descendre
Qu il descendi leus qu i la uit
Et ele le salue et dit
 Bien uiengne par chent mile fois
Li rois mesires et benois
Soit mesire Gauain ses niés.
- uostre gent cors et uostre chiés
Fait li rois bele creature
Ait ioie et la boine auenture. 
Puis l embracha parmi les flans
Li rois conme gentix et frans
Et ele lui tout a plain bras.
Des autres parole ne fas
Conment ele les conioÿ
Mais onques hom parler n oÿ
De nule gent tant conioïe
Tant honoree et tant seruie.
De le ioie assés uous contaisse
Se ma parole ne gastaisse.
Mais seulement de l acointanche
ueul faire une briés ramembranche
Qui fu faite a priué conseil
Entre le lune et le soleil.
Saués de qui ie uous ueul dire
Chil qui des cheualiers fu sire
Et qui seur tous fu renonmés
Doit bien estre soleil clamés.
Pour monseigneur Gauuain le di
Que de lui est tout autressi
Cheualerie enluminee



82a.2406
Con li solaus la matinee
Espant ses rains et clarté rent
Par tout les lieus ou il resplent.
Et de cheli refais la lune
Dont il ne puet estre que une
De grant foy et de grant aÿe.
Et ne porroie dire mie
Solement pour le lonc renon
Mais pour che que Lunete ot non.
Le damoisele ot non Lunete
Et fu une auenant brunete
Tres sage et tres noble et tres cointe.
A monseigneur Gauuain s acointe
Qui mout le prise et mout l aime
Et pour che s amie le claime
Qu ele auoit de mort garandi
Son conpagnon et son ami
Et mout li offre son seruiche.
Et ele li conte et deuise
A con grant paine ele conquist
Sa dame tant que ele prist
Monseignor Yuain a mari
Et conment ele garandi
Des mains a cheus qui le queroient
Entr eus estoit sil ne ueoient
Mesire Gauuains mout en rist
De che qu ele li conte et dist
 Ma damoisele ie uous doing
Et a mestier et sans besoing
Un tel cheualier con ie sui
Ne me cangiés ia pour nului



82b.2437
Se amender ne uous quidiés
Ie sui uostres et uous soiés
D ore en auant ma damoisele.
- uostre merchi sire  fait ele.
Ainsi chil doi s entracointoient
Et li autre ad autres iuoient
Lors en y ot plus de soissante
Dont chascune estoit bele et gente
Et noble et cointe preus et sage
Gente fenme de haut parage
Si s i porent mout soulagier
Et d acoler et de baisier
Et de parler et de ueoir
Et de delés eles seoir
Ytant en orent il au mains.
Or a feste mesire Yuains
Du roi qui auec li demeure
Et la dame tant les honneure
Chascuns par soi et tous ensamble
Que tes mos y a que che samble
Que d amours uiengnent li atrait
Et li samblant qu ele lor fait.
Et chil se pueent pour fox clamer
Qui quident c on les ueulle amer
Quant une dame est si courtoise
C a un maleüreus adoise
Si li fait ioie et si l acole
Faux est liés de bele parole
Si l en a mout tost auisé.
A grant ioie ont lor tans usé
Trestoute la semaine entiere



82c.2468
Deduis de bos et de riuieres
Y ot mout qui les uaut auoir
Et qui ueut la tere ueoir
Que mesire Yuains ot conquise
En la dame que il ot prinse
Si se pueent aler esbatre
En .ui. lieus en .u. ou en quatre
Par les chastiaus de la entour.
Quant li rois ot fait sen seiour
Tant qu il n i uaut plus arrester
Si fist on son oirre aprester.
Mais il auoient la semaine
Trestuit proiié et mis en paine
Du plus qu i s en porrent pener
Que il en peüssent mener
Monseigneur Yuain auec eux.
 Conment Seroit che or de chix
Che disoit mesire Gauain
Qui pour lor fenmes ualent mains
Honnis soit de sainte Marie
Qui pour empirier se marie
Amender doit de bele dame
Qui l a a amie ou a fenme
Ne n est puis drois que ele l aint
Que ses pres et ses los remaint.
Chertes encore serois iriés
De s amor se uous empiriés
Que fenme a tost s amor reprise
Ne n a pas tort s ele desprise
Chelui qui deuient de l empire
Sire qui pour s amour empire.



82d.2499
Primes en doit uostre pris croistre.
Rompés le frain et le chauestre
S irons tournoier auec uous
Que on ne uous apiaut ialous.
Or ne deués uous pas songier
Mais le tournoiement paier
Et emprendre a fort iouster
Quoi que il uous doie couster.
Assés songe qui ne se muet
Chertes uenir uous en estuet
Sans uous enuoier autre ensengne.
Gardés que en uous ne remaigne
Biaus conpains uostre* compagnie
Qu en moi ne faurra ele mie.
Merueille est conment en nature
Delaisse chou qui tant li dure.
Bien adurchist par delaier
Et plus est duel a ensaier
Unz petis biens quant il delaie
C uns grans qui tout adés ensaie.
Ioie d onnor qui uient a tart
Sanle la uert busche qui art
Et dedans rent plus grant calor
Et plus se tient en sa ualour
Et* plus se tient de alumer.
On puet tel chose acoustumer
Qui mout est grieue a retraire
Quant on le ueut nel puet on faire.
Et pour che ne le di ie mie
Se i auoie si bele amie
Con uous aués sire compains



83a.2530
Foy que ie doi Dieu et ses sains
Mout a enuis le laisseroie.
A enscient fax en seroie.
Mais tel conseille bien autrui
Qu il ne saroit conseillier lui
Aussi conme li precheour
Qui sont desloial tricheour
S ensengnent et dient le bien
Dont il ne ueulent faire rien 
Mesire Gauuains tant li dist
Cheste chose et tant li requist
Qu il creanta qu i le diroit
A se fenme et si s en iroit
S il em pooit congié auoir
Or faiche folie ou sauoir
Ne laira que congié ne prengne
De retourner en la Bretaigne.
La dame en a a conseil trait
Qui du congié pas ne sahait*
Si li dist  Ma tres chiere dame
uous qui estes mes cuers et m ame
Mes biens ma ioie et ma santés
Une chose me creantés
Pour uostre honor et pour la moie. 
La dame tantost li otroie
Qu il ne set qu i ueut demander
Et dist  Biau sire conmandés
Me poés che que boin uous iert. 
Maintenant congié li requiert
Mesire Yuains de conuoier
Le roy et d aler tournoier



83b.2561
 Que on ne m apiaut recreant. 
Ele respont  Iel uous creant
Le congié iusc a .i. termine.
Mais l amours deuenra haÿne
Que i ai a uous seur en soiés
Chertes se uous trespassiés
Le terme que ie uous dirai
Que ia ne uous en mentirai.
Se uous mentés i en dirai uoir.
Se uous uolés m amour auoir
Et de riens nule m aués chiere
Pensés du reuenir arriere
...*
uIII. iours aprés le Saint Iehan
Hui en chest iour sont les ottaues.
De m amour serés mas et aues
Se uous n estes a ychel iour
Auec moi chaiens a seiour. 
Mesire Yuains pleure et souspire
Si qu a grant paine puet il mot dire
 Dame chis termes est trop lons.
Se ie pooie estre o uous
Toutes les fois que ie uaurroie
Mout souuent auec uous seroie.
Et ie pri Dieu que s i li plaist
Ia tant demourer ne me laist.
Mais tix cuide mout tost uenir
Qui ne set que li est auenir*.
Et ie ne sai qui m auenra
Se ensonnes me retenra
De maladie ne de prison
S aués de tant fait mesprison



83c.2593
Que uous ne m aués mise hors
Seuiaus l ensonne de men cors.
- Sire fait ele et ie l i met
Et neporquant bien uous promet
Que se Dix de mort uous deffent
Nus ensoines ne uous atent
Tant con uous souuenra de moi.
Mais or metés en uostre doi
Chest mien anel que ie uous prest
Et de le pierre quele ele est
uous dirai ie tout en apert
Prison ne tient ne sanc ne pert
Nus amans urais ne loiaus
Ne auenir ne li puet maus
Mais qu il le port et chier le tiegne
Et de s amie li souuiengne
Anchois deuient plus durs que fers.
Chil uous iert escus et haubers
Et uoir ains mais a cheualier
Ne le uau prester ne baillier
Mais par amors le uous doin ie. 
Or a mesire Yuains congié
S ont mout plouré au congié prendre.
Et li rois ne uaut plus atendre
Pour riens dire c on li seüst
Ains quemanda que lors eüst
Tous ses paleffrois amenés
Appareilliez et enfrenés.
Des qu il le uaut mout fu tost fait
Li paleffroi furent hors trait
Si n ia mais que du monter.



83d.2624
Ne sai que uous doie conter
Conment mesire Yuains s en part
Et des baisiers c on li depart
Qui furent de lermes semé
Et de douchour enbasumé.
Et del roy que uous conteroie
Conment le dame le conuoie
Et ses pucheles auec li
Et si cheualier autressi
Trop i feroie grant demore.
Le dame pour che qu ele plore
Prie li rois de remanoir
Et de raler en son manoir
Tant li prie qu a mout grant paine
S en retourne ses gens en maine.
Mesire Yuains mout a anuis
S est de sa dame departis
Ainsi que li cuers ne se muet.
Li rois le cors mener en puet
Car del cuer n en merra il mie
Qui si se tient et si se lie
Au cuer chele qui s en remaint
Qu il n a pooir qu il le renmaint
Des que li cors est sans le cuer
Conment puet il uiure a nul fuer
Et se li cors sans le cuer uit
Tel merueille nus hom ne uit.
Cheste merueille est auenue
Qu il a la uie retenue
Sans le cuer qui estre y soloit
Que plus sieurre ne le uoloit.



84a.2655
Li cuers a boine remananche
Et li cors uit en esperanche
De reuenir au cuer arriere
S a fait cuer d estrange maniere
D esperanche qui mout souuent
Traïst et fausse de couuent.
Ia ie cuit l eure ne sara
Que esperanche traÿ l ara
Car se il .i. seul iour trespasse
Du terme qu il ont a masse
Mout a enuis trouuera mais
A sa dame trieue ne pais.
Et ie quit que le passera
Car departir ne laissera
Mesire Gauuains d auec li.
As tournoiemens uont ambedui
Par tous les lieus lau on tournoie.
Et li ans passa toutes uoie
Ne* fist si bien mesire Yuains
Tout l an que mesire Gauuains
Se penoit de lui honnerer.
Et si le fist tant demourer
Que tous li ans fu trespassés
Et de l autre an partie assés
Tant que a la mi aoust uint
Que li rois court a Chestre tint.
Et furent la ueille deuant
Reuenu d un tournoiemant
Ou mesire Yuains ot esté
S en out tout le pris aporté
Et dist li compains* che me samble



84b.2686
Que chil doi conpagnon ensamble
Ne uaurrent en nul lieu descendre
Ains firent lor paueillon tendre
Hors de la uile et court tinrent
Onques a court de roi ne uinrent
Anchois uint li rois a la lour
Car auec eux sont li mellour
Des cheualiers et tout li plus.
Entr eus seoit li rois Artus
Et Yuains lors si conmencha
A penser que lors ne fina
Que a sa dame ot congié pris
Ne fu tant de penser souspris
Com de chelui quar bien sauoit
Que couuant menti li auoit
Et trespassés estoit li termes.
A grant paine tenoit ses lermes
Mais hontes li faisoit tenir.
Tant pensa que a lui* uenir
Une damoisele a droiture
Et uint mout tres grant ambleüre
Seur un paleffroi noir bauchent
Deuant le paueillon dessent
Que nus n ala son cheual prendre
Ne nus ne fu a son dessendre.
Et leus que le roy pot ueoir
Laissa ius son mantel cheoir
Ainsi toute desafublee
En est el paueillon entree
Et tres deuant le roy uenue
Si dist que sa dame salue



84c.2717
Le roy et monseigneur Gauuain
Et tous les autres fors Yuain
Le desloial le iangleour
Le menchongnier le guileour
Qui l a gabee et decheüe
Bien a sa guile apercheüe
Qu i se faisoit le urai amerres
S estoit faus soidoians et lerres.
Ma dame a cheste raison dite
Qu il n estoit de nul mal requite
Ne ne quidoit pas a nul fuer
Qu il li deüst embler son cuer.
Chil n enblent pas les cuers qui prent*
Tix y a qui larrons les claiment
Qui en amor sont non ueant
Samblant font d amer en deuant.
Et chil sont larron ypocrite
Et traïtour qui metent luite
Es cuers embler dont eux ne chaut
Mais li amis quel part qu il aut
Le tient chier et si le raporte.
Mais Yuain a ma dame morte
Qu ele li dist qu il li gardast
Son cuer et si li raportast
Anchois que fust passés li ans.
Yuains mout fu or oublians
Qu il ne te puet resouuenir
Que tu deüsses reuenir
A ma dame au bout de l an
Iusques au iour de saint Iehan
Te donna ele de respit



84d.2752
Et tu l eüs en tel despit
Que onques puis ne t en membra.
Me dame paint en sa cambre a
Tretous les iours et tout le tans
Quar qui aime en grant pourpens
Est qu il ne puet prendre boin sonme
Mais toute nuit tourne et retourne*
Et les iours qui uienent et uont.
Ses tu conme li amant font
Content le tans et le saison.
N i sui pas uenue sans raison
Car uous ai trouué a seiour.
Si ne di ie pas pour clamour
Tant t en di bien traï nous a
Qui a ma dame t espousa.
Yuain n a mais cure de toi
Ma dame ains te mande par moi
Que ianmais a li ne reuiengnes
Ne son anel plus ne detiengnes.
Par moi que chi en present uois
Te mande que tu li enuois
Rent li car rendre le t estuet. 
Yuains respondre ne li puet
Que sens et parole li faut
Et la damoisele auant saut
Si li osta l anel du doi
Puis si conmande a Dieu le roi
Et tous les autres fors chelui
Qui ele laisse en grant anui.
Et ses anuis tousiours li croist
Et quanque il uoit li en croist.



85a.2783
Bien uaurroit estre en tel lieu
Muchiés en .i. bien secré lieu
Tous seus en si sauuage terre
Que on ne le seüst ou querre
N onme ne fenme n i eüst
Ne nuls de lui riens ne seüst
Nient plus que s il fust en abisme.
Ne het tant riens con li meïsmes



85b.2791
Ne ne set a qui se confort
De lui meïsmes qu il a mort.
Mix ameroit uis erragier
Que il ne s en peüst uengier
De lui qui ioie s est tolue.
D entre les barons se remue
Qu il crient entr eux issir du sen
Et de che ne se gardoit l en



85c.2799
Si l en laisserent seul aler
Bien seuent que de lor parler
Ne de lor siecle n a il soing.
Et il ua tant qu il fu mout loing
Des tentes et des paueillons.
Lors li monta .i. troubeillons
El chief si grant que il forsenne
Lors se desschire et se despenne
Et fuit par cans et par ualees
Si laisse ses gens esgarees
Qu il se merueillent ou puet estre
Querant le uont par trestout l estre
Par les hostix ad cheualiers
Et par haies et par uergiers
Si le quierent lau il n est pas.
Et il s en ua plus que le pas
Tant qu il trouua deles .i. parc
Un garchon qui portoit .i. arc
Et tout plain de seetes barbees
Qui mout ierent trenchans et lees.
S ot tant de sens que au garchon
Erraument toli son archon
Et les saietes qu il tenoit.
Pour che mais ne li souuenoit
De nule riens qu il eüst faite.
...*
Et lors ochist et si meniue
La uenoison trestoute crue.
Et tant conuersa el boscage
Conme hom forsenés et sauuage
C une maison a .i. hermite
Trouua mout basse et mout petite



85d.2831
Et li hermites essartoit.
Quant uit chelui qui nus uenoit
Bien puet sauoir sans nul redout
Qu il n auoit mie le sens tout
Et il li* fist tres bien le sout
De la paour que il en out
Se feri en sa maisonnete.
...*
Desus une fenestre estroite.
Et chil uient la qui mout couuoite
Le pain et si le prent s i mort
Ne quit que onques mais si fort
Ne de si dur eüst gousté
N auoit mie .xx. sols cousté
Le sestier dont fu fais li pains
Que plus estoit surs que leuains
D orge iert pertris auec paille
Auec che estoit il sans faille
Musy et ses conme une escorche.
Mais li fains l angousse et efforche
Tant que le pout li sout li pains
C a tous mengiers est fausse* fains
Bien destenpree et bien confite.
Tout mania le pain a l ermite
Mesire Yuains que boin li sout
Et but de l iaue froide au pout.
Quant mengié ot si se refiert
El bois et chiers et bisses quiert
Et li boins hom mout le doutoit
Prie Dieu quant aler l en uoit
Qu il le deffende et qu i le gart
Qu il ne uiengne mais chele part.



86a.2859
Mais nepourquant* conment qu il ait
Que lau on li a le bien fait
Ne reuiengne mout uolentiers.
Puis ne passa .i. iour entiers
Tant conme il fu en chele rage
Que aucune beste sauuage
Ne li aportast a son huis.
Ycheste uie mena puis
Et li boins hom s entremetoit
De l escorchier et si metoit
Assés de la uenison cuire
Et li pains et l iaue en la buire
Estoit tousiours seur la fenestre
Pour l onme forsené repaistre.
S auoit a mengier et a boiure
uenison sans sel et sans poiure
Et yaue froide de le fontaine.
Et li boins home estoit em paine
Des cuirs uendre d achater pain
D orge ou de paille ou de grain.
S ot puis toute sa liurison
Pain a plenté et uenison
Qu il li dura tant longuement
C un ior le trouuerent dormant
En la forest .ii. damoiseles
Et une lor dame auec eles
De qui maisnie eles estoient.
uers l onme nu qu eles ueoient
Keurt et dessent l une des trois
Mais mout le regarda anchois
Que nule riens sor li ueïst



86b.2890
Qui reconnoistre li feïst
Ia l auoit ele tant ueü
Que tost l eüst reconneü
Se il fust de si riche atour
Com ele l ot ueü maint iour.
Au reconnoistre mout tarda
Et nepourquant bien l esgarda
Que en la fin li fu auis
D une plaie qu il ot el uis
C une tel plaie el uis auoit
Mesire Yuains bien le sauoit
Qu ele l auoit souuent ueüe.
Par la plaie s est percheüe
Que che est il de riens n en doute
Mais de che se merueille toute
Conment che li est auenu
Qu ainsi l a trouué poure et nu.
Ne le boute ne ne l esueille
Mais mout li uient a grant merueille
Et prent son cheual si remonte
Et uient ad autres si lor conte
S auenture toute en plourant.
Ne sai qu alaisse demourant
A conter le duel qu ele en fist
Mais plourant a sa dame dist
 Dame ie ay Yuain trouué
Le cheualier mix esprouué
Del monde et mix entichié
Mais ie ne sai par quel pechié
Est au franc honme mescheü
Espoir aucun duel a eü



86c.2921
Qui le fait ainsi demener
C on puet bien de duel forsener
Sauoir et ueoir puet on bien
Que il n est mie en son sens bien
Que ia uoir ne li auenist
Que si uilment se contenist
Se il n eüst le sens perdu.
Car li eüst or Dix rendu
Le sens au mix que il eut onques
Et puis si li pleüst adonques
A remanoir en uostre hostel
En aidant chiaus de uo chastel
Li cuens Aliers qui uous guerroie
Le guerre de uous ii. uerroie
A uostre grant honnor finee
Se Dix si boine destinee
Li donnoit qu il le remeïst
En son sens si s entremeïst
De uous aidier a chest besoing. 
Le dame dist  Or n aiés soing
Que chertes se il ne s en fuit
Que la rage si con ie quit
Li hosterons nous de la teste
Toute doleur et la tempeste.
Mais tost aler uous y couuient
Car d un onguement me souuient
Que me donna Margue la sage
Et si me dist que nule rage
N est en le teste qu il n en ost. 
uers le chastel s en uont mout tost
Qui seoit pres et n i ot pas



86d.2952
Plus de demie lieue au pas
As lieues qui el païs sont
Car a mesure des nos sont
Les deuz une les quatre deuz.
Chil remest la dormant tous seuz
Et chele ala l onguement querre.
La dame un sien escrin desserre
La boiste en traist et si la charge
A la damoisele et trop large
Li prie que ele n en soit
Les temples et le front l en froit
Que ailleurs point metre n en besoigne.
Seulement les temples l en oingne
Et le remanant bien li guart
Qu il n a point de mal autre part
Fors que seulement el cheruel.
Robe uaire cote et mantel
Li fait porter de soie en graine.
Chele le prent et si li maine
En destre un paleffroi mout boin
Et auec che y met du soin
Chemises braies deliees
Et chausses neuues bien taillies.
A tout ychou ainsi s en ua
Encor chelui dormant trouua
La ou ele l auoit laissié.
Ses cheuaus met en un plaissié
Si les atache et lie fort
Et puis s en ua lau ou chil dort
Atout le reube et l onguement
Et fait mout tres grant hardement



87a.2983
Que del forsené tant s aproche
Que ele le manoie et touche
Et prent l onguement si l en oint
Tant conme en la boiste en a point
Car sa garison tant conuoite
Que de l oindre partout s esploite
Si le met trestout en despense
Que ne li chaut de la deffence
Sa dame qu il ne l en souuient.
Plus y en met qu il n en couuient
Mais bien che li est uis l emploie
Les temples oint et tout le cors
Que du cheruel l en issi hors
Le rage et le melancolie.
Mais du cors oindre fist folie
Qu il ne li estoit nus mestiers.
S il en i eüst .u. sestiers
S eüst ele autel fait ie cuit.
Le boiste emporte si s en fuit
Si s est uers ses cheuax reposte
Mais la robe mie n en oste
Pour che que se Dix le rauoie
Que il le uoie enmi la uoie
Et qu il le prengne et qu i s en ueste.
Derrier un grant chaisne s arreste
Tant que il ot dormi assés
Si fu garis et respassés
Et rot son sens et son memore.
Mais nus se uoit con .i. yuoire
S a grant honte et plus grant eüst
Se il s auenture seüst



87b.3017
Mais n en set plus que nu se treuue.
Deuant li uoit le reube neuue
Si se merueille a desmesure
Conment et par quel auenture
Chele robe estoit la uenue
Mais de sa char que il uoit nue
Est trespensés et esbahis
Et dist que mors est et traïs
S ainsi l a trouué ne ueü
Riens nule qui l ait conneü.
Et toutesuoies si s en uest
Et regarde par la forest
S il uenroit nul honme uenir.
Leuer se cuide et soustenir
Mais il ne puet qu aler s en puisse.
Mestiers li est c aieue truise
Qui li aït et qui l en maint
Car si l a ses grans maus ataint
Qu a paines puet seur piés ester.
Or n i ueut mais plus arrester
Le damoisele ains est montee
Et par decoste lui alee
Aussi con s el ne l i seüst.
Et chil qui grant mestier eüst
D aÿde ne li chausist quel
Qu il le menast iusqu a l ostel
Tant que il refust en sa forche
De li apeler mout s efforche.
Et la damoisele autresi
ua regardant enuiron li
Con s ele ne saiche qu il a.



87c.3048
Apelee ua cha et la
Que droit uers li ne ueut aler.
Et chil conmenche a rapeler
 Damoisele de cha de cha 
Et le damoisele adrecha
uers lui sen paleffroi amblant.
Cuidier li fait par tel samblant
Qu ele de lui riens ne sauoit
N onques mais ueü ne l auoit
Et sens et courtoisie fist.
Quant deuant li fu si li dist
 Sire cheualiers que uolés
Qui a tel besoing m apelés
- Ha fait il damoisele sage
Trouués me sui en chest boscage
Ie ne sai par quel mescheanche.
Pour Dieu et pour uostre creanche
uous pri que en tous guerredons
Me prestés ou donnés en dons
Chel paleffroi que uous menés.
- uolentiers sire mais uenés
Auec moi la ou ie m en uois.
- Quel part es che - Hors de chest bois
A un chastel de chi selonc.
- Damoisele or me dites donc
Se uous aués mestier de moi.
- Oïl fait ele mais ie croi
Que uous n estes mie bien sains
Dusqu a quinzaine a tout le mains
uous couuenroit a seiour estre
Chest cheual que ie maine en destre



87d.3079
Prenés s irons iusqu a l ostel. 
Et chil qu il ne demandoit el
Le prent et monte si s en uont
Tant qu il uinrent enmi le pont
Dont l iaue estoit roide et bruianz.
Le damoisele rue dedans
Le boiste qu ele portoit wide
Ainsi uers la sale se cuide
De son onguement escuser
Qu ele dira que au passer
Du pont ainsi li mescheï
Que la boiste en l iaue chaï
Pour che que dessous li chopa
Ses paleffrois li eschapa
Des mains le boiste et a bien prés
Que ele ne chaï aprés
Mais adont fust le perte graindre.
Cheste menchongne ueut enfraindre*
Quant deuant sa dame iert uenue.
Ensamble ont lor uoie tenue
Tant c au chastel en sont uenu
Si a la dame retenu
Monseigneur Yuain liement
Et sa boiste et son onguement
Demanda a sa damoisele
Mais che fu a conseil et chele
Li a sa menchongne retraite
Ytele con ele l auoit faite
Que le uoir ne li osa dire.
S en ot la dame mout grant ire
Et dit  Chi a mout laide perte



88a.3110
Car de che sui seüre et cherte
Qu ele n iert ianmais retrouuee.
Mais puis que la chose est alee
Il n i a que du conforter.
Tele eure quidon desider
Son bien c on desire son mal
Aussi conme de chest uassal
Cuidoie bien et ioie auoir
Si ai perdu de mon auoir
Tout le meilleur et le plus chier.
Nepourquant mout uous ueul proier
De lui seruir seur toute rien.
- A dame or dites uous mout bien
Car che seroit trop maluais ieus
Qui d un damage feroit deus. 
Atant de la boiste se taisent
Et monseigneur Yuain aaisent
De tout che que püent et seuent
Si le baignent et son chief leuent
Et le font rere et rouongnier
Car on li peüst apongnier
Le barbe a plain poing seur le faiche.
Ne ueut chose c on ne li faiche
S il ueut armes on li atourne
S il ueut cheuax on li seiourne
Grant et isnel fort et hardi.
Tant seiourna c a .i. mardi
uient au chastel li cuens Aliers
A serians et a cheualiers
Et metent fus et prennent proies.
Et chil du chastel toutesuoies



88b.3141
Montent et d armes se garnissent
Armé et desarmé s en issent
Tant que les coureours ataignent
Et pour eux fuir ne degnierent
Ains les atendent a un pas.
Et mesire Yuains fiert el tas
Qui tant a esté seiournés
Qu en sa forche fu retournés
Si feri de si grant uertu
Un cheualier deseur l escu
Qu il mist en .i. mont che me samble
Cheual et cheualier ensamble
N onques puis chil ne se leua
Qu el uentre li cuers li creua
Et fu parmi l eschine frais.
Un petit s est arriere trais
MesireYuains et si rekeuure
...*
Et poinst pour le pas descombrer.
Si tost c on ne porroit nombrer
Et un et deuz et trois et quatre.
Qui dont li esueïst abatre
Plus tost et plus deliurement
Quatre cheualiers erraument
Et chil qui auec li estoient
Pour lui grant hardement prenoient
Que tix a poure cuer et lasche
Quant il uoit c uns prodons entasche
Deuant lui toute une besoigne
Que maintenant honte et uergongne
Li keurt sus et si giete hors
Le poure cuer qu il a el cors



88c.3173
Si li donne auiuement
Cuer de prodonme et hardement.
Ainsi sont chil deuenu preu
Si tient mout bien chascuns son leu
En la mellee et en l estour.
Et la dame fu en l estour*
De son chastel montee en haut
Et uit le mellee et l assaut
Au pas desraingnier et conquerre
Et uit assés iesans par terre
Des afolés et des malmis
Des siens et de ses anemis
Mais des autres plus que des sienz.
Car li courtois li plains de bienz
Mesire Yuains tout autresi
Les faisoit uenir a merchi
Con li faucons fait les cerchelles.
Et disoient et chil et cheles
Qui el chastel dedens estoient
Qui les batailles regardoient
 Ahi con uaillant sodoier
Con fait ses anemis ploier
Com roidement il les requiert
Tout autresi entr eus se fiert
Com li lions entre les dains
Quant l angousse et cache li fains.
Et tuit nostre autre cheualier
En sont plus hardi et plus fier
Que ia se par lui seul ne fust
Lanche brisie n i eüst
N espee traite pour ferir.



88d.3204
Mout doit on amer et chierir
Un prodonme quant on le treuue.
ueés or conment chil se proue
ueés or con se tient en ranc
ueés con emporte de sanc
Se lanche et s espee nue
ueés conment il les remue
ueés conment il les entasse
Com il lor uient con il les passe
...*
Mais au guenchir petit seiourne
Et mout demeure en son retour
ueés quant il uient a l estour
Conme il a poi son escu chier
Que tout le laisse depechier
N en a pitié ne tant ne quant
Mais il se remet mout en grant
Des caux uengier que on li donne.
Que de trestout le bois d Argonne
Qui en feroit lanches ie quit
N en aroit nule encore anuit
C om ne li puet tant metre el fautre
Com il depieche et demande autre.
Et ueés conment il le fait
De l espee quant il la trait
Onques ne fist pas* Durendal
Rollant de Turs si grant essart
En Raincheuax ne en Espaigne.
Se il eüst en sa compagne
Auques de si boins compagnons
Li feux de qui nous nous plaingnons



89a.3235
S en alast anuit desconfis
Ou il remausissent honnis. 
Et dïent de boin iour seroit nee
Cui il aroit s amour donnee
Qui si est as armes puissans
Et seur tous autres connissans
Si con chierges entre chandoiles
Et la lune entre les estoiles
Et li solaus deseur la lune
Et de chascun et de chascune
A si les cuers que tuit uaurroient
Pour la proeche qu en li uoient
Que il eüst la dame prinze
Si fust la tere en sa deuise.
Ainsi tuit et toutes prisoient
Chelui dont uerité disoient
Car chix de la a si atains
Que il s en fuient que ains ains
Mais il les cache mout de pres
Et tuit si conpagnon aprés
Que les lui sont tout a seür
Con s i fussent enclos de mur
Haut et espés de pierre dure.
La chasse mout longuement dure
Tant que chix qui fuient ataignent
Et chil qui chassent les mehaignent
Et leurs cheuax lor esbouelent.
Li uns par seur les murs roelent
Qui s entrafolent et ochïent
Laidement s entrecontralïent.
Et li cuens tout adés s en fuit



89b.3266
Mais mesire Yuains le conduit
Qui de lui si greuer se faint
Tant l a haché que il l ataint
Au pié d une haute montee
Et che est mout pres de l entree
D un fort rechet qui estoit siens.
Et la fu retenu li cuens
Et que nus ne li pot aidier
Et sans trop longuement plaidier
Le prinst la hors mesire Yuains
Que des que il le tint as mains
Et il furent seul per a per
Il n i ot nient de l eschaper
Ne du guenchir ne du deffendre
Ains li pleui qu il s iroit rendre
A la dame de Noroison
Si se metroit en sa prison
Si feroit pais a sa deuise.
Et quant il en ot la foy prinze
Si li fait son chief desarmer
Et l escu de son col oster
Et l espee li rendi nue.
Cheste honnor li est auenue
Qu il en maine le conte pris
Si le rent a ses anemis
Qu il n en font pas ioie petite.
Mais ains fu la nouuele dite
Au chastel ains qu il y uenissent
Encontre eux tuit et toutes issent
Et le dame deuant tous uient.
Mesire Yuains par la main tient



89c.3297
Son prisonnier si li presente.
Sa uolenté et sa creanche*
Fist dont li cuens et son creant
Et par foy et par seremant
Et par pleges l en fist seüre
Pleges li donna et li liure*
Que tousiours mais pais li tenra
Et sa perte li restorra
Tant qu ele en mousterra par prueues
Et refera ses maisons nueues
Que il auoit par tere mises.
Quant ches choses furent assises
Ainsi con a la dame sist
Mesire Yuains congié li quist
Et ele ne li donnast mie
Se il a fenme ou a amie
Le uausist prendre et nochoier.
Mesire Yuains nis conuoier
Ne se uaut il laissier .i. pas
Ains s en parti isnel le pas
Si se mist a la uoie arriere
C onques ne li ualut proiere
Et laissa mout le dame irie
Que il auoit mout faite lie.
Et con plus lie l auoit faite
Plus li poise et plus li dehaite
Quant il ne ueut plus demourer
Or le uausist ele honerer
Et si feïst s i li pleüst
Seigneur de quanques ele eüst
Ou ele li eüst donnees



89d.3328
Pour son seruiche grans saudees
Si grans con il les uausist prendre.
Mais il ne uaut onques atendre
Parole d onme ne de fenme
Des cheualiers et de la dame
S est partis outre leur despois
Car plus retenir ne lor lois*.
Mesire Yuains pensis chemine
Tant qu il uint en une gaudine
Et lor oÿ enmi le gaut
Un cri mout dolereus et haut.
Si s esdrecha leus uers le cri
Chele part ou il l ot oÿ
Et quant il paruint chele part
uit .i. lion en .i. essart
Et .i. serpent qui le tenoit
Par le keue si li ardoit
Toutes les rains de flambe ardant.
N ala mie mout regardant
Mesire Yuains chele merueille
A lui meïsmes se conseille
Auquel des deuz il aidera.
Lor dist c au lyon aidera
Qu a enuious et a felon
Ne doit on faire se mal non
Et li serpens est enuious
Si li saut par la goule fus
Tant est de felonnie plains.
Che se pense mesire Yuains
Qu il l ochirra premierement
L espee trait et uient auant



90a.3359
Et met l escu deuant se faiche
Que la flambe mal ne li faiche
Que il getoit parmi la gole
Qui plus estoit lee d un ole.
Cheli* lions aprés l assaut
De la bataille ne li faut
Mais quoi qu il en auiengne aprés
Aidier li uaurra il adés
Que pités l en semont et prie



90b.3368
Qu il faiche secours et aÿe
A la beste gentil et franche.
A l espee fourbie et blanche
ua le felon serpent requerre
Si le trenche iusques en terre
Et les .ii. moitiez retronchonne
Fiert et refiert et tant l en donne
Que tout l amenuse et depieche.
Mais de le keue une pieche



90c.3377
Li couuint trenchier du leon
Pour la teste au serpent felon
Qui engoulee li auoit
...*
L en trencha c onques mains n en poit.
Quant le leon deliuré eut
Cuida qu a li li couuenist
Combatre et que sus li uenist
Mais il ne le pensa onques.
Oyés que fist li leons donques
Il fist que frans et deboinaire
Que il li conmencha a faire
Samblant que a lui se rendroit
Et ses piés ioins li estendoit
Puis se ua uers tere fichier
Si s estuet seur .ii. piés derrier
Et puis si se ragenoulloit
Et toute se faiche moulloit
De lermes par humilité.
Mesire Yuains par uerité
Set que li leons l en merchie
Et que deuant lui s umilie
Pour le serpent qu il auoit mort
Et lui deliure de la mort
Si li plaist mout cheste auenture.
Pour le uenin et pour l ordure
Du serpent essue s espee
Si l a el fuerre reboutee
Puis se remet il a la uoie.
Et li leons les lui costoie
Que ianmais ne s en partira
Tousiors mais auec li sera



90d.3409
Que seruir et garder le ueut.
Deuant a la uoie s aqueut
Tant qu il senti desous le uent
Si conme il s en aloit deuant
Bestes sauuages en pasture
Si le semonst fains et nature
D aler em proie et de cachier
Pour sa uitaille pourcachier
Che ueut nature qu i le faiche.
Un petit s est mis en la trache
Tant qu a son seigneur a moustré
Qu il a senti et encontré
uent et flair de sauuage beste.
Lors le regarde si s areste
Car il le ueut seruir a gré
Que encontre sa uolenté
Ne uaurroit aler nule part.
Et chil aperchoit son esgart
Qu il li moustre que il atent
Bien l aprechoit et bien l entent
Que s il remaint il remanrra
Et s i li siet que il prendra
La uenison qu il a sentie.
Lors le semont et si l escrie
Aussi conme .i. brachet feïst
Et li leons maintenant mist
Le nes au uent qu il ot senti
Ne ne li ot de riens menti
Il n ot pas une archie alee
Quant il uit en une ualee
Tout seul pasturant un cheuroil.



91a.3440
Chestui aura il a son uoil
Et il si ot au premier saut
Puis si en boit le sanc tout chaut.
Quant ochis l eut si le geta
Seur son dos si l en emporta
Tant que deuant son seigneur uint
Qui puis en grant chierté le tint
Pour la grant amor qu en li ot.
Ia fu pres de nuit si li plot
Que ileuc se herbegeroit
Et du cheuroil escorcheroit
Tant conme il en uaurroit mengier.
Lors le conmenche a escorchier
Le cuir li fent deseur la coste
De le longne .i. lardel li oste
Et trait le fu d un charbon uis
S a de le seche busche pris
Si rosti tant que tous fu cuis
Mais du mengier fu nus deduis
Que il n i ot ne pain ne sel
Ne nape ne coutel ne el.
Quantqu il menia deuant lui uit
Sen lion onques ne s en muit
Ains l a tout adés regardé
Tant qu il ot pris tant du lardé
Et tant mengié qu il n en pot plus.
Du cheuroil trestout le sousplus
Menga li leons iusques ad os.
Et il tint son chief a repos
Toute la nuit sor son escu
A tel repos conme che fu



91b.3473
Et li leons ot tant de sens
Qu il ueilla et fu en espens
Du cheual garder qui paissoit
L erbe qui petit l encrassoit.
Au matin s en reuont ensamble
Et autel uie che me samble
Menerent toute le quinzaine
Tant c auenture a le fontaine
Deseur le pin les amena.
La par poi ne se forsena
Mesire Yuains autre feïe
Quant le fontaine ot aprochie
Et le perron et le chapele.
Mil fois las et dolent se claime
Et chiet pasmés tant fu dolans.
Et s espee qui fu coulans
Chiet du fuerre si li apointe
Ad mailles du hauberc la pointe
Endroit le col pres de la ioe.
N i a maille qu il ne descloe
Et l espee du col li trenche
Le char desous le maille blanche
Tant qu il en fist du sanc cheoir.
Li leons cuida mort ueoir
Sen boin ami et son seigneur
Ains de riens nule duel gregneur
N oïstes conter ne retraire
Que il en conmencha a faire
Il se detort et grate et crie
Et s a talant que il s ochie
De l espee dont est maris



91c.3506
Qui a son boin seigneur ochis.
A ses dens l espee li oste
Et sor un fust iesant s acoste
Et puis derrier .i. fust l apuie
Qu ele ne guenchisse ne fuie
Quant il y hurtera du pis.
Ia fust ses uoloirs aconplis
Quant chil de pamisons reuint
Et li leons si se retint
Qui a la mort tout achesmés
Couroit conme tous forsenés
Qu il ne prent garde ou il se fiere.
Mesire Yuains en tel maniere
Decoste le perron se pasme.
Au reuenir mout fort se blasme
De l an que trespassé auoit
Pour quoi sa dame le haoit
Et dit  Que fait qu il ne se tue
Cheli qui ioie s est tolue
Que fais ie las qui ne m ochis
Conment puis ie demourer chi
Et ueoir les choses ma dame
En mon cors pour quoi arreste l ame
Que fait ame en si dolens cors
S ele s en iert issue hors
Ne seroit pas en tel martire.
Et mout blasmer et mout despire
Me doit uoir mout et ie li fas.
Qui pert la ioie et le soulas
Par son meffait et par son tort
Mout se doit bien haïr de mort.



91d.3537
Haïr et ochirre se doit
Et dont puis que nulz ne me uoit
Pour quoi m espreng que ne me tu
Dont n ai ie chest leon ueü
Qui pour moi a si grant duel fait
Qu il se ueut m espee entresait
Parmi le pis el cors bouter
Et ie doi le mort refuser
Qui ai ioie a duel changie
De moi s est la ioie estrangie.
Mais orendroit n en dirai plus
Que che ne porroit dire nus
S ai demandee grant oiseuse.
De ioie fu la plus ioieuse
Chele qui m iert asseüree
Mais mout m ot petite duree.
Et qui che pert par son meffait
N est drois que boine auenture ait. 
Quoique il ainsi se demente
Une chaitiue une dolente
Estoit en la chapele enclose
Et uit et oÿ cheste chose
Par le mur qui estoit creués.
Maintenant qu il fu releués
De pamisons si l apela
 Dix fait ele qui est che la
Qui est qui se demente si 
Et il li respont  Et uous qui
- Ie sui fait ele une chaitiue
La plus dolente riens qui uiue. 
Et il respont  Tais fole riens



92a.3568
Tes deux est ioie tes maux biens
Qui a grant ioie te fait uiure.
Plus se desuoie et plus s enyure
Deux quant il l a qu a .i. autre honme
Unz febles hom porte la sonme
Par us et par acoustumanche
Que autres de gregnour poissanche
Ne porteroit pour nule rien.
- Par foi fait ele ie sai bien
Que ch est parole toute uoire
Mais pour che ne fait arme a croire
Que uous aiés plus mal de moi
Et pour che mie ne le croi
Qu il m est auis que uous poés
Aler quel part que uous uolés
Et ie sui ore emprisonnee
Si m est tele saison donnee
Que demain serai chaiens prinse
Et liuree a mortel iuise.
- Ha Dix fait il par quel fourfait
- Sire cheualiers ia Dix n ait
De l ame de mon cors merchi
Se ie l ai mie deserui
Et nepourquant ie uous dirai
Le uoir que ia n en mentirai
Pour quoi ie sui chi em prison
On m apele de traÿson
Se ie ne truis qui m en deffende
Que demain on ne m arde ou pende.
- Or primes fait il puis ie dire
Que li mien deulz et la moie ire



92b.3601
A le uostre doleur passee
Qu estre porriés deliuree
Par qui que soit de chest peril.
Dont ne porroit che estre Oïl
Mais ie ne sai encor par cui
Il ne sont el monde que dui
Qui s en osast pour moi deffendre
Bataille a .iii. cheualiers prendre.
- Conment fait il sont il dont troy
- Oïl sire en la moie foi
Troi sont qui traïtre me claiment.
- Et qui sont chil qui tant uous ayment
Dont li uns tant hardis seroit
Qu a trois armes se conbatroit
Pour uous sauuer et garandir
- Ie le uous dirai sans mentir
Li uns est mesire Gauuains
Et li autres mesire Yuains
Pour cui demain serai a tort
Liuree a martire et a mort.
- Pour qui fait ...*. Qu aués uous dit
- Sire fait ele se Dix m aït
Pour le fil le roy Urien.
- Or uous ai entendue bien
Ne uous n i morrés ia sans li.
Ie meïsmes chil Yuains sui
Pour qui uous estes en effroi
Et uous estes chele ie croi
Qui en la sale me gardastes
Ma uie et mon cors me sauuastes
Entre les deuz portes coulans



92c.3632
La u ie fui pensis et dolans
Et angousseus et entrepris
Mors y eüsse esté ou pris
Se ne fust uostre boine aÿe.
Or me dites ma douche amie
Qui sont chil qui de traïson
uous apelent et en prison
uous ont mise en chest reclus.
- Sire ne uous chelerai plus
Puis qu il uous plaist que ie uous die.
uoirs est que ie ne me fains mie
De uous aidier a boine foy.
Par l amonnestement de mi
Ma dame a seignour uous teni
Mon los et mon conseil creï
Et par le sainte Patrenostre
Plus pour son preu que pour le uostre
Le cuidai faire et cuit encore
Itant uous en reconnois ore
S onnor et uostre uolenté
Pourquis se Dix me doinst santé.
Mais quant che uint que uous eüstes
L an trespassé que uous deüstes
Reuenir a ma dame cha
Ma dame a moi se couroucha
Et mout se tint a decheüe
De che qu ele m auoit creüe.
Et quant che seut li seneschaus
Un fel .i. lerre .i. desloiaus
Si grant enuie me portoit
Pour che que ma dame creoit



92d.3663
Lui plus qu autrui de maint afaire
Si uit bien pour quoi pooit faire
Entre moi et lui grant courous.
En plaine court et uoiant tous
Me mist sus pour uous l oy traÿe
Et ie n oy conseil ne aÿe
Fors que moi seule qui sauoie
C onques uers ma dame n auoie
Traïson faite ne pensee.
Si respondi conme esfree
Tout maintenant sans conseil prendre
Que ie m en feroie deffendre
Par .i. cheualier contre trois.
Onques chil ne fu si courtois
Que il le deignast refuser
Ne resortir ne esconser
Ne me uaut pour riens qu auenist.
Ainsi a parole me prinst
Si me couuint d un cheualier
Encontre trois gage baillier
Par respit de .xl. iours.
Puis ai esté en mainte cours
A la court le roy Artur fui
Ne trouuai conseil de nului
Ne ne trouuai qui me deïst
De uous chose qui me seïst
Car il n en sauoient nouueles.
- Et mesire Gauuains auecques
Li frans li dous ou estoit donques
A s aÿe ne failli onques
Damoisele desconseillie



93a.3694
Que ne li fust appareillie.
- Se ie a court trouué l eüsse
Ia requerre ne li seüsse
Riens nule qui me fust uee.
Mais la roÿne en a menee
Un cheualier che me dist l en
Dont li rois fist que hors du sen
Quant aprés li li enuoia
Li rois ie cuit le conuoia
Aprés le cheualier qui l en maine
S en est or entrés en grant paine
Mesire Gauuains qui le quiert.
Ianmais .i. iour a seiour n iert
Iuques tant qu i l ara trouuee.
Toute la uerité prouuee
uous ai de m auenture dite.
Demain morrai de mort despite
Si serai arse sans respit
Pour mal de uous et pour despit.
Et il respont  Ia Dix ne plache
Qu a uous pour moi nul ...* uous fache
Ia que de* uiue n i morrés.
Demain atendre me porrés
Apareilliés de ma puissanche
De metre en uostre deliuranche
Mon cors si conme le doi faire.
Mais de conter ne de retraire
Qui ie sui as gens ne uous chaille
Que qu auiengne de la bataille
Gardés que on ne me connoisse.
- Chertes sire pour nul angousse



93b.3725
uostre nom ne descouuerroie.
La mort anchois en soufferroie
Puis que uous le uolés ainsi.
Et nepourquant ie uous depri
Que ia pour moi ne reuegniés.
Ne ueul pas que uous enpregniés
Bataille si tres felenesse.
uostre merchi de la promesse
Que uolentiers uous la feriés
Mais trestous cuites en soiés
Car mix est que ie seule muire
Que ie les ueïsse deduire
De uostre mort et de la moie.
Que ia pour chou n eschaperoie
Quant il uous aroient ochis
S est mix que uous remaigniés uis
Que nous fussons mort ambedui.
- Mout aués ore grant anui
Fait mesire Yuains chiere amie.
Espoir ou uous ne uolés mie
Estre deliure de la mort
Ou uous despisiés le confort
Que ie uous fais de uous aidier.
Ne quier or plus de uous plaidier
Que uous aués tant fait pour moy
Chertes que falir ne uous doi
A nul besoing que uous aiés.
Bien sai que mout uous esmaiés
Mais se Dix plaist en cui ie croi
Il en seront honni tout troi.
Or n i a plus que ie m en uois



93c.3756
Ou que soit logier en chel bois
Que d ostel pres ne sui ie point.
- Sire fait ele Dix uous doinst
Et boin chastel et boine nuit
Et de chose qui uous anuit
Si con ie le desir uous gart 
Tantost mesire Yuains s en part
Et li leons tousiours aprés.
S ont tant erré qu i uienent pres
D un fort chastel a .i. baron
Qui clox estoit tout enuiron
De mur espés et fort et haut.
Li chastiaus ne cremoit assaut
De mangonnel ne de perriere
Qu il estoit fors de grant maniere
Mais hors des murs estoit si rese
Le place qu il n i ot remese
En estant borde ne maison.
Assés en sarés le raison
Une autre fois quant lieu sera.
Le plus droite uoie s en ua
Mesire Yuains uers le chastel
Et .uii. uallés fort et isnel
Li sont tantost encontre alé.
Si li ont un pont aualé.
Mais du lion c auec lui uoient
uenir durement se doutoient
Si li dïent que s i li plaist
Sen lion a le porte laist
Qu il ne les afolt ou ochie.
Et il respont  N en parlés mie



93d.3787
Que ia n i enterrai sans lui
Ou nous arons hostel ambedui
Ou ie remanrrai cha dehors
Que autant l aime conme mon cors.
Et nepourquant n en doutés riens
Que ie le garderai si bien
Qu estre porrés tout asseür. 
Et chil respondent  A boin eür 
Atant sont el chastel entré
Et uont tant qu il ont encontré
Cheualiers et dames uenans
Et damoiseles auenans
Qui le saluent et descendent
Et a lui desarmer entendent
Si li dïent  Bien soiés uous
Biau sire uenus entre nous
Et Dix uous y doinst demourer
Tant que uous en puissiés tourner
...* 
Des le plus haut iusqu au mener*
Li font ioie et forment s en painent
A grant ioie el chastel l en mainent.
Et quant le ioie li ont faite
Une dolours qui les dehaite
Leur font tost lor ioie oublier
Si reconmenchent a plourer
Et crïent et si s esgratinent.
Ainsi mout longuement ne finent
De ioie faire et de plourer
Ioie pour lor hoste honnerer
font sans chou que talent en ayent
Car d une auenture s esmaient



94a.3819
Qu il atendent a l endemain
S en sont tuit seür et chertain
Qu il l auront ains que midi soit.
Mesire Yuains s esbahissoit
De che qu i si souuent changoient
Et duel et ioie demenoient.
S en mist le seignor a raison
Du chastel et de la maison
 Pour Dix fait il biaus dous chiers sire
Yche uous plairoit il a dire
Pour quoi tant m aués honoré
Et tant fait ioie et tant plouré
- Oïl s i uous uient a plaisir
Mais le cheler et le taisir
Deuriez mix assés uoloir
Chose qui uous faiche doloir
Ne uous dirai ie ia mon ueul
Che ne porroit estre que duel.
- A nul fuer fait il ne lairoie
Que ie le uerité n en oye
Car le desir mout a sauoir
Quel duel que ie en doie auoir.
- Dont fait il le uous dirai ge.
Mout m a .i. gayans fait damage
Qui uoloit que ie li donnaisse
Ma fille qui de grant biauté passe
Toutes les pucheles du monde.
Li fex iaians que Dix confonde
A non Arpin de la montagne
N est nul iour que del ne me* prengne
Trestout quanqu il en puet ataindre.



94b.3852
Nus mix de moi ne se doit plaindre
Ne duel faire ne duel mener
De duel deuroie forsener
Que sis fix cheualiers auoie
Plus biaus el monde ne sauoie
S il a tous .ui. li gaians prins
uoiant moi en a .ii. ochis
Et demain ochirra les quatre
Se ie ne truis qui s ost combatre
A lui pour mes fix deliure*
Ou se ie ne li ueul liurer
Ma fille et dit quant il l aura
A plus uilz garçons qu il sara
En sa maison et a plus ors
Le liuerra pour ses depors
Qu il ne la desire mais prendre.
A demain puis chest duel atendre
Se Dix ou uous ne m en conseille.
Et pour chou n est mie merueille
Biau sire chiers se nous plourons.
Mais pour uous tant con nous poons
Nous reconfortons a le fye
De faire contenanche lie
Car folz est qui prodonme atrait
Entour lui s oneur ne li fait
Et uous me resamblés prodonme
Or uous ai trestoute la sonme
Dite de nostre grant tristreche
N en chastel ne en fortereche
Ne nous a laissié li gaians
Fors tant con nous auons chaiens.



94c.3883
uous et ensement bien ueïstes
Anuit se garde uous preïstes
Qu il n a laissié uaillant .i. oef
Hors de ches murs qui tout sont noef
Ains a trestuit le bour plané
Quant che qui uaut en ot mené
Si mist el remanant le feu
Ainsi m a fait maint felon ieu. 
Mesire Yuains tout escouta
Quanques ses hostes li conta
Et quant trestout escouté ot
Si li redist che qu il li plot
 Sire fait il de uostre anui
Mout iriés et mout dolens sui
Mais d une chose me merueil
Se uous n en aués quis conseil
A la court le fort roi Artur.
Nus hom n est de si grant uertu
Qu a sa court ne peüst trouuer
Tel qui uaurroit bien esprouuer
Sa uertu encontre la soie. 
Et lors li descoure et desloie
Li riches hom que il eüst
Boine aÿe se il seüst
Ou trouuer monseigneur Gauain.
 Chil ne l enpresist pas en uain
Que ma fenme est sa seur germaine
Mais la fenme le roi enmaine
Un cheualier d estrange tere
Si l ala a le court requerre
Ne pour che ia ne l en eüst



94d.3914
Mené pour riens que il seüst
Ne fust Keus qui l *embriconna
Le roy tant que il li bailla
Le roÿne et mist en se garde.
Chil fu faus et chele musarde
...*
Trop grant damage et trop grant perte
Et che est chose toute aperte
Que mesire Gauuains li preus
Pour sa nieche et pour ses neueus
Fust cha uenus grant aleüre
Se il seüst cheste auenture
Mais il ne set dont tant me grieue
Pour poi que li cuers ne m en grieue*
Ains est alés aprés chelui
Qui Damedix doinst grant anui
Quant mené en a le roÿne. 
Mesire Yuains onques ne fine
De souspirer quant che entent
De la pitié que il l em prent
Li respont  Biaus sires chiers
Ie m en metroie uolentiers
En l auenture et el peril
Se li gaians et uostre fil
uenoient demain a tel heure
Que n i faiche trop grant demeure
Que ie ferai* ailleurs que chi
Demain a heure de midi
Si conme ie l ai creanté.
- Biau sire de la uolenté
uous merchi ie fait li prodon
Chent mile fois en .i. randon. 



95a.3947
Et toutes les gens de l ostel
Li redisoient autretel.
Atant ist d une chambre hors
Le puchele gente de cors
Et de faiche bele plaisans.
Mout fu simple mate et taisans
C onques ses deuz ne paruint fin
uers tere uint le chief enclin
Et sa mere reuint decoste
Que moustrer li uoloit son hoste
Li sires qui les ot mandees.
En lor mantiax enuolepees
uinrent pour lor lermez couuril*
Et il lor conmande a ouurir
Les mantiax et les chiés leuer
Et dit  Ne uous doit pas greuer
Che que ie uous conmant a faire
Que un prodonme mout deboinaire
Nous a Dix et boine auenture
Chaiens tramis qui m aseüre
Qu il se conbatra au gaiant.
Or n en alés plus delaiant
C au pié ne l en alés chaoir.
- Che ne me laist ia Dix ueoir
Fait mesire Yuains maintenant.
uoir ne seroit mie auenant
Que au pié me uenist la suer
Monseigneur Gauuain a nul fuer
Ne sa nieche Dix m en deffenge
C orgueil en moi tant ne s estenge
Que a mon pié uenir les lais.



95b.3978
uoir ie n oublieroie mais
Le honte que i en aueroie.
Mais de che boin gré lor saroie
Se eles se reconfortoient
Iusqu a demain que eles uoient
Se Dix les uaurra conseillier.
Moy n en couuient il plus proier
Mais que li gaians si tost uiengne
Qu ailleurs mentir ne me couuiengne
Que pour riens ie ne laisseroie
Que demain a midi ne soie
Au plus grant afaire pour uoir
Que ie peüsse onques auoir. 
Ainsi ne les ueut pas du tout
Asseürer car en redout
Est que li gaians ne uenist
A chele eure que il poïst
uenir a tans a la puchele
Qui est enclose en la capele.
Et nepourquant tant lor pramet
Qu en boine esperanche les met
Et tuit et toutes l en merchïent
Qu en sa proeche mout se fïent
Et mout quident qu il soit prodon
Pour la compagnie au leon
Qui aussi simplement se gist
Les lui conme unz agniaux fesist.
Pour l esperanche qu en li ont
Se confortent et ioie font
N onques puis duel ne demenerent.
Quant heure fu si l en menerent



95c.4009
Couchier en une chambre bele
Et la damoisele et sa mere
Furent ambdeuz a son couchier
Car il l auoient ia mout chier
Et chent mile tans chier l eüssent
Se la courtoisie seüssent
Et le grant proeche de lui.
Il et li leons amdui
Laiens iurent et reposerent
Qu autres gens gesir n i oserent
Ains lor fremerent si bien l uis
Que il n en peurent issir puis
Iusqu au matin a l aiournee.
Quant la chambre fu desfremee
Si se leua et oÿ messe
Et atendi pour la promesse
Qu il ot iusqu a l eure de prime.
Le seignor du chastel meïsme
Apele oiant tous si li dit
 Sire ie n ai plus de respit
Ains m en yrai si ne uous poist
Que plus demourer ne me loist.
Et saichiés bien chertainement
Que uolentiers et boinement
Demouraisse encore une pieche
Pour les neueuz et pour la nieche
Monseigneur Gauuain que i aim mout. 
Trestout li sans fremist et bout
A le puchele de paour
A la dame et a son seignor
Tel paour ont qu il ne s en aut



95d.4042
Que il li uaurrent de si haut
Conme il ierent as piés chaïr
Quant il lor prist a souuenir
Qu a li ne fust ne bel ne bon.
Lors li offre a donner du sien
Li sires s il en ueut auoir
Ou soit de tere ou soit d auoir
Mais que encore .i. poi atende.
Et il respont  Dix m en deffende
Que ie ia riens nule en aie 
Et la puchele qui s esmaie
Conmenche mout fort a plourer
Si li prie de demourer.
Conme destroite et angousseuse
Pour la roÿne glorieuse
Des angles et du chiel li prie
Et pour Dieu qu il ne s en uoist mie
Ains atende encore .i. petit
Et pour son oncle dont il dit
Que il connoist aime et prise.
Lors l en est mout grans pitié prinze
Quant il ot qu ele se reclaime
De par l onme que il plus ainme
Et par la roÿne du chiel
Et de par Dieu qui est le miel
Et de la douchour de pitié.
D angousse a .i. souspir ietié
Que pour le royaume de Tharse
Ne uaurroit que chele fust arse
Que il auoit asseüree
Sa uie aueroit courte duree



96a.4073
Ou il istroit tous uis du sens
S il n i pooit uenir a tens
Et d autre part en tel destreche
Le retient le grant gentilleche
Monseigneur Gauuain son ami
C a paines ne li fent par mi
Li cuers quant demourer n i puet.
Nepourquant encor ne se muet
Anchois demeure et si atent
Tant que li gaians uint batant
Qui les cheualiers amenoit
Et a son col un pel tenoit
Gros et quarré agu deuant
Dont il les batoit mout souuent
Et il n auoient pas uestu
De robes uaillant .i. festu
Fors chemises sales et ordes
S auoient bien liés de cordes
Les piés et les mains et seoient
Seur quatre gingles qui clochoient
Febles et magres et redois.
Cheuauchant uinrent les le bois
Et unz nains bochus et enflés
Les eut keue a keue noués
Si les costioit trestous quatre
N onques ne les finoit de batre
D escorgies a pluseurs neus
Dont mout cuidoit faire que preus
Si les batoit si qu il sanoient
Ainsi uieument les amenoient
Entre le iaiant et le nain.



96b.4104
Deuant le porte enmi un plain
S arreste li gaians et crie
Au prodonme que il deffie
Ses fix de mort s i ne li baille
Sa fille et a sa garchonnaille
La le meteroit a essille*
Car il ne l aime tant ne prise
Qu en li se deignast aprochier
De garchons ara un millier
Auoec li souuant et menu
Qui seront pooulleus et nu
Tix con garchons et torchepos
Qui tuit y metront lor escos.
A poi que li prodons n esrage
Quant ot cheli qui a putage
Dist que sa fille metera
Or* tantost si qu il le uenra
Seront ochis si quatre fil
A tel destreche conme chil
Qui mix s ameroit mors que uif.
Mout souuant se claiment chaitif
Et pleure et souuent si soupire
Et lors li conmencha a dire
Mesire Yuains li frans li douz
 Sire mout est fel et estouz
Chil gaians qui forment s orgoille.
Mais ia Dix si souffrir ne ueulle
Qu il ait pooir seur uostre fille
Mout la despit et mout l auille.
Trop seroit grans mesauenture
Se si tres bele creature



96c.4135
Et de si haut parage nee
Estoit a garchons ia donnee.
Cha mes armes et mon cheual
Et faites le pont traire aual
Si me laissiés outre passer.
L un en couuenra ia laissier
Ou moi ou lui ne sai lequel.
Se ie le felon le cruel
Qui si uous ua contraliant
Pooie faire humiliant
Tant que uos fix uous rendist quite
Et le honte qu i uous a dite
uous uenist chaiens amender
Puis uous uaurroie conmander
A Dieu s iroie en mon afaire. 
Lors li uont son cheual hors traire
Et toutes ses arment* li baillent
De lui armer bien se trauaillent
Et bien et tost l ont atourné
A lui armer n ont seiourné
Se tout le mains non que il peurent.
Quant bien et bel atourné l eurent
Si n i ot que de l aualer
Le pont et de laissier aler
On li auale et il s en ist
Mais aprés lui ne remausist
Li leons en nule maniere.
Et chil qui sont remés arriere
Le conmandent au Sauueor
Car de lui ont mout grant paour
Que li maufés li anemis



96d.4166
Qui maint prodonme auoit ochis
uoiant lor iex enmi la plache
C autretel de lui ne refaiche.
Si prïent Dix qu i le deffende
De mort et sauf et uif lor rende
Et le gaiant li doinst ochirre.
Chascuns si con il le desire
Em prie Dieu mout douchement
Et li gaians mout fierement
uint uers li si le manecha
Et dist  Chil qui t enuoia cha
Ne t amoit mie par mes iex
Chertes il ne se pooit mix
De toi uengier en nule guise
Mout a bien sa uenianche prinze
De quanques tu li as fourfait.
- De noient es entrés el plait
Fait chil qui ne le doute rien.
Or fai ton mix et ie le mien
Tes paroles oiseuses me laisse. 
Tantost mesire Yuains s eslaisse
Et de cheli s est departis
Ferir le ua enmi le pis
Qu il ot armé d une piax d ors
Et li iaians reuint le cours
De l autre part atout le pel.
Enmi le pis l en donna tel
Mesire Yuains que la pel fausse
El sanc du cors en lieu de sausse
Le fer de la lanche li moulle
Et li iaians de duel les roulle



97a.4197
Si que trestout ploier le fait.
Mesire Yuains l espee trait
Dont il sauoit ferir grans cox.
Le iaiant a trouué des cox*
Qui en sa forche se fioit
Tant que armer ne se deignoit
Et chil qui tint l espee traite
Li a une enuaÿe faite
Del trenchant non mie du plat
Le fiert si bien qu il li abat
De la ioe une carbonee
Et chil l en ra une donnee
Si qu il le fait trestout brunchier
Iusques seur le dos du destrier.
A chest cop li leons se creste
De son seignor aidier s apreste
Si saut par ire et par grant forche
Et ront et fent conme escorche
Seur le gaiant le pel uelue
Desous le pel li a tolue
Une grant pieche de le hanche
Les ners et le braon li trenche
Et li iaians lor est estors
Si brait et crie conme tors
Que mout l a li leons greué
A deuz mains ot le pel leué
Et cuide ferir mais il faut
Et li leons arriere saut
Si pert son cop et chiet en uain
Par deles monseigneur Yuain
Que l un ne l autre n adesa.



97b.4228
Et mesire Yuains entesa
Si a deuz caux entrelardés.
Ains que il se fust regardés
Li ot au trenchant de l espee
L espaulle du bus desseuree
A l autre cop sous le mamele
Li a boutee l alemele
De l espee parmi le foie
Li iaians chiet le mort l aproche
Et se uns grans chaisnes cheïst
Ne cuit gregnor escrois feïst
Que li iaians fist au chaioir.
Le cop uaurrent mout tuit ueoir
Chil qui estoient ad crestiaus.
Lors y parut li plus isniax
Car tuit keurent a la cuirie
Si con li chien qui ont chacie
La uenison tant qu il l ont prinze
Ainsi y keurent sans faintise
Tuit et toutes par aatine
La ou chil gist gueule souuine.
Li sires meïsmes y court
Et toutes les gens de sa tour
Court il* sa fille auec sa mere
Or ont ioie li quatre frere
Qui mout auoient mal souffert.
De monseigneur Yuain sont serf*
Mais il ne paurrent retenir
Yuain pour riens qui auenist
Si li prïent du retourner
Pour deduire et pour seiourner.



97c.4259
Tout maintenant que fait a
Ailleurs en son afaire ua.
Et si respont uoir que il n ose
Asseürer de nule chose
Il ne set mie deuenir
S i li puet bien ou mal uenir
Mais au seigneur ytant dist il
Qu il uoloit que si quatre fil
Et sa fille prengnent le nain
S aillent a monseignor Gauuain
Quant il saront qu il iert uenus
Et conment il s est contenus
ueut qu il li soit dit et conté
Que pour noient fait le bonté
Quant nule fois ne iert seüe.
Et il dirent  Ia n iert teüe
Cheste bontés que n est pas drois.
Bien ferons quanques uous uaurrois
Mais dites moi que nous dirons
Sire quant deuant lui uenrons
De qui nous porrons nous loer
Quant nous ne uous sauons nonmer. 
Et il respont  Cheli porrois
Dire quant deuant lui uerrois
Que li cheualiers au leon
uous dis que ie auoie non.
Et auec che proier uous doi
Que uous li dites de par moi
Qu il me connoist bien et ie lui
Et si ne set or qui ie sui.
De riens nule plus ne uous pri



97d.4290
Or m en couuient aler de chi
Et ch est la riens qui plus m esmaie
Que ie trop demouré n i aie
Car ains que midi soit passés
Arai aillours a faire assés
Se ie y puis uenir a heure. 
Lors s en part que plus n i demeure
Mais anchois mout proié li out
Li sires au plus bel que il pout
Que ses quatre fix enmenast
N i ot nul mout ne s en penast
De lui seruir se il uausist
Mais li ne pleut ne li ne sist
Que nus li feïst compagnie
Lors s en ua la plache a guerpie
Tout maintenant que il s esmuet
Tant que cheual porter l en puet
En retournant uers le chapele
Que la uoie iert mout droite et bele
Et il la set mout bien tenir.
Mais ains qu il y poïst uenir
A la chapele en fu hors traite
Le damoisele et la roy faite
Ou ele deuoit estre mise
Trestoute nue en sa chemise.
Au fu liee la tenoient
Chil qui a tort sus li metoient
Che qu ele onques pensé n auoit
Mesire Yuains uient si le uoit
Au fu ou on la deut ruer
Et che li deut mout anuier



98a.4321
Courtois ne sages ne seroit
Qui de riens nule en douteroit.
uoirs est que mout li anuia
Mais boine fianche en Dieu a
Que Dix et drois li aideront
Qui a sa partie seront
En sen conpagnon mout se fie
Et ses leons ne rechet mie.
uers la presse tous eslaissiés
S en ua criant  Laissiés laissiés
Le damoisele gent maluaise
N est drois que dedens le fournaise
Soit mise que meffait ne l a. 
Et chil tantost que la que la
Si descent* si li firent uoie.
Et lui est mout tart que il uoie
Des iex chele qui aidier doit
Du cuer en quel lieu qu ele soit.
Ad iex le quiert tant qu il la treuue
Et met son cuer en tel espreuue
Qu il le retient et si l afraine
Si con le retient a grant paine
Au fort frain du cheual tirant.
Et nepourquant en souspirant
Le regarde mout uolentiers
Mais ne fait mie tous entiers
Ses souspirs c on ne le connoisse
Ains les retrenche a grant angousse.
Et de che grant pité li prent
Qu il uoit et ot et si entent
Les poures dames qui faisoient



98b.4352
Mout tres grant duel et si disoient
 Ha Dix con nous as oubliees
Com or remaurrons esgarees
Qui perdonmes si boine amie
Et tel conseil et tele aÿe
Qui a la court pour nous estoit
Par son conseil nous reuestoit
Ma dame de ses robes uaires
Mout cangera or li afaires
Qu il n iert mais qui pour li parot.
Honnis soit par qui la perdrons
Que trop grant damage y arons
N iert mais qui die ne qui lot
 Chest mantel uair et chest sercot
Et cheste coute chiere dame
Donnés a chele franche fenme
Car chertes se li enuoiés
Mout y sera bien emploiés
Que ele en a mout grant souffrete. 
Ia de che n iert parole faite
Que nus n est mais frans ne courtois
Ains demande chascuns anchois
A son oes que a autrui ne fait
Sans che que nul mestier en ait. 
Ainsi se demenoient cheles
Et mesire Yuains iert entre eles
Qui ot oÿ bien les complaintes
Qui n estoient fausses ne faintes
Et uit Lunete agenoullie
En sa chemise a depoullie
S auoit la sa confesse prinze



98c.4384
A Dieu de ses pechiés requise
Merchi et sa coupe clamee
Et chil qui tant l auoit amee
uient uers li si l en lieue amont
Et dit  Ma damoisele ou sont
Chil qui uous blasment et acusent
Maintenant se il ne refusent
Lor iert le bataille aramie. 
Et chele qui ne l auoit mie
Encor ueü ne esgardé
Li dist  Sire de le part Dé
ueigniés uous a mon grant besoing
Chil qui portent le faus tesmoing
Sont chi uers moi tout apresté.
S un poi eüssiés plus esté
Par tans fusse charbons et chendre.
uenus estes pour moi deffendre
Et Dix le pooir uous en doinst
Ainsi con gié de tort n ai point
De blasme dont ie sui blasmee. 
Cheste parole a escoutee
Li seneschaus et si doi frere
 Ha font il fame chose auere
De uoir dire et de mentir large
Mout est faux qui pour toi encharge
Pour ta parole si grans fais
Mout est li cheualiers maluais
Qui uenus est morir pour toi
Qu il est seuz et nous sonmes troi.
Mais ie li lo qu i s en retourt
Anchois que a anui li tourt. 



98d.4415
Et chil respont qui mout anuie
 Qui paour ara si s en fuie
Ne dout pas tant uos trois escus
Que sans cop m en aille uaincus.
Mout seroie ore mal afaitiés
Se ie tous sains et tous haitiés
Le plache et le camp uous laissoie
Ne ia tant conme sains y soie
Ne m en fuirai pour tes manaches.
Mais ie te conseil que tu faches
Le damoisele clamer quite
Que tu as a grant tort sourdite
Ele le dit et ie l en croi
Qu el m en a pleuie sa foi
Et dit sor le peril de s ame
C onques traïson uers sa dame
Ne fist ne dist ne ne pensa.
Bien croi che qu ele dit m en a
Si la deffendrai se ie puis
Et son droit en m aÿe truis.
Et qui le uoir dire en uaurroit
Dix se retient deuers le droit
Que Dix et drois amis se tienent
Et quant il deuers moi s en uienent
Dont ai ie meilleur compagnie
Que tu n as et meilleur aÿe. 
Et chil respont mout folement
Que il met en son nuisement
Trestout quanqu il li plaist et siet
Crient que ses leons ne li griet.
Et chil dist c onques sen leon



99a.4446
Ni amena pour compagnon
N autrui que li meller n en quiert
Mais se ses leons le requiert
Si se deffende uers lui bien
Qu il ne l en afie de rien.
Et chil respont  Quoi que tu dies
Se tu ton leon ne chasties
Et tu ne fais em pais ester
Dont n as tu chi que demourer.
Mais reua t ent si feras sens
Que par tout chest païs set l ens
Conment cheste traÿ sa dame
S est drois que en fu et en flambe
L en soit rendue la merite.
- Ne plaiche le Saint Esperite
Fait chil qui bien en set le uoir.
Ia Dix ne me doinst ioie auoir
Tant que ie deliuree l aie. 
Lors dist au leon qu il se traie
Arriere et trestous cois se gise
Et il le fait a sa deuise.
Li leons s est arriere trais.
Tantost le parole et li plais
Remaint d euz deus si s entreslongent
Li troi uers li ensamble poignent
Et il uient encontre eux le pas
Que derreer ne se uaut pas
As premerains cops n angoussier.
Lors lanches lor laissent froissier
Et si retint la soie saine
De son escu lor fait quintaine



99b.4477
Si a chascuns sa lanche frainte.
Et il a une empainte faite
Tant que d euz .i. arpent s eslongent
Mais tost reuient a la besoigne
Qu il n ot cure de lonc seiour.
Le seneschal en son retour
Deuant ses deuz freres ataint
Se lanche seur le col li fraint
Sil porte a tere malgré sien
Et cop li a donné si bon
C une grant pieche estourdis tint
Ne de riens nule ne reuint.
Et li autre doi sus li uienent
Ad espees que nues tienent
Li donnent grans cops ambedui
Mais plus grans rechoiuent li dui
Car de ses cops uaut li unz seus
Des lor tout a mesure deus.
Si se deffent uers eux si bien
Que de son droit n en portent rien
Tant que li seneschaus relieue
Qui de tout son pooir li grieue
Et li autre auec li se painent
Tant qu il le grieuent et sourmainent.
Et li leons qui che esgarde
De li aidier plus ne se tarde
Que mestiers li est che li semble
Et les dames toutes ensemble
Qui la damoisele mout ayment
Damedix souuent en reclaiment
Et si li prïent de boin cuer



99c.4508
Que souffrir ne ueulle a nul fuer
Que chil ne soit mors ne conquis
Qui pour li s est el caple mis.
Les proieres aÿe li font
Que les dames faites li ont.
Et ses leons li fait aÿe
Tele qu a premiere enuaÿe
A de si grant aïr feru
Le seneschal qui a pié fu
Qu aussi conme che fussent pailles
Fait du hauberc uoler les mailles
Et contreual si fort le sache
Que de l espaulle li errache
Le tenroit a tout le costé.
Quanque il tient l en a osté
Si que les entrailles li perent.
Chel cop li autre dui conperent.
Or sont el camp tuit per a per
De la mort ne puet escaper
Li seneschaus qui se toueille
Et retourne en l onde uermeille
Du sanc chaut qui du cors li saut.
Les autres li leons assaut
Qu ariere ne le puet cachier
Pour ferir ne pour manechier
Mesire Yuains en nule guise
Si y a mout grant paine mise.
Mais li leons sans doute set
Que ses sires mie ne het
S aÿe anchois l en aime plus
Si lor passe fierement sus



99d.4539
Tant que chil de ses caus se plaignent
Et lui reblechent et mehaignent.
Quant mesire Yuains uoit blechié
Son leon mout est courouchié
El cuer du uentre n a pas tort
Mais du uengier se paine fort
Si les bat si estroitement
Qu il les maine iusqu a noient
Si que uers li ne se deffendent
Et que en sa merchi se rendent
Par l aÿe que li a faite
Li leons qui mout se deshaite
Car en tant lieus estoit plaiés
Bien pooit estre esmaiés.
Et d autre part mesire Yuains
Ne restoit mie trestous sains
Ains auoit el cors mainte plaie
Mais de tout che tant ne s esmaie
Con de sen leon qui se deut.
Or a tout ainsi conme il ueut
La damoisele deliuree
Que s ire li a pardonnee
Sa dame trestout de son gré.
Et chil furent ars en la ré
Qui pour li ardoir fu esprise
Que che est raison de iustiche
Que chil qui autrui iuge a tort
Doit de chelui meïsme mort
Morir que il li a iugie.
Or est Lunete baude et lie
Quant a sa dame est acordee



100a.4570
Si ont tel ioie demenee
Que nules gens si grant ne uinrent.
Et tuit a lor seignor offrirent
Lor seruiche si con il durent
Sans che que il nel reconnurent
Ne la dame aussi qui auoit
Son cuer et si ne le sauoit
Li pria mout s a lui pleüst
...*
Respasser son leon et lui.
Et il dist  Dame che n iert hui
Que ie me remaigne en chest point
Tant que ma dame me pardoinst
Son mautalent et son courous.
Lors finera mes trauax tous.
- Chertes fait ele che me poise.
Ie ne tieng mie pour courtoise
La dame qui mal cuer uous porte.
Ne deüst pas ueer sa porte
A cheualier de uostre pris
Se trop n eüst uers li mespris.
- Dame fait il coi qu il me griet
Trestout me plaist quanqu il li siet
Mais ne m en metés plus en plait
Que l acoison ne le fourfait
Ne dirai iou pour nule rien
S a chix non qui le seuent bien.
- Le set dont nus se uous dui non
- Oïl uoir dame. - Et uostre non
Seuiax biau sire car me dites
Puis si uous en alés tous quites.
-Tous quites dame Non feroie



100b.4602
Plus doi que rendre ne porroie.
Ne pour chou ne uous quier cheler
Conment ie me fais apeler
Ia du cheualier au leon
N orrés parler se de moi non
Par chest non ueul que on m apiaut.
-Pour Dix biau sire che qu espiaut
Que onques mais ne uous ueïsmes
Ne uostre non nonmer n oïsmes
- Dame pour chou sauoir poés
Que ne sui gaires renonmés. 
Lors dist la dame derekief
 Encore s il ne uous estoit grief
Du remanoir uous prieroie.
- Chertes dame ie n oseroie
Iusques chertainement seüsse
Que le boin gré ma dame eüsse.
- Or alés dont a Dieu biau sire
Que uostre pesanche et uostre ire
S il li plaist uous atourt a ioie
- Dame fait il Dix uous en oie 
Puis dist entre ses dens souef
 Dame uous emportés la clef
La serrure et l escrin aués
Ou ma ioie est sil ne saués. 
Atant s en part a grant angousse
N i a chelui qui le connoisse
Fors que Lunete seulement
Qui le conuoia longuement.
Lunete seule le conuoie
Et il li prie touteuoie



100c.4633
Que ia par lui ne soit seü
Quel champion ele a eü.
 Sire fait ele non iert il. 
Aprés chou li reproia il
Que de lui li resouuenist
Que uers la dame li tenist
Boin lieu si l en uenoit en aise.
Ele li prie qu il s en taise
Que ia n en iert iour prerecheuse
Ains en iert mout ensienteuse
Et chil l en merchie chent fois.
Si s en ua pensis et destrois
Pour son leon qu i li estuet
Porter que sieuir ne le puet.
En son escu li fait litiere
De le mousse de le feuchiere
Quant il l ot faite si la couche
Au plus souef qu il puet le couche
Si l enporte tout estendu
Dedens l enuers de son escu.
...*
Tant que il uient deuant le porte
D une maison mout fort et bele
Fremee le treuue s apele
Et li portiers ouuerte l a
Si tost c onques y apela
.I. mot aprés le premerain.
A le resne li tent sa main
Si li dist  Biau sire or auant
L ostel monseignor uous present
Se il uous plaist a chi descendre.
- Chest present fait il ueul ie prendre



100d.4665
Car i en ai mout tres grant mestier
Et si est tans de herbegier. 
Atant a la porte passee
Et uit la maisnie amassee
Et tuit a l encontre lui uont
Salué et descendu l ont
Si li metent seur .i. perron
Son escu atout son leon
Et li autre ont son cheual pris
Si l ont en une estaule mis
Et li autre si conme il doiuent
Ses armes prennent et rechoiuent.
Et li sires la nouuele ot
Tout maintenant que il le sot
uient en la court si le salue
Et le dame est aprés uenue
Et si fil et ses filles toutes
Et d autres gens y ot grans routes
Sel herbegerent a grant ioie.
Mis l ont en une cambre coie
Pour che que malade le trueuent
Et de che mout bien se repreuuent
Que son lion auec lui metent
Et de lui garir s entremetent
Deus pucheles qui mout sauoient
De surgie et si estoient
Filles au seigneur de laiens.
Iourz il seiourna ne sai quanz
Feste li font petis et granz
Tant que il et sen leon furent
Gari et que raler s en durent.



101a.4695
Mais dedens chou fu auenu
Que a la mort ot plait tenu
Li sires de la noire espine
Si prinst a li tele aatine
La mors que morir le couuint.
Aprés la mort ainsi auint
De deuz filles que il auoit
Que l ainsnee dit qu ele aroit
Trestoute le tere a deliure
Tous les iourz qu ele aroit a uiure
Que ia sa seur n i partiroit.
Et l autre dit que ele iroit
A le court le roy Artur querre
Aÿe a desrainnier sa tere.
Et quant l autre uit que sa suer
Ne li soufferroit a nul fuer
Toute la tere sans tenchon
S en fu en mout grant enfrichon
Et pensa que s ele pooit
Anchois de lui a court uenroit.
Atant s appareille et atourne
Ne demeure ne ne seiourne
Ains erra tant qu ele a court uint.
Et l autre aprés sa uoie tint
Et quanqu ele peut se hasta
Mais sa uoie et ses pas gasta
Que la premiere auoit ia fait
A monseigneur Gauuain son plait
Et il li auoit otroié
Che qu ele li auoit proié.
Mais tel couuent entr euz auoit



101b.4726
Que se nus par li le sauoit
Ia puis ne s armeroit pour lui
Et ele l otroia ainsi.
Atant uient l autre seur a court
Afulee d un mantel court
D escarlate et de frois ermine
S auoit tierz iour que la roïne
Iert de la prison reuenue
Ou Melagans l auoit tenue
Et trestuit li autre prison
Et Lancheloz par traïson
Estoit remis dedens la tour.
Et en chelui meïsmes iour
Que a la court uint la puchele
Y fu uenue la nouuele
Du iaiant cruel et felon
Que li cheualiers au leon
Auoit en bataille tué.
De par lui orent salué
Monseignor Gauuain si neueu.
Le grant seruiche et le grant preu
Que il lor auoit pour lui faite
Li a sa nieche toute retraite
Et dit que bien le connissoit
Sil* ne sauoit qui il estoit.
Cheste parole a entendue
Cheste parole a enntendue*
Chele qui mout iert esperdue
Et trespensee et esbahie
Que nul conseil ne nule aïe
A le court trouuer ne quidoit



101c.4756
Quant tous li mieudres li faloit
Qu il * auoit en mainte maniere
Et par amor et par proiere
Ensayé monseignor Gauuain
Et il dist  Amie en uain
Em proiés quar ie nel puis faire
Car i ai empris un autre afaire
Que ie ne laisserroie pas. 
Et la puchele isnel le pas
S en part et uient deuant le roy.
 Rois fait ele ie uieng a toi
Et a ta court querre conseil
N en truis point mout m en merueil
Quant ie conseil n i puis auoir.
Mais ne feroie pas sauoir
Se ie sans congié m en aloye.
Et sache ma seur touteuoie
C auoir porroit ele du mien
Par amour s ele en uoloit rien
Que ia par forche que ie puisse
Et que conseil aye ne truise
Ne li lairai mon hiretage.
- uous dites fait li rois que sage
Et dementres que ele est chi
Ie li conseil et lo et pri
Qu ele uous laist uostre droiture. 
Et chele qui estoit seüre
Du meilleur cheualier du monde
Respont  Sire Dix me confonde
Se ia de ma tere li part
Chastel ne uile ne essart



101d.4787
Ne bois ne tere n autre chose.
Mais se nus cheualiers s en ose
Pour li armer ques que il soit
Qui ueulle desraisnier son droit
Si uiengne trestout maintenant.
- Ne li offrés mie auenant
Fait li rois que plus y estuet
S ele mix pourcachier se puet
Au mains iusqu a .xl. iours
Au iugement de toutes cours. 
Et chele dit lués  Sire rois
uous poés establir uos lois
Tels con uous plaist et boin uous iert
N a moi n apent n a moi n affiert
Que ie desdire uous en doye
Si me couuient que ie rechoiue
Le respit s ele le requeut. 
Et chele dit qu ele le ueut
Et mout desire et demande.
Tantost le roy a Dieu conmande
Si s est de le court departie
Si pense qu en toute sa uie
Ne finera par toutes* terre
Du cheualier au leon querre
Et*met sa paine en conseillier
Cheles qui d aÿe ont mestier.
Ainsi est en la queste entree
Et trespassa mainte contree
C onques nouueles n en aprinst
Dont tel duel ot que mal l en prinst.
Mais de che mout bien li auint



102a.4816
Que chiés un sien acointe uint
Ou ele estoit amee mout
Si perchurent bien a son uout
Que ele n estoit mie saine.
A li retenir mirent paine
Tant que son afaire lor dist
Et une autre puchele emprist
La uoie qu ele auoit emprise
Pour li s est en la queste mise.
Ainsi remest chele a seiour
Et chele erra le long du iour
Toute seule grant ambleüre
Tant que le nuit li uint obscure.
Si li anuia mout la nuis
Et de che doubla li anuis
Qu il plouuoit a si grant desrois
Con Damedix auoit de quoi
Et fu el bois mout en parfont.
Et la nuis et li bos li font
Grant anuy mais plus li anuie
Que li bos ne la nuis la pluie.
Et li chemins estoit si maus
Que souuent estoit ses cheuaus
Iusques pres des chengles en tai
Si pooit estre en grant esmai
Puchele seule sans conduit
Par mal tans et par male nuit
Si noire qu ele ne ueoit
Le cheual sor quoi se seoit.
Et pour che reclamoit adés
Dieu auant et se mere aprés



102b.4847
Et puis tous sains et toutes saintes
Et fist la nuit orisons maintes
Que Dix a hostel l amenast
Et hors de chel bos le getast.
Si proia tant qu ele oÿ
Un cor dont mout se resioÿ
Et la cuide ele qu ele truise
Hostel mais que uenir y puisse
Si s est uers la uois esdrechie
Tant qu ele entre en une chaucie
Et la chaucie droit le maine
uers le uois dont ele ot l alaine
Que par trois fois mout clerement
Sonna li cors mout hautement.
Et ele erra droite la uoie
Et se hasta tant touteuoie
Et si s adrecha uers la uois
Tant qu ele uint a une crois
Qui iert seur le chaucie a destre
Yleuc pensa que pooit estre
Li cors et chil qui l ont sonné.
Chele part a esperonné
Tant qu ele aprocha uers un pont
Et uit d un chastelet reont
Les murs blans et le barbicane.
Ainsi par auenture assenne
Au chastel si s i adrecha
La uois du cors li amena.
Le uois du cor l i a atraite
Et la auoit il une gaite
Qui sor les murs montee estoit



102c.4876
Tantost con la gaite la uoit
Si la salue et descent
Et la clef de le porte prent
Si li oeure et dit  Bien ueigniés
Puchele qui que uous soiés
Car anuit arés boin ostel.
- Ie ne demande huis mais el 
Fait la puchele et il l en maine.
Aprés le trauail et le paine
Que ele auoit le iour eü
Li est d ostel mout bien cheü
Car mout y est bien aaisie.
Aprés mengier l a araisnie
Ses hostes et si li enquiert
Ou ele ua et qu ele quiert.
Et chele li respont adonques
 Ie quier che que ie ne ui onques
Mien ensient ne ne connuy
Mais un leon a auec lui
Et on m a dit se ie le truis
Que en li mout fier me puis.
- Ie fait il tesmoing autretel
L en port qu a men anemi mortel
Me uenga dont si lié me fist
Et tout ueant mes iex l ochist.
A chele porte la dehors
Demain porrés ueoir le cors
D un grant iaiant que il tua
Si tost que gaires n i sua.
- Pour Dieu sire fait le puchele
Car m en dites uoire nouuele



102d.4911
Se uous saués ou il tourna
Et s il en nul lieu seiourna
- Ie non fait il se Dix me uoie
Mais bien uous menrai a la uoie
Demain par ou il s en ala.
- Et Dix fait ele me maint la
Ou ie uraie nouuele en oye
Car se iel truis mout arai ioie. 
Ainsi mout longuement parlerent
Tant qu en la fin couchier alerent.
Quant uint que l aube fu creuee
La damoisele fu leuee
Qui en mout grant pourpens estoit
De trouuer che qu ele queroit.
Et li sires de la maison
Se lieue et tout si conpagnon
Si le metent en droit chemin
uers le fontaine sous le pin.
Et ele de l errer s esploite
uers le chastel la uoie droite
Tant qu ele uint et demanda
As premiers gens qu ele trouua
S i li sauoient enseignier
Le leon et le cheualier
Qui entraconpagnié s estoient.
Et chil dient qu il li auoient
ueü trois cheualiers conquerre
Droit en chele pieche de tere.
Et chele dist isnel le pas
 Pour Dieu ne me chelés uous pas
Puis que uous tant dit m en aués



103a.4942
Se uous plus dire m en saués.
- Nenil font il nous n en sauons
Fors tant con dit uous en auons
Nous ne sauons que il deuint.
Se chele pour qui il cha uint
Nouueles ne uous en ensengne
N iert chi qui ia uous en aprengne
Et se a li uolés parler
Ne uous estuet pas loins aler
Qu ele est alee Dieu proier
Et messe oïr en chel moustier
Et s i a ia tant demouré
Qu assés y puet auoir ouré. 
Quoique il parloient ainsi
Lunete du moustier issi
Si li dïent  ueez le la. 
Et chele encontre li ala.
Si se sont entresaluees
Tantost a chele demandees
Les nouueles qu ele queroit.
Et l autre dit qu ele feroit
Un sien paleffroy enseler
Car auec li uaurroit aler
Si l amerroit uers un plaissié
La ou ele l auoit laissié.
Et chele de cuer l en merchie.
Li paleffrois ne tarda mie
On li amaine et ele monte.
Lunete cheuauchant li conte
Conment ele fu accusee
Et de traïson apelee



103b.4973
Et conment la res fu esprise
Ou ele deuoit estre mise
Et conment il li uint aidier
Quant ele en ot plus grant mestier.
Ainsi parlant la conuoia
Tant qu el droit chemin l auoia
Ou mesire Yuains l ot laissie.
Quant uit qu ele l ot conuoïe
Si li dist  Chest chemin tendrois
Tant que en aucun lieu uendrois
Ou nouuele uous en iert dite
Se Dix plaist et Sainte Esperite
Plus uoire que ie ne le sai.
Bien m en souuient que iel laissai
Ou pres de chi ou chi meïsme
Mais ie ne sai qu il a puis fait
Que grant mestier eüst d entrait
Quant il se departi de moi.
Par chi aprés lui uous enuoi
Et Dix le uous doinst trouuer sain
S i li plaist ains hui que demain
Or alés a Dieu uous conmant
Que ie ne uous sieurrai auant
Que ma dame a moi ne s iraisse. 
Maintenant l une l autre laisse
Chele retourne et chele en ua
Seule tant que ele trouua
Le maison ou mesire Yuains
Ot esté tant que tous fu sains.
Et uit deuant le porte gens
Cheualiers dames et sergens



103c.5005
Et le seigneur de la maison.
Si salue et met a raison
Se il seuent qu il li aprengnent
Nouueles et qu il li ensaignent
Un cheualier que ele quiert.
- Qui est font il. - Chil qui ia n iert
Sans un leon che oï dire.
- Par foi puchele fait li sire
Il parti orendroit de nous
Encore anquit l ataindrés uous
Se les esclos saués garder
Mais gardés uous de trop tarder.
- Sire fait ele Dix m en gart
Mais or me dites par quel part
Ie le sieurrai.  Et il li dïent
 Par chi tout droit . Et si li prïent
Qu ele de par eux le salut
Mais che gaires ne lor ualut
Qu ele onques ne s en entremist.
Mais leus es grans galos se mist
Que l ambleüre li sambloit
Trop petite estre et si ambloit
Ses paleffrois a grant eslais.
Ainsi galope par le tais
Et par le uoie ygal et plaine
Tant qu ele uoit cheli qui maine
Le leon en sa compagnie.
Lors s auoie et dist  Dix aÿe
Or uoi che que tant ai cachié
Mout ai bien sieui et trachié.
Mais se ie sieuch et ie n atains



103d.5036
Que me uaurra se ne le prens
Poy ou noiant uoire par foi.
Se ie ne l enmain auoec moi
Dont ai ie me paine gastee. 
Ainsi parlant s est tant hastee
Que tous ses paleffrois tressue
Si l ataint et si le salue
Et chil li respont aussi tost
 Dix uous gart bele et si uous ost
De uilenie et de pesanche
- Et uous sire ou i ai esperanche
Que bien m en porriés oster 
Lors se ua uers li acoster
Et dit  Sire mout uous ai quis.
Li grans renons de uostre pris
M a mout fait aprés uous lasser
Et mainte contree passer.
Tant uous ai quis la Dix merchi
C a uous sui assamblee chi
Et se nul mal ie y ai trait
De riens nule ne m en dehait
Ne ne m en plaing ne ne m en membre.
Tuit m en sont alegié li membre
Que la dolours m en fu emblee
Tantost c a uous fui assamblee.
Si n est pas la besoigne moie
Mixdre de moi a uous m enuoie
Plus gentix fenme et mix uaillans.
Mais se ele a uous est faillans
Dont l a uostre renon traïe
Qu ele n atent d aillours aÿe.



104a.5067
Par uous quide la damoisele
Toute desraisnier la querele
C une sieue seur desirete
Ne ueut c autres s en entremete.
Et ne li puet faire quidier
Que autres li peüst aidier.
La morra* la desiretee
Anchois conquise et achatee
Et creü uostre uasselage.
Par desrainier son hiretage



104b.5079
Ele meïsmes uous queroit
Pour le bien qu en uous esperoit
Ne ia autre n i fust uenue
S uns maus ne l eüst retenue
Tex qui par forche au lit l en traist.
Or m en respondés s i uous plaist
Se uous uenir y oserés
Ou se uous uous reposerés.
- Nenil fait il de reposer
Ne se puet nus hom aloser



104c.5089
Ne ie ne reposerai mie
Ains uous sieurrai ma douche amie
uolentiers la ou uous plaira.
Et se de moi grant afaire a
Chele pour qui uous me querés
Ia ne uous en desesperés
Que ie tout mon pooir n en faiche.
Or me doinst Dix et cuer et forche*
Que ie par sa boine auenture
Puisse desraisnier sa droiture 
Ainsi entr aus .ii. cheuaucherent
Parlant tant que il aprochierent
Le chastel de Pesme Auenture.
De passer outre n orent cure
Et li iours aloit declinant.
El chastel uienent cheminant
Et les gens qui uenir les uoient
Trestuit au cheualier disoient
 Mal ueigniés sire mal uegniez
Chest hostel uous est enseigniez
Pour mal et pour honte endurer
Che porroit unz albés iurer
- Hez fait il gent fole uilaine
...*
Et qui a tous biens a fali
Pour quoi m aués si assali
- Pour quoi  uous le sarés assés
S encore un poi auant alés
Mais ia riens nule n en sarés
Iusques tant que esté arés
Amont en chele fortereche. 
Tantost mesire Yuains s adreche



104d.5121
uers le tour et les gens s escrïent
Trestuit a haute uois li crïent
 Hu  hu  Maleüreus ou uas
S onques en ta uie trouuas
Qui te feïst honte ne lait
La ou tu uas t en iert tant fait
Que ia par toi n iert reconté.
- Gens sans honneur et sans bonté
Fait mesire Yuain qui escoute
Gent maleüree et estoute
Pour quoi m assaus Por quoi m aquels
Que me demandes Que me ueus
Qui si aprés moi te degretes
- Amis de noient te coureches
Fist une dame auques d aage
Qui mout estoit courtoise et sage
Que chertes pour mal nel* te dïent
Nule chose anchois te chastïent
Se tu le sauoies entendre
Que lassus n ailles ostel prendre
Ne le pourquoi dire ne t osent
Mais il te chastient et chosent
Pour che que esmaier te ueulent
Et a chascun faire le seulent
Autel atour as souruenans
Pour che que il n aillent laians.
Et la coustume est cha hors tiex
Que nous n osons en nos hostix
Herbegier pour riens qui auiengne
Nul prodonme qui de hors uiengne.
Or est seur toi des ore plus



105a.5152
La uoie ne te deffens plus
Se tu ueus lassus monteras
Mais par men los retourneras.
- Dame fait il se ie creoie
uostre conseil ie cuideroie
Que ie eüsse honneur perdu
Mais ie ne sauoie en quel leu
Ie trouuaisse hostel anuit mais.
- Par foi fait ele et ie m en tais
C a moi riens nule n en affiert.
Alés quel part que boin uous iert.
Et nepourquant grant ioie aroie
Se ie de layens uous ueoie
Sans trop grant honte reuenir
Mais che ne porroit auenir.
- Dame fait il Dix le uous mire
Mais mes faus cuers laiens me tire
Si ferai che que mes cuers ...* 
Tantost uers le porte s aqueut
Et ses leons et sa puchele
Et li portiers a lui l apele
Si li dist  uenés tost uenés
En tel lieu estes assenés
Ou uous serés bien retenus
Et mal y soiez uous uenus. 
Ainsi li portiers le semont
Et haste de uenir amont
Mais mout li fait laide semonse.
Et mesire Yuains sans response
Par deuant li s en passe et troeue
Une grant sale haute et noeue



105b.5183
S auoit deuant un prael clos
De pex de chaisne agus et gros.
Et par entre les peus laiens
uoit pucheles iusqu a trois chens
Qui dyuerses oeures faisoient
De fil d or et de soie ouuroient
Chascune au mix qu ele sauoit
Mais tel pouerté y auoit
Que desliees et deschaintes
En y ot de pouerté maintes
Et les mameles et les keutes
Paroient par leur cotes routes
Et les chemises as cols sales.
Les cols grelles et les uis pales
De fain et de mesaise auoient.
Il les uoit et eles le uoient
Si s enbronchent toutes et pleurent
Et une grant pieche demeurent
Qu eles n entendent a riens faire
Ne lors iex ne püent retraire
De tere tant sont acourees.
Quant un poi les ot regardees
Mesire Yuains si s en trestourne
Droit uers le porte s en retourne
Et li portiers contre lui saut
Si li escrie  Ne uous uaut
Que uous n en istrés or biau mestre.
uous uaurriez or la hors estre
Mais par mon chief riens ne uous monte
Ains arés eü tant de honte
Que uous plus n en porrés auoir



105c.5214
On le uous fera ia sauoir*.
Si n aués mie fait sauoir
Quant uous estes uenus chaiens
Car de l issir est il noient.
- Ne ie ne quier fait il biau frere.
Mais di moi par l ame ton pere
Damoiseles que i ai ueües
En chel prael dont sont uenuez
Qui dras de soie et d offrois tissent
Oeures font qui mout m abelissent
Mais che me desabelist mout
Qu eles sont de cors et de uoult
Maigres et pales et dolentes.
Si m est uis que beles et gentes
Fussent mout se eles eüssent
Teles choses qui lor pleüssent.
- Iou fait il ne uous dirai mie.
Querés autrui qui le uous die.
- Si ferai ie quant mais n en puis. 
Lors quiert tant que il treuue l uis
Del prael ou les damoiseles
Ouuroient et uint deuant eles
Si les salue ensamble toutes
Et si lor uoit cheoir les goutes
Des larmes qui lor decouroient
Des iex si conme eles plouroient.
Adont dist il  Dix s i li plaist
Chel doel qui ne sai dont uous naist
uous ost des cuers et tourt a ioie. 
L une respont  Dix uous en oye
Que uous en aués apelé



105d.5244
Il ne uous iert mie chelé
Qui nous sonmes et de quel terre
Espoir che uolés uous enquerre.
- Pour el dist il ne uin ie cha.
Sire il auint mout grant pieche a
Que li rois de l Ille as pucheles
Aloit pour aprendre nouueles
Par les cours et par le païs.
S ala tant conme faus naïs
Qu il s enbati en chest peril.
En mal eür y uenist il
Que nous chetiues qui chi sonmes
Le honte et le duel en auonmes
Que onques ne deserueïsmes.
Et bien saichiés que uous meïsmes
Y poés mout grant honte atendre
Se raenchon n en ueut em prendre.
Mais touteuoies ainsi auint
Que mes sires* en chest chastel uint
Ou il a .ii. fix de dyable
Che ne tenés uous mie a fable
Que de fenme uraiement furent.
Ychil dui combatre se duirent
Au roy dont doleurs fu mout grans
Qu il n auoit pas .xuiii. ans
Si le peüssent tout pourfendre
Aussi conme .i. anelet tendre.
Et li roys qui grant paour ot
Se deliura au mix qu il pot
Si iura qu il enuoieroit
Chascun iour tant con drois seroit



106a.5275
Chaiens de ses pucheles trente
Si fust quites par cheste rente
Et fu iuré au deuiser
Que chest treüz deuoit durer
Tant con li dui malfé duroient
Et a chel iour que il seroient
Conquis ou tué en bataille
Si fust quites de cheste taille
Et nous serions deliurees
...*
Et a trauail et a mesaise
Ianmais n arons riens qu il nous plaise.
Mais mout dis ore grant enfanche
Qui parlai de la deliuranche
Que ianmais de chaiens n istrons
Tousiours mais de soie ouuerrons
Ne ia ne serons mix uestues
Tousiours serons poures et nues
Et tousiours fain et soif arons
Ia tant gaaignier ne sarons
Que mix en ayons au mengier.
Du pain auons a grant dangier
Petit au main et au soir mains
Que ia de l oeure de ses mains
N ara chascune pour lui uiure
Que .iiii. deniers de la liure
Et de che ne porrons nous pas
Assés auoir uiande et dras
Car qui gaaigne la semaine
uint sols n est mie hors de paine.
Et bien sachiés uous a estours
Que il n i a chele de nous



106b.5307
Qu il ne gaaigne .xx. sols ou plus.
De che seroit riches uns dus
Et nous sonmes en grant pouerte
S est riches de nostre deserte
Chil pour qui nous nous traueillons.
Des nuis grant partie ueillons
Et les iours tous pour gaagnier
Qu il nous manache a mehaignier
Des menbres quant nous reposons
Et pour che reposer n osons.
Mais que uous yroie contant
De mal et de honte auons tant
Que le quint ne uous en sai dire.
Mais che nous fait esragier d ire
Que mout souuent morir ueonmes
Cheualiers armés et prodonmes
Qui as deuz malfés se conbatent
L ostel trop chierement achatent
Aussi con uous ferés demain
Que trestout seul de uostre main
uous couuerra ueulliés ou non
Combatre et perdre uostre non
Encontre les deuz uis dyables.
- Et Dix li urais esperitables
Fait mesire Yuains m en deffende
Et uous honneurt et ioie rende
Se il a uolenté li uient
Desormais aler m en couuient
ueïr ches gens qui laiens sont
Sauoir quel chiere il me feront.
- Or alés sire chil uous gart



106c.5338
Qui tous les biens donne et depart 
Lors ua tant qu i uient en la sale
N i treuue gent boine ne male
Qui de riens les meche a raison.
Tant trespassent de la maison
Que il uinrent en un uergier
Ains de lors cheuax herbegier
Ne tinrent plait ne ne parlerent.
Et sachiés bien les establerent
Chil qui l un en quident auoir.
Ne sai s il cuidoient le uoir
Encor est leur seigneur tout sain
Li cheual ont auaine et fain
...*
Mesire Yuains el uergier entre
Et aprés lui toute sa route
Apuyé uoit deseur son coute
Un prodonme qui se gesoit
Seur .i. drap de soie et lisoit
Une puchele deuant li
En un ronmans ne sai de cui.
Et pour le ronmans escouter
S i estoit uenue acouter
Une dame et estoit sa mere
Et li prodons estoit sen pere.
Et se pooient esioïr
Mout de li ueoir et oïr
Car il n auoient plus d enfans
Ne n auoit pas .xuii. ans
Et s estoit si bele et si gente
Qu en li seruir meïst s entente
Li dix d Amours s i le ueïst



106d.5370
Ne ia amer ne la feïst
Autrui s a lui meïsmes non.
Pour li seruir deuenist hom
Si* issist de sa deÿté hors
Et ferist lui meïsmes el cors
Du dart dont le plaie ne sane
Se desloiaus mires n i paine.
N est drois que nus garir en puisse
Puis que desloiauté n i truise
Et qui en garist autrement
Il n aime mie loiaument.
De cheste plaie uous deïsse
Iusques* a .i. mois fin ne preïsse
Se li escouter uous pleüst
Mais tost deïst tel y eüst
Que ie uous parlaisse d uiseuses
Que le gent n est mais amoureuse
Ne n aiment mais si con il deurent
Que nis oïr parler n en ueulent.
Mais or oés en quel maniere
A quel samblant et a quel chiere
Mesire Yuains fu herbegiés.
Contre lui salirent en piés
Tuit chil qui el uergier estoient
Tout maintenant que il le uoient
Si li dïent  Or cha biau sire
De quanques Dix puet faire et dire
Soiés uous benois clamés
Et uous et quanques uous amés 
Ie ne sai se il le dechoiuent
Mais a grant ioie le rechoiuent



107a.5401
Et font samblant que il lor plaise
Que herbegiez soit a grant aise.
Et neïs la fille au seignor
Le sert et porte grant honor
Conme on doit faire son boin hoste
Trestoutes ses armes li hostent*
Et che ne fu mie du mains
Qu ele meïsmes de ses mains
Li leue le col et le faiche
Toute honnor ueut que on li faiche
Li sires si conme ele fait.
Chemise ridee li trait
Hors d un coffre et blanches braies
Et fil et aguille a ses manches
Lachier et bien tost s en auanches*
Puis li uest et ses bras li coust.
Or doinst Dix que trop ne li coust
Cheste losenge et chest seruiche
A uestir deseur sa chemise
Li a baillié un biau sercot
Et un mantel sans haligot
uair d escarlate au col li met.
De lui seruir tant s entremet
Qu il en a honte et mout li poise
Mais la puchele est si courtoise
Et tant franche et tant deboinaire
Qu encor en quide ele poi faire.
Que bien set qu a sa mere plaist
Que riens a faire ne li laist
Dont ele le cuit losengier.
La nuit fu seruis au mengier



107b.5431
De mes tant que trop en y ot
Li aportes* anuier pot
As sergens qui des mes seruirent.
La nuit toutes honors li firent
Et mout a aise le couchierent
N onques puis a lui n aprochierent
Que il fu en son lit couchiés.
Et ses leons uint a ses piés
Si con il l ot acoustumé.
Au main quant Dix ot alumé
Par le monde son luminaire
Si matin conme il le puet faire
Qui tout fait par conmandement
Se leua mout isnelement
Mesire Yuain et la puchele
S oïrent a une chapele
Messe qui mout tost lor fu dite
En l onor de Saint Esperite.
Mesire Yuains aprés la messes*
Pour les nouueles felenesses
Quant il cuida qu il s en deüst
Aler que riens ne li neüst
Mais ne pot mie estre a son cois.
Quant il dist  Sire ie m en uois
S i uous plaist a uostre congié.
- Amis encor ne uous doing gié
Fait li sires de la maison.
Ie ne puis faire par raison
Qu en chest chastel a establie
Une mout fiere diablie
Que il me couuient maintenir.



107c.5462
Ie uous ferai ia chi uenir
Deus grans sergans mout fiers et fors
Encontr el* soit ou drois ou tors
Y couuenrra uos armes prendre.
S encontr els uous poés deffendre
Et cel* andous uaintre et ocirre
Ma fille a seignour uous desire
Et de chest castel uous atent
L onnours et quanqu il y apent.
- Sire fait il ie n en quier point.
Ia Diex ainsi ne la me doinst
Et uostre fille uous remaigne
Ou l emperere d Alemaigne
Seroit bien saus s il l auoit prinse
...*
- ...*
De noient uous uoi escondire
Que uous n en poés escaper.
Mon castel et ma fille a per
Doit auoir et toute ma tere
Qui andous les porra conquerre
Qui ia uous uendront assalir.
La bataille ne puet faillir
Ne remanoir en nule guise.
Mais ie sai bien que couardise
uous fait ma fille refuser
Qui si uous cuidiés escuser
Outreement de la bataille
Mais che sachiés uous bien sans faille
Que conbatre uous i estuet.
Pour riens escaper ne s en puet
Nus cheualiers qui cheens gise.
Cheste coustume est rente assise



107d.5495
Que trop aura longue duree
Que ma fille n iert marie*
Tant que conquis andous les uoie.
- ...*
Conbatre maloit gré mien
Mais ie m en souffrisse mout bien
Et uolentiers ce uous otroi.
La bataille ce poise moi
Ferai quant ne puet remanoir. 
Atant uienent chis ...* et noir
Andui li dui filz a nuitun.
Si n i a celui qui n ait un
Baston cornu de cornillier
Qu il auoit fait encorniller
De celure* et puis lier d arcal.
Des les espaulles contreual
Furent armés iusqu a genous
Mes les chiés orent et les uolz
Desarmés et les iambes nues
Qui n estoient mie menues.
Et ainsi armé con il uindrent
Escus reons sur les chiés tindrent
Fors et legiers pour escremir.
Li lions conmenche a fremir
Tout maintenant que il les uoit
Qu il set mout bien et aperchoit
Que a ches armes que il tiennent
Conbatre a son seignour se uienent
Si se heriche et creste ensemble
De hardement et d ire tramble
Et bat la tere de sa coue
Qu il a talent que il rescoue



107a.5527
Son seignour ains que il l ochient.
Et quant chil le uoient si dïent
 uassaus ostés de ceste plache
uostre leon qui nous manache
Ou uous uous clamés recreant
Qu autrement ie uous acreant
Le uous couuient en tel lieu metre
Qu il ne se puisse entremetre
De nous* aidier ne de uous* nuire.
Sols uous uenés a nous deduire
Que li leons uous aideroit
Mout uolentiers se il pooit.
- uous meïsmes qui le doutés
Fait mesire Yuains l en ostés
Que mout me plaist et mout me siet
S il onques puet que il uous griet
Et mout me plaist se il m aïe.
- Par foy font il or n i a mie
Faites le miex que uous porroiz
Que ia aïe n en aroiz.
Touz sols sans aïe d autrui
Solz i deués estre et nous dui.
Se li leons ert aueuc uous
Pour tant qu il se mesllast a nous
Dont ne seriés uous pas sous
Dui seriés contre nous dous.
Si uous couuient iel uous afi
uostre leon oster de chi
Mais bien uous poist tot orendroit.
- Ou uolés uous fait il qu il soit
Ou uolés uous que ie le mete 



108b.5558
Lors li moustrent une cambrete.
Il dïent  Laiens le metés.
- Fait iert des que uous le uolés. 
Lors l i maine et si l i enserre.
Et on li ua maintenant querre
Ses armes pour armer son cors
Et son cheual li ont trait fors
Si li baillent et il i monte.
Pour li laidir et faire honte
Li passent li dui campion
Qu asseüré son du leon
Qui est dedens le cambre enclos.
Des maches li donnent grans cops
Que petite aïe li fait
Escus ne hiames que il ait
Car quant sor le hiame l ataignent
Trestout li enbuignent et fraignent
Et li escus pechoie et font
Conme glache tex cops i font
Que ses poins i puet on bouter.
Mout font andui a redouter.
Et il que fait de dus maufés
De honte et de crieme escaufés
Se deffent de toute sa forche
Mout s esuertue et mout s efforche
De donner grans cops et pesans.
Ne faillent pas a lors presens
Qu il orent lor bontés a double.
Or a son cuer dolent et trouble
Li leons qui est en sa cambre
Que de la grant bonté li menbre



108c.5589
Que cil li fist par sa franchise
Que il auroit de son seruiche
Et de s aïe grant mestier
Ia li rendroit a grant sestier
Et a grant muy ceste bonté
Ia n i aroit riens mesconté
S il pooit issir de laiens.
Mout ua reuerchant de tous sens
Ne ne uoit par ou il s en aille.
Bien ot les cops de la bataille
Qui perilleuse est et uilaine
Et pour che si grant duel demaine
Qu il esrage uis et forsenne.
Tant ua reuerchant qu il assenne
Au soil qui porrissoit pres tere
Si grate tant qu il s i enserre
Et fiche iusque pres des rains.
Et ia estoit mesire Yuains
Mout traueilliés et mout suans
Que mout trouuoit les .ii. truhans
Fors et felons et adurés.
Mout i auoit cops endurés
Et rendu tant con il plus pot
Ne de riens blechiés ne les ot
Que trop sauoient d escremie
Et lor escu n estoient mie
Tel que riens en ostast espee
Tant fust trenchans et afilee.
Pour che si se pooit mout fort
Mesire Yuains douter de mort
Mes adés tant se contretint



108d.5620
Que li leons outre s en uint
Tant ot desous le soeil graté.
S or ne sont li felon maté
Donques ne le seront il mais
Car au leon triue ne pais
N aront il tant que uis les sache.
L un en aert et si le sache
A tere ausi com un ploton.
Or sont effreé li glouton
Mes n a honme en toute la plache
Qui en son cuer ioie n en faiche.
Car chil ne releuera ia
Que li leons ateré a
Se li autres ne li secourt
Pour lui aidier chele part court
Et pour lui meïsme deffendre
Qu a li s alast li leons prendre
Lués qu il aroit celui ochis
Que il auoit par tere mis.
Et si rauoit plus grant paour
Du leon que de son seignour.
Mes or est mesire Yuains fox
Des qu il li a tourné le dos
Et uoit le col nu a deliure
Se longuement le laisse uiure
Car mout li est bien auenu.
La teste nue et le col nu
Li a li glous abandonné
Et il li a tel cop donné
Que la teste du bus li ret
Si souauet que mot n en set.



109a.5651
Et maintenant a tere uient
Pour l autre que li leons tient
Que rescourre et tolir li ueut.
Mes pour noient car tant se deut
Que mire a tans mais n i ara
Qu en son uenir si le naura
Li leons qui si uint iriés
Que laidement fu enpiriés.
Et touteuoies arrier le boute
Et uoit que il li auoit toute
L espaulle destre du bus traite.
Pour lui de riens ne se dehaite
Que ses bastons li est cheüs.
Et cil gist pres conme ferus
Qu il ne se craulle ne ne muet
Mais tant a que bien parller puet
Et dit si conme il le puet dire
 Ostés uostre leon biau sire
S il uous plaist que plus ne m adoist
Que de desor faire uous loist
De moi tout quanques boin uous iert.
Cil qui merchi prie et requiert
N i doit faillir cil qui la rueue
Se honme sans pitié ne trueue.
Et ie ne me deffendrai plus
Ne ia ne me releuerai sus
De ci pour che que mestier aie
Si me met en uostre manaie.
- Di donc fait il que tu otroies
Que uaincus et recreant soies.
- Sire fait il ...* i pert bien



109b.5682
uaincus sui ie maloit gré mien
Et recreans iel uous otroi.
- Donques n as tu garde de moi
Et mes leons te rasseüre. 
Tantost uiennent grant aleüre
Toutes les gens enuiron lui
Et li sires et la dame il dui
Si li font ioie et si l acolent
Et de lor fille l aparolent
Si li dïent  Or serés uous
Damoisiax et sires de nous
Et nostre fille iert uostre dame
Car nous le uous donnons a fame.
- Et ie fait il le uous redoing.
Qui l a si l ait Ie n en ai soing
Si n en di ie riens pour desdaing
Se uous plaist* se ie ne la praing
Que ie ne puis ne ie ne doi.
Mes se uous plaist deliurés moi
Les chaitiues que uous aués
Li termes est bien le saués
Qu eles s en doiuent aler cuites.
- uoirs est fait il che que uous dites
Et ies uous rent sans contredit
Et trestoutes les uous aquit.
Mes prenés si ferés sauoir
Ma fille et trestout mon auoir
Qui est mout bele et gente et sage
Iamais si riche mariage
N aurés se uous cestui n aués.
- Sire fait il uous ne saués



109c.5713
Mon ensoigne ne mon afaire
Ne ie ne le uous os retraire.
Mais ce sachiés quant ie refus
Ce que ne refuseroit nus
Qui deüst son cuer ne s entente
Metre en puchele bele et gente
Que uolentiers la receüsse
Se ie peüsse ne deüsse.
Chesti ne autre recheuoir
Ie ne puis ce sachiés de uoir.
Si m en laissiés em pais atant
Que la damoisele m atant
Qui aueuc moi est cha uenue
Compaignie m i a tenue
Et ie la reuoil li tenir
Que qu il m en doie auenir.
- uolés biau sire Et uos conmant
Iamais se iel ne uous conmant
Et mes consax ne le m aporte
...*
Ainz remandrés en ma prison.
Orgueil faites et mesprison
Quant ie uous pri que uous preigniés
Ma fille et uous le dedaigniés.
- Desdaing sire Non fais par m ame
Mais ie ne puis espouser fame
Ne remanoir pour nule paine.
La damoisele qui m enmaine
Si gur* qu autrement ne pue* estre.
Mes ie uous iur de ma main destre
Et uous pleuis si m en creés
Que si con uous or me ueés



109d.5745
Reuendrai se ie onques puis
Et prendrai uostre fille puis
Quelque ore que bon uous iert.
- Dehais fait il qui uous en quiert
Ne foy ne plege ne creante
Se ma fille uous atalente
uous reuendrés hatiuement
Ia pour foy ne pour serement
Ie cuit ne uendriés plus tost.
Or alés que ie uous en ost
touz creantes et touz couuens.
...*
Ou uous uolés ne me caut il
N ai mie me fille si uil
Que ia par forche le uous doingne.
Or alés en uostre besoigne
Que tout autant se uous uenés
M en est con se uous remanés. 
Tantost mesire Yuains s en tourne
Que el castel plus ne seiourne
Et s en a deuant lui menés
Les chaitiues desprisonnés
Que li sires li a baillies
Poures et mal appareillies
Mais or sont riches ce lor samble.
Fors du castel toutes emsamble
Deuant lui .ii. et .ii. s en issent
Ne ie ne cuit qu eles feïssent
Tel ioie com eles le font
De celui qui fist tout le mont
S il fust du chiel uenus ent traire*.
Merci et pais li uont requerre



110a.5777
Toutes les gens qui dit li orent
Tant de honte com il plus porent
Si le uont ainsi conuoiant
Et il dit qu il n en set noiant
 Ie ne sai fait il que uous dites
Et si uous em claime ie toz quites
C onques cose que ie a mal tiegne
Ne deïstes dont me souuiegne. 
Chil sont mout lié de che qu il ouent
Et se courtoisie mout louent
Si le conmandent a Dieu tuit
Quant grant piece l orent conduit.
Et les damoiseles li ont
Congié demandé si s en uont.
Au partir toutes li enclinent
Et si li orent et destinent
Que Diex li doinst ioie et santé
Et uenir a sa sauueté
En quelcumques lieu que il aut.
Et cil respont que Diex les saut
Cui la demeure mout anuie
 Alés fait il Diex uous conduie
En uos païs sauues et lies. 
Maintenant se sont auoïes
Si s en uont grant ioie menant.
Et mesire Yuains maintenant
De l autre part se rachemine.
D esrer a grant esploit ne fine
Trestouz les iorz de la semaine
Si con la puchele le maine
Qui la uoie mout bien sauoit



110b.5808
Et le rechet lou ele auoit
Laissie la desiretee
Deshaitie et descomfortee.
Mes quant ele ot la nouuele
De la uenue a la puchele
Et du Cheualier au leon
Ne fu ioie se cele non
Que ele en ot dedens son cuer
Car or cuide ele que sa suer
De son eritaige li laist
Une partie s il li plaist.
Malade ot geü longuement
La puchele et nouuelement
Estoit de son mal releuee
Qui durement l auoit greuee
Si que bien parut a sa chiere.
A l encontre toute premiere
Lor est alee sans demore
Si les salue et les honore
De quanques ele sot ne puet.
De la ioie parler n estuet
Qui fu la nuit a l ostel faite
Ia parole n en iert retraite
Que trop i aroit a conter
Tout uous trespas dusqu au monter
De l endemain qu il s en partirent.
Puis ont erré tant que il uirent
Le chastel ou li roys Artus
Ot seiourné quinzaine ou plus.
Et la damoisele i estoit
Qui sa serour desiretoit



110c.5839
Qu ele auoit puis mout pres tenue
La court s atendoit la uenue
Sa serour qui uient et aproche.
Mais mout petit au cuer li toche
Qu ele ne cuide qu ele truise
Nul cheualier qui souffrir puisse
Monseigneur Gaueyn en estour.
Ne il n i auoit mais c un iour
De la quarantaine a uenir
L eritage sole a tenir
Est* desrainié quitement
Par raison et par iugement
Se cil sols iours fust trespassés.
Mais plus i a a faire assés
Qu ele ne cuide ne ne croit.
En un hostel bas et estroit
Fors du chastel chele nuit iurent
Ou nules gens nes reconnurent
Car se il un* chastel ieüssent
Toutes les gens les conneüssent
Et de che n auoient il soing.
...*
A l ambe* apparissant s en issent
Si se reponnent et tapissent
Tant que li iours fu clers et grans.
Iors auoit passé ne sai quans
Que mesires Yuains* s estoit
Destournés. si que ne sauoit
A court de luy nule nouuele
Fors que solement la puchele
Pour cui il se deuoit conbatre.
Pres a trois liues ou a quatre



110d.5871
S estoit de la court trestournés
Et uint a court si atournés
Que reconnoistre ne le porent
Cil qui toziours ueü l orent
As armes que il aporta.
La damoisele qui tort a
uers sa serour trop en apert
uoiant toz li* a cort offert
Que par lui desrainier uoldroit
La querele ou ele n a droit
Li dist au roy  Sire or passe
Iusqu a poi sera nonne basse
Et li deesrains iours est hui.
Si ueez bien conment ie sui
Garnie a mon droit maintenir.
Se ma suer deüst reuenir
N i eüst mais que demourer.
Dieu en puisse ie aourer
Quant el ne uient ne ne repaire.
Bien i pert que miex ne puet faire
Si s est pour nient trauillie
Et i ai esté appareillie
Touz les iours dusqu au deesrain
A desrainier che qui est mien.
Tout ai desrainié sans bataille
S est or mais drois que ie me raille
En mon eritaige em pais
Que ie ne respondroie mais
A ma serour pour riens qui uiue
Si uiura dolente et caitiue. 
Et li roys qui mout bien sauoit



111a.5902
Que la puchele tort auoit
uers sa serour trop desloial
Li dist  M amie en court royal
Doit on atendre par ma foy
Tant con la iustiche le roy
Siet et atent pour droiturier.
N i a rien de corion ploier
Qu encor uendra si con ie pens
uostre serour trestout a tans. 
Ains que li roys eüst ce dit
Le cheualier au leon uit
Et la puchele delés lui
Sol a sol uenoient il dui
Car du leon emblé se furent
Si fu remés la ou il iurent.
Li roys la puchele a ueüe
Si ne l a pas deconneüe
Et mout li plot et abeli
Quant il la uoit car deuers li
De la querele se tenoit
Por ce que au droit entendoit.
De la ioie que il en ot
Li dist au plus tost que il pot
 Or auant bele Dex uous saut
Quant l autre l ot toute en tressaut
Ele trestourne si la uoit
Et le cheualier qu ele auoit
Amené a son droit conquerre
Si deuint plus noire que terre.
Mout fu bel de tous appelee
La puchele et ele est alee



111b.5935
Deuant le roy et sa maisnie
 Roys s or puet estre desrainie
Ma droiture ne ma querele
Par nul cheualier dont l iert ele
Par cestui la soiie merchi
Qu amené ai desques ichi.
S eüst il mout aillours a faire
Li frans cheualiers deboinaires
Mais de moi li prinst tes pités
Qu il a arriere dos getés
Tous ses affaires pour le mien.
Or feroit courtoisie et bien
Ma dame ma tres chiere suer
Que i ainme autant conme mon cuer
S ele de mon droit me laissoit
Tant qu entre moi et li pais soit
Que li ne demang riens du sien.
- Ne ie ne ueul fait ele du tien
Que tu n as riens ne ia n aras.
Ia tant preechier ne saras
Que riens emportes pour preechier
Toute em porras de duel sechier. 
Et l autre respont maintenant
Qui auques sauoit d auenant
Et mout estoit sage et courtoise
 Certes fait ele mout m en poise
Quant pour nous deus se combatront
Dui si prodome con cist sunt.
C est la querele mout petite
Mais ie ne le puis clamer cuite
Que trop grant mestier en aroie.



111c.5966
Pour ce plus boin gré uous saroie
Se uous me rendiés mon droit.
- Certes qui or te repondroit
Fait l autre mout seroit musarde.
Max fus et male flambe m arde
Se iai* ie* doing dont miex te uiues
Anchois assambleront les riues
...*
Se la bataille nel te donne.
Diex et li droiz que ie i ai
En cui ie me fi et fiai
Toz tans des qu au iour qu il est hui
En soit en aïe a cestui
Que par pitié et par franchise
Se pouroffre de mon seruiche
Si ne set il cui ie sui
Ne ne me connoist ne ie lui 
Tant ont parlé qu atant remaignent
Les paroles et si enmainent
Les cheualiers en mi la court.
Et toz li pueples aprés court
Si com a tel afaire seulent
Courre les gens qui ueoir ueulent
Cops de bataille et d escremie.
Mais ne s entreconnoissent mie
Cil qui combatre se uoloient
Que mout entramer se soloient.
Et or donc ne s entraiment il
 Oïl  uous respont et  nenil 
Et l un et l autre prouuerai
Si que raison i trouuerai.
Pour uoir mesire Gauuains aime



111d.5998
...*
Et Yuains lui ou que il soit
Des ici se il le sauoit
Feroit il ia de luy grant feste
Et si meteroit pour lui sa teste
Et cil la siue ausi pour lui
Anchois qu en li feïst anuy.
N est ce Amors entiere et fine
Oïl certes. Et la Haïne
Dont ne rest ele toute aperte
Que ch est cose toute a certes
Que li uns a l autre sans doute
uoldroit auoir la gorge route
Ou tant auoir fait en uoldroit
De honte que pis en uaudroit.
Par foy c est merueille prouuee
Qu en a en un uaissel trouuee
Amor et Haïne mortel.
Dex Meïsmes en un ostel
Conment puet estre li repaires
A choses qui si sont contraires
En un ostel si con moi samble
Ne püent eles estre emsamble
Que ne porroit pas auenir
L une aueuc l autre en un manir*
Que noise et tenchon n i eüst
Se l une l autre i seüst.
Mais en un cors a plusors menbres
Que il i a loges et chambres
Ainsi puet bien estre la cose
Espoirs Amors s estoit enclose
En aucune chambre celee



112a.6030
Et Haïne s en iert alee
Es loges par deuers la uoie
Pour che que on ne la uoie.
Or est Haïne mout en coche
Qu ele esperonne et point et broche
Sor Amor quanque ele puet
Et Amor onques ne se muet.
Ha Amors ou iés tu reposte
Car t en is si uerras quel hoste
Ont sor toi amené et mis
Li ennemi a tes amis
Li ennemi sont cil meïsme
Qui s entraiment d amour saintime
Qu amours qui n est fause ne fainte
Est precieuse chose et sainte.
Si est Amours auugle toute
Et Haïne ne reuoit goute
Qu Amours deffendre li deüst
S ele les requeneüst
Que li uns l autre l *adesast
Ne feïst riens qui li pesast.
Pour che est Amours auoeglee
Et desconfite et desiuglee
Et cels qui tout sont sien a droit
Ne reconnoist et si les uoit.
Et Haïne dire ne set
Pour quoi li uns d ous l autre het
Se les ueut faire meller a tort
Si het li uns l autre de mort.
N aime pas or poés sauoir
L ome qu il uodroit auoir



112b.6061
Honi qui de sa mort desire.
Conment uelt dont Yuains occirre
Sonseigneur* Gauuain son ami
Soll* et il lui autresi.
Si uoldroit mesire Gauuains
Yuain occirre a ses mains
Ou faire pis que ie ne di
Nenil iel uous iur et affi.
Li uns ne uoldroit auoir fait
A l autre ne honte ne lait
Por quanques Diex a fait por honme
Ne pour tout l empire de Roume.
Or ai ie menti laidement
Que l en uoit bien apertement
Que li uns uelt enuaïr l autre
Lanche leuee sor le fautre
Et li uns l autre uelt blecier
Et lui laidir et empirier
Que ia de rien ne s en faindra.
Or die De qui se plaindra
Cil qui des cox ara le pis
Quant l uns ara l autre conquis
Car s il font tant qu il s entreueignent
Grans paours est qu il ne maintiegnent
Tant la bataille et la mellee
Qu ele iert de l une part outree.
Porra Yuains par raison dire
Se la soie partie est pire
Que il li ait fait lait ne honte
Qui entre ses amis le conte
N ainc ne l apela par son non



112c.6092
Se ami et compaignon non
Ou s il rauient par auenture
Que cil li refaiche laidure
Ou de que que soit le souruaint
Aura il tort se il se plaint
Nenil qu il ne saura de qui.
Entreslongié se sont andui
Por ce que il s entreconnoissent.
A l asambler les lances froissent
Qui grosses ierent et de fraisne.
Li uns l autre de riens n arraisne
Car s il entrarrainié se fuissent
Autre assamblee fait eüssent.
Ia n eüst a lor assamblee
Feru ne lanche ni espee.
Entrebaisier et acoler
S alaissent ains que afoler
S il s entrafolent et mehaignent
Les espees riens n i gaaignent
Ne li hiame ne li escu
Sont enbuignié et confundu
Et des espees li trenchant
Engroignent ...* rebroschant.
Car il s en donnent mout grans flas
Des trenchans non mie des plas
Et des poins redonnent tes cops
Sor les naseax et sor les clos
Et sor les frons et sor les ioes
Que toutes sont perses et bloes
La ou li sans chaoit desous.
Et les haubers ont si derous



112d.6123
Et les escus si depechiés
N i a celui ne soit blechiés.
Et tant se painent et trauaillent
A poi qu alaines ne lor faillent.
Si se conbatent une chaude
Que iagonce ne esmeraude
N ont sor les hiames atachie
Ne soit muelu et esquachie
Car des poins si grans cops se donnent
Sor les hiames que tuit s estonnent
Et par poi qu il ne s escheruelent.
Li oeil des chiés lor estinchelent
Qu il ont les poins quarrés et gros
Et fors les ners et dur les os
Si se donnent males grongnies
A ce qu il tiennent enpoignies
Lors espees qui grant aïe
Lor font quant il fierent a hie.
Quant grant pieche se sont lassé
Tant que li hiame sont quassé
Et li haubers tuit desmaillié
Tant ont des espees maillié
Et li escu fendu et frait
Un poy se sont arriere trait
Si laissent reposer lors uaines
Et si reprennent lors alaines.
Mais n i font mie grant demore
Ains court li uns a l autre sore
Plus fierement qu ainc mais ne firent
Et tuit dïent que mais ne uirent
Deus cheualiers plus coragous



113a.6152
 Ne se combatent mie a gous
Ainchois le font trestout a certes.
Les merites ne les desertes
Ne lor en seront ia rendues. 
Ces paroles ont entendues
Li dui ami qui s entrafolent
S entendent bien que il parolent
Des dous serours entracorder
Mais la pais ne püent trouuer
Deuers l aisnee en nule guise.
Et la maisnee s estoit mise
Sor che que li roys en diroit
Et ia rien n en contrediroit.
Mes l aisnee est si entiere
Que nes la roïne Genieure
Et li cheualier et li roys
Qui mout estoit frans et courtois
Deuers la maisnee se tiennent.
Et tuit le roy proyer en uiennent
Que maugré l aisnee serour
Doinst la tere a la menour
La tierche partie ou la quarte
Et les dous cheualiers departe
Que trop sont de grant uasselaige
Et trop i aroit grant damage
Se li uns d aus l autre afoloit
Et point de s onnour li toloit.
Et li roys dist que a la pais
Ne s entremetra il iamais
Que l aisnee suer n en a cure
Tant par est male creature.



113b.6183
Toutes ces paroles oïrent
Li dui qui de caus s entrenpirent
Et qu a tous est a grant merueille
Et la bataille est si pareille
Que on ne set par nul auis
Qui ait le miels ne qui le pis.
Nes li dui qui se combatent
Qui par martire honnour acatent
S esmerueillent et esbahissent
Que si par ingal s enuaïssent
Qu a grant merueille a chascun uient
Qui est cil qui se contretient
Encontre lui si fierement.
Si se combatent longuement
Que li iours uers la nuit se trait
Ne il n i a celui qui n ait
Le cors las et les bras dolans.
Que li sans touz chaus et boullans
Par mains leus par les cors leur boulent
Que par desous les haubers coulent
Ne n est merueille s il se ueulent
Reposer car forment se deulent.
N ont plus de la bataille cure
Et pour la nuit qui uient oscure
Et pour ce que mout s entredoutent.
Ces dous coses en sus les boutent
Et semonnent qu en pais s estoissent
Mais ainchois que du camp s en uoisent
Se seront bien entracointié
S aura entr els ioie et pitié.
Mesire Yuains parla anchois



113c.6220
Qui mout estoit preus et courtois
Mais au parller nel reconnut
Ses boins amis car ce li nut
Qu il auoit la parole basse
Et la uoiz et feble et quasse
Car touz li sans li fu meüs
Des cops qu il auoit receüs.
 Sire fait il la nuis aproche
Ia ne cuit blasme ne reproche
N en arons se nuiz nous depart.
Mais tant di de la moie part
Que mout uous dout et mout uous pris
N onques en ma uie n enprins
Bataille dont tant me dosisse
Ne cheualier qui tant uosisse
Connoistre ne cuidai ueoir.
Bien sauez uos cops asseoir
Et bien les saués emploiier.
Ainc ne soi tant de cops paiier
Cheualier que ie queneüsse
Ia mien ueul tant ne receüsse
Com uous m en aués hui presté.
Tout m ont uostre cop entesté.
- Par foy fait mesire Gauuains
N estes si estonnés ne uains
Que ie autant ou plus ne soie
Et se ie uous requenissoie
Espoir ne uous greueroit rien.
Se ie uous ai presté du mien
Bien m en aués rendu le conte
Et du chatel et de la monte



113d.6253
Que larges estiés du rendre
Plus que ie n estoie du prendre.
Mes conment que la cose praigne
Quant uous plaist que ie uous apraigne
Par quel non ie sui appelez
Ia mes nons ne uous iert celés
Gauuains ai non fil le roy Lot. 
Tantost con mesire Yuains l ot
Si s esbahist et espert toz.
Par mautalens et par couroz
Flatist a la tere s espee
Que toute estoit ensanglantee
Et son escu tout depechié
Si descent du cheual a pié
Et dist  A las Quel mesqueance
Par trop laide mesconissance
Ceste bataille fait auoumes
Que entreconneü ne nous sonmes
Que ia se ie uous queneüsse
A uous combatus ne me fuisse
Ains me clamaisse recreant
Deuant le cop iel uous creant.
- Conment fait mesire Gauuains
Qui estes uous - Ie sui Yuains
Qui plus uous aim con hom du monde
Tant con il dure a la reonde
Que uous m aués amé toziorz
Et honneré en toutes corz.
Mais ie uous ueul de cest afaire
Tel amende et tel honnour faire
Que outreement outré m otroi.



114a.6284
- Iche feriés uous pour moy 
Fait mesire Gauuains li dols.
 Certes trop seroie estols
Se ie ceste amende en prenoie.
Ia certes ceste honnors n iert moie
Ains iert uostre ie la uous lais.
- Ha biau sire nel dites mais
Ice ne porroit auenir
Ie ne me puis mais soustenir
Si sui atains et sourmenés.
- Certes de naient uous penés
Fait ses amis et ses compains.
Mes ie sui comquis et atains
Ne ie n en di riens por losenge
Qu il n a el monde si estrange
Cui ie autretant n en deïsse
Ainchois que plus des cops souffrisse. 
Ainssi parllant est descendus
S a li uns a l autre tendus
Les bras as cops* si s entrebaisent
Ne de ce mie ne se taissent
Que chascuns outré ne se claint.
La tenchons onques ne remaint
Tant que li roys et li baron
uiennent courant tout enuiron
Se les uoient encontreioïr
Si desirent mout a oïr
Que ce puet estre et qui chil sont
Qui si grant ioie s entrefont.
 Seignor dist li roys dites nous
Qui si a tost mis entre uous



114b.6315
Ceste amitié et ceste acorde
Que tel haïne et tel descorde
I a hui toute ior eüe.
- Sire ne uous iert pas teüe
Fait mesire Gauuains ses niés
La meskeance et li meschiés
Dont ceste bataille a esté.
Des que chi estes arresté
Pour l oïr et pour le sauoir
Bien iert qui uous en dira uoir.
Sire Gauuains uostre niés sui
Mon conpaignon ne reconnui
Monseigneur Yuain qui est ci
Tant que il a soiie merchi
Si con Dieu plaut mon non m enquist.
Li uns a l autre son non dist
Et lors si nous entrequenumes
Quant bien entrebatu nous fumes.
Bien nous sonmes entrebatu
Et si* nous fusson combatu
Encor .i. poi plus longuement
Il m en alast trop malement
Car par mon chief il m eüst mort
Par sa prouesce et par le tort
Cele qui m auoit en camp mis.
Mes miels ueul ie que mes amis
M ait outré d armes que tué. 
Lors a tout le sanc remué
Mesire Yuains et si li dit
 Sire conpains se Dieu m aït
Trop aués grant tort de ce dire



114c.6346
Mes bien saiche li roys me sires
Que ie sui de cheste bataille
Outrés et recreans sans faille.
- Mes ie. - Mes ie   fait cil et cil.
Tant sont andui franc et gentil
Que la uictore et la couronne
Li uns a l autre otroie et donne
Ne cil ne cil ne la uelt prendre
Ains fait chascuns par force entendre
Au roy et a toutes les gens
Qu il est outrés et recreans.
Mais li roys la tenchon depieche
Quant oï les ot une piece
Car li roys mout ce li plaisoit
Et ce aueuc que il ueoit
Qu il s estoient entracolé
S auoit li uns l autre afolé
Et enpirié en pluseurs lex.
 Seigneur fait il entre uous dex
A grant amor bien le moustrez
Que chascuns dit qu il est outrés.
Mais or uous en metés sor moy
Et ie l amenderai ie croi
Si bien que honnors uous sera
Et touz siecles m en loera. 
Lors ont au roy acreanté
Que il feront sa uolenté
Tout ainsi com il le dira.
Et li roys dit qu il partira
A bien et a foy la querele.
 Ou est fait il la damoisele



114d.6377
Qui sa serour a fors boutee
De sa tere et desiretee
Par force et par male merci
- Sire fait ele ie sui ci.
La estes uous uenés auant.
Bien le sauoie pieche a grant
Que uous la desiretiés.
Ses drois ne sera plus laissiés.
uous qui uoliés auoir
Sa partie par estouuoir
uous couuient toute a clamer cuite.
- A sire roys se ie ai dite
Une response niche et fole
Ne me deués prendre a parole.
Pour Dieu sire ne me greuez
uous estes roys si uous deués
Garder de tort et de mesprendre.
- Pour ce fait li roys ueul ie rendre
A uostre serour sa droiture
Et ie n ai de tort faire cure.
Et uous aués bien entendu
Qu en ma merci se sont rendu
uostre cheualier et li siens
Ie ne dirai pas toz uos buens
Que uostre tors est queneüs.
Chascuns dit qu il est chancheüs
Tant ueut li uns l autre honnerer.
A che n ai ie que demourer
Des que la cose est sor moi mise
Ou uous ferés a ma deuise
Tout quanque ie deuiserai



115a.6408
Outreement ou ie dirai
Que mes niés est d armes conquis.
Lors si uaudroit a uo ués pis
Mais ie dirai contre mon cuer. 
Si nel deïst il a nul fuer
Mais il le dist pour essaier
Se il le peüst esmaiier
Qu ele rendist a sa serour
Son yretage par paour
Et si s en aperchut il bien
Que ele ne l en rendist rien
Pour riens que dire li seüst
Se force ou crieme n i eüst.
Pour che qu ele doute et crient
Li dist  Sire or me conuient
Que ie faiche uostre talent
Mes mout en ai le cuer dolent
Et iel ferai que qu il me griet
S aura ma suer che qui li siet
De sa part de son yretaige
Li doins uous meïsme en ostaige
Pour che que plus seüre en soit.
- Reuestés l ent tout orendroit
Fait li roys et ele en deuiegne
uostre fame et de uous le tiegne
Si l amés conme uostre fame
Et ele uous conme sa dame
Et conme sa serour germaine. 
Ainssi li roys la cose maine
Tant que de sa tere est saisie
La puchele si l en merchie.



115b.6439
Et li roys dist a son neueu
Au cheualier uaillant et preu
Que ses armes oster se laist
Et mesire Yuains se li plaist
Se relaist la siue tolir
Car bien s en puet or mais souffrir.
Lors se desarment li uassal
Si se departent par igal.
Et c onques* il se desarmoient
Le leon courant uenir uoient
Qui son seignour querant aloit.
Tout maintenant que il le uoit
Si conmenche grant ioie a faire.
Lors ueïssiés gens arrier traire
Trestous li plus hardis s en fuit.
 Estés fait mesire Yuains tuit.
Por quoi fuiés Nus ne uous cache
Nel doutés ia que mal uous faiche
Li leons que uenir ueés.
De che se uous plaist me creés
Qu il est a moi et ie a luy
Si soumes compaignon andui. 
Lors s aseürent chil de uoir
Quant oïrent ramenteuoir
Les auentures au leon
De lui et de son compaignon
C omques ne fu autres qui ochist
Le felon gaiant maleït.
Et mesire Gauuains li dist
 Sire compains se Diex m aït
Mout m aués hui auileni.



115c.6470
Mauuaisement uous ai meri
Le seruiche que me feïstes
Du gaiant que uous ocheïstes
Ains n eustes paour de ses manaches.
A uous ai ie penssé grant pieche
Et pour che en estoie ie engoussox
Que on disoit que entre nous dox
Auoit amor et acointanche.
Mout i ai pensé sans doutanche
Mes apenser ne me sauoie
N omques parler oï n auoie
De cheualier que ie seüsse
En tere ou esté eüsse
Que le cheualier au leon
Fust nus appelés en son non. 
Desarmés uont ainssi parlant
Et li leons ne uint pas lent
uers son seignour la ou il sist.
Quant deuant li fu si li fist
Grant ioie conme beste mue.
En enfremerie et en mue
Les en couuient tous deus mener
Car a lors plaies resaner
Ont mestier de mire et d entrait.
Deuant li mener les en fait
Li roys qui mout chiers les auoit.
Un surgien que il sauoit
De plaie garir plus que nus
Lors fist mander li roys Artus.
Et cil du garir se pena
Tant que toz deus bien les sana



115d.6497
Au miex et au plus tost qu il pot.
Et quant tous deus garis les ot
Mesire Yuains qui sans retour
Auoit son cuer mis en amour
uit bien que durer ne porroit
Mais pour amors enfin morroit
Se sa dame n auoit merchi
De li qu il se moroit pour li.
Et pense qu il s en partiroit
Toz sols de court et si iroit
A se fontaine guerroier
Et s i feroit tant fourdroier
Et tant uenter et tant plouuoir
Que par force et par estouuoir
Li couuendroit faire a li pais
Ou il ne fineroit iamais
De la fontaine tourmenter
Si feroit plouuoir et uenter.
Maintenant que mesire Yuains
Senti qu il fu waris et sains
Si s en parti que nus nel sot
Mais que auec li son leon ot
Qui onques en toute sa uie
Ne uaut laissier sa compaignie.
Puis errerent tant que il uirent
La fontaine et plouuoir i uirent*.
Ne cuidiés pas que ie uous mente
Que si fu fiere la tormente
Que nus n en conteroit le disme
Qu il sambloit que iusque en abisme
Deüst fondre la forest toute.



116a.6528
La dame de son castel doute
Que il ne fonde tout emsemble
Li mur crollent et la tour tramble
Si que par poi qu ele ne uerse.
Miex uausist estre prins em Perse
Li plus hardiz entre les Turs
Qu il fust laiens entre les murs.
Tel paour ont que il maudïent
Trestous lors ancesors et dïent
 Maudis soit il li premiers hom
Qui fist en chest castel maison
Et chil qui chest castel fonderent
Qu en tout le monde ne trouuerent
Lieu que on deüst plus haïr
C uns seus hons ne* puet enuaïr
Et tormenter et traueillier. 
De ceste cose conseillier
uous couuient dame fait Lunete.
Ne trouuerés qui s entremete
De uous aidier a chest besoing
S on ne le ua quere mout loing.
Iamais uoir ne reposerons
En chest castel ne n oserons
Les murs ne la porte passer.
N oseroit nus sachiés de cler
Cheualiers pour cesti affaire
Ne s en oseroit auant traire
Touz li mieudres bien le saués.
S est ore ainsi que uous n aués
Qui deffende uostre fontaine
S en samblerés fole et uilaine



116b.6559
Mout bele honnor i ara ia
Quant sans bataille s en ira
Chil qui si uous a enuaïe.
Chertes uous estes maubaillie
S autrement de uous ne pensés.
- Tu fait la dame qui tant ses
Me di conment i en penserai
Et ie a ton los en ferai.
- Dame certes se ie sauoie
uolentiers uous conseilleroie
Mais uous ariés grant mestier
De plus raisnaule conseillier.
Pour che si ne m en os meller
Et le plouuoir et le uenter
Aueuc les autres soufferrai
Tant se Dieu plaist que ie uerrai
Chaiens uenir aucun preudome
Qui prendra le fais et la some
De ceste bataille seur li.
Mais ie ne cuit que che soit hui
Si uaudra mout pis a uostre oés. 
Et la dame li respont loés
 Damoisele car parlés d el
Sachiés qu en chiax de mon ostel
N ai ie certes nule atendue
Que ia par eus soit deffendue
La fontaine ne li perrons.
Mais ie uous pri cor i metons
Nostre conseil et nostre senz
Au besoing toziorz le dit en
Doit on son ami esprouuer.



116c.6590
- Dame qui cuideroit trouuer
Cheli qui le gaiant ocist
Et les trois cheualiers comquist
Il le feroit boin aler querre.
Mais tant que il aura le guerre
L ire et le courous sa dame
N a il sous chiel honme ne fame
Que il creïst mien ensient
Iusque on li iure et fiant
C on fera toute sa puissance
De racorder la mesqueance
Que sa dame a si grant uers li
Qu il en muert de duel et d anui. 
Et la dame dist  Ie sui preste
Ains que uous entrés en la queste
Que ie uous pleuisse ma foy
Et iuerrai s il uient a moy
Que ie sans gile et sans faintise
Li ferai tout a sa deuise
La pais se ie faire le puis. 
Et Lunete li respont puis
 Dame de che ne doutés rien
Que uous ne li puissiez mout bien
Sa pais faire se il uous siet
Mais du serement ne uous griet
Que ie le prenderai touteuoie
Ains que ie me mete a la uoie.
- Che fait la dame ne me poise. 
Lunete qui fu mout cortoise
Li fist tout maintenant hors traire
Un mout precieus saintuaire



116d.6621
Et la dame est a genox mise.
Au ieu de la uerité l a prinse
Lunete mout cortoisement.
A l escheuir du serement
Bien de son cuer iuré li a
Chele qui escheui li a.
 Dame fait ele hauchiés la main
Mes ne ueul pas qu aprés demain
M en metés sus ne che ne quoi
Que uous n en faites riens pour moi.
Pour uous meïsmes le ferés
Se il uous plaist si iuerrés
Pour le Cheualier au leon
Et uous a boine entencion
uous penerés tant qu il saura
Que l amor de sa dame ara
Tout en tout si com il ot onques. 
Le main destre leua adonques
La dame et dist  Trestout ainsi
Com tu l as dit ie le t otri
Et si m aït Diex et les sains
Que ia mes cuers ne sera fains
Que ie tout mon pooir n en faiche.
L amor li rendrai et la grace
Que il seut a sa dame auoir
Se i en ai forche ne pooir. 
Or a bien Lunete esploitié
De riens n auoit tel couuoitié
Com de che que ele auoit fait.
Et on li auoit ia hors trait
Un palefroi souef amblant.



117a.6653
Monte Lunete si s en ua
Tant que desous le pin trouua
Chelui qu ele ne quidoit pas
Trouuer a si petit de pas
Ains cuidoit qu il li couuenist
Mout querre ains qu a lui paruenist.
Par le leon l a conneü
Tantost conme ele l a ueü
Si uient uers lui grant aleüre
Si descent a le tere dure.
Et mesire Yuains la connut
De si loins conme il l aperchut
Si la salue et ele lui.
Et dist  Sire mout lie sui
Quant ie uous ai trouué si pres. 
Et mesire Yuains dist aprés
 Conment Me queriés uous donques
- Oïl sire et si ne fui onques
Si lie puis que ie fui nee
Que i ai ma dame a che menee
S ele pariurer ne se ueut
Que tout ainsi conme ele seut
Iert uostre dame et uous se sire
Pour uerité le uous os dire. 
Mesire Yuains dont s esioïst
Et le damoisele tost prist
Si le baise mout douchement.
Et puis dist ele  Alons ent 
Puis li demande  Le non de moy
Aués nonmé - Nai par ma foy
Ne ne set conment aués non



117b.6704
Se cheualier au leon non. 
Ainsi parlant s en uont adés
Et li leons tousiours aprés
Tant qu au chastel uinrent tout troi.
Le dame trouua deuant soi.
Si tost qu il le peut percheuoir
A ses piés se laissa cheoir
Mesire Yuains trestous armés.
Et Lunete qui fu delés
Li dist  Dame releués l en
Et metés paine et forche et sens
A le pais faire et au pardon
Que nus ne li puet se uous non
En tout le monde pourcachier. 
Lors l en fait le dame drechier
Et dist  Mes pooirs est tous soins
A sa uolenté faire et ses boins
Et uaurrai mout mais que ie puisse.
- Chertes dame ia ne deïsse
Fait Lunete se ne fust uoirs.
Tous en est uostres li pooirs
...*
Ains n eüstes ne ia n aurois
Si boin ami conme chestui.
Dix doinst que entre uous et lui
Ait boine pais et boine amour
Tele qu il ne faille nul iour.
Dix le m a fait si pres trouuer.
Ia a le uerité prouuer
Ne couuient autre raison dire.
Dame pardonnés li uostre ire
Que il n a dame autre que uous
117c.6746
Ch est mesire Yuains uostre espous. 
A chest mot le dame tressaut
Et dist  Se Damedix me saut
Bien m as a tes paroles prise
Que chelui qui riens ne me prise
Me feras amer mal gré mien.
Or as tu esploitié mout bien
Or m as tu mout a gré seruie
Mix uausisse toute ma uie
uens et orages endurer
Et se ne fust de pariurer
Trop laide chose et trop uilaine
Ianmais a moi pour nule paine
Pais ne acorde ne trouuast.
Tousiours mais el cuer me couuast
Si con li fus cueue en la chendre
Che dont ie ne ueul or reprendre
Ne ne me chaut du recorder
Puis qu a li m estuet acorder. 
Mesire Yuains ot et entent
Que ses afaires mout bien prent
Qu il ara sa pais et s acorde
Et dist  Dame misericorde
Doit on de pechaour auoir.
Comperé ai mon mal sauoir
Et ie le doi bien comperer.
Folie me fist demourer
Si me rent coupables et fourfait
Et mout grant hardement ai fait
Quant deuant uous osai uenir.
Mais s or me uolés retenir



117d.6777
Ianmais ne uous fourferai rien.
- Chertes fait ele ie le ueul bien
Pour tant que pariure seroie
Se tout mon pooir n en faisoie
De pais faire entre uous et moi.
...*
- Dame fait il .u.c merchis
Que si m aït Sains Esperis
N a honme sous le chiel mortel
Pour fenme feïst plus grant duel 
Or a mesire Yuains sa pais.
Saichiés de uoir que onques mais
Ne fu de riens nule si liés
Conment qu il ait esté yriés.
Mout en est a boin chief uenus
Qu il est amés et chiers tenus
De sa dame et ele de luy.
Ne li souuient de nul anuy
Que par la ioie les oublie
Qu il a de sa tres chiere amie.
Et Lunete tient il mout aise
Ne li faut chose qu il li plaise
Que ele l a a gré serui.
De mesire Yuain lairons chi
Et de s amie chiere et fine.
De si uaillant ronmans ne fine
Chertains soient ronmancheour
C onques plus conter en nul iour
N en oÿrent ne ia n orront
Se menchonnes trouuer n i uont.
§Explicit Yuag Explicit
