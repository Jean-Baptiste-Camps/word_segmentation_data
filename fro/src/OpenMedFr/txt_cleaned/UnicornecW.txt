#META#  TextURI          UnicornecW
#META#  DEAF             http//www.deaf-page.de/fr/bibl/bib99u.php#UnicornecW
#META#  TL              
#META#  FEW        	    
#META#  ARLIMA           https//www.arlima.net/uz/unicorne_et_serpent.html
#META#  Author          
#META#  AuthorBorn
#META#	AuthorBornAmb
#META#  AuthorDied
#META#	AuthorDiedAmb
#META#	AuthorFl1
#META#	AuthorFl2
#META#  TextTitle        De l unicorne et du serpent
#META#  TextSubtitle	
#META#  Textuols   
#META#  TextSubi         short
#META#	TextDom          lit
#META#	Translation      false
#META#	Collection
#META#	CollectionNo
#META#  TextDescARL      uers octosyllabiques à rimes plates
#META#  TextDescuers     8
#META#  TextDateARL      13e s
#META#  TextDateAdi     
#META#	TextDateMin
#META#	TextDateMax
#META#  EdEditor         Wollenberg M.F.
#META#  EdPlace          Paris-Berlin
#META#  EdPublisher      Caluary-Durand
#META#	Eduol
#META#  EdYear           1862
#META#  EdPages        
#META#  MsBase          
#META#  MsOther         
#META#  MsNum            18
#META#	MsDateARL
#META#	MsDateAdi
#META#	Form             u
#META#	Complete         true
#META#	NoWords
#META#	NoLines
#META#	DialAuth
#META#	DialScribe
#META#  ScanURL          https//archiue.org/details/LeDitDeLunicorneEtDelSerpent
#META#  ScanURIOther	
#META#  ArkID            ark/13960/t6640t793
#META#  LccnID         
#META#  OclcID         
#META#  WebAuthor        Dauid Ioseph Wrisley
#META#  ORCIDWebAuthor   orcid.org/0000-0002-0355-1487
#META#  WebReuiewer     
#META#  ORCIDReuiewer   
#META#  MiscInfo        
#META#  CCLicense        CC BY-NC-SA 4.0 International


§De l unicorne et del Serpent
Pageu01P003
Mout par est fols cil ki s entent
Qui le bien uoit et [le] mal prent
Trestout premiers doit au bien (en)tendre
Et puis as autres faire entendre
Aucun bien se ses cuers li laisse.
Or uous ai mis tel cien en laisse
Que ie lairai coure par cans.
Il n est nus hom tant soit uiuans
Se ceste oueure uient esscouter
Que moult ne doie redouter
Le diauble qui nos iustice
Par le pechie de couuoitise.
Or uos uuel commencier .i. conte
De couuoitise qui sourmonte
Trestout le mont a .i. seul mot
Elle est par tout si a hauot
Que cascuns en a tel plente
Qu ele a tout le mont aueule.
Iaadis .i. preudom estoit
En .i. cemin et si erroit
Deuant lui coisi une bieste
Hideuse de cors et de tieste
Et sour toute riens felenesse
Et si estoit si larenesse
Que n est nus hom qui tant seuist
Qui de li garder se peuist.
E mi le front estoit cornue
D une corne si tres ague
Qui[l] n est arme qui le tenist
Pour tant c a plain cop l atainsist.
Quant li preudom le uit uenir
Enfuies tornue par air
Que paour [a] que ne l ataigne.
Fuiant uint a une montaigne
Dont moult est haute la falise.
Or ne set il mais en quel guise
Il se puisse garir el monde
Car la ualee est si parfonde
Et si hideuse entre .ii. mons
Que nus ne puet ueir au fons.
En cele liu qui si est hideus
A un serpent si mieruilleus
Pageu01P004
Que tout le mont uuelt engloutir
E la gent destruire et hounir.
Adies a la geule baee
Si iete une si grant fumee
Et si orible et si pusnaise
Et si puant et si mauuaisse
Qu il n est nus hom pourqu il le uoie
Que de paour morir ne doie.
Or est cil en trop grant peril
Car de .ii. pars uoit son escil
Il uoit en el fons contreual
Le sierpent hideus et mortal
Le fu et le flame meslee
E le peril de la fumee
Qui auant aler ne li laisse
La bieste pas ne le repaisse
Que pour ocire adies le cace.
Or ne set il comment il face
S il atent la bieste il est mors
Et se li sierpens l auoit mors
Iamais iour garis n en seroit.
E[s]uous celui en grant destroit
Ne set le quel prendre a son cors
Car s il remaint cois il est mors.
Il uit deuant lui el pendant
De la falise haute et grant
.i. arbre grant et bien ramu
Et quant li preudom la ueu
Lors pense que sus montera
Et sa uie respitera.
A l arbre uint isnielement
A ses .ii. mains l aert et prent
Puis monte amont par mi les rains
Tant qu il uint sus a daerains.
Illuec s asist sour une brance
De lui sauuer en grant balance
Car la bieste moult le dehaite
Qui sour la falise l agaite.
uiers lui sa corne a tornue[e]
Plus trencant et plus afilee
C onques ne uit nus hom rasoir.
Ce dist l escriture pour uoir
C ainc faus ne fu si esmoulue
Ne nule alesne si ague.
Et uoit la desous le serpent
Qui uuelt mangier toute la gent
Et le fu et le flame espris
Dont ses cuers est si entrepris
De paour a le cuer esmarbre.
Lors a garde au pie de l arbre
Si a coisi .ii. biesteletes
Qui manguent les racinetes
De l arbre mengoient a force
Le cuer et le fust et l escorce.
Si ne sunt pas d une samblance
Car l une est noire et l autre est blance
Ne nuit ne iour onques ne finent
L arbre manguent et afinent.
Elles ne finent nuit ne iour.
Esuous celui en grant dolour
Las fait il que porai ge faire
Or ne sai ie de quel part traire
Car ne cuit pas que de cuer maint
Cis satanas qui la ius maint.
Les .ii. biesteletes m afolent
Quiconque i ai de bien me tolent
Car cil arbres partans cera
Et cis serpens m engloutira.
Cele bieste cornue el front
Qui de mal faire me semont
M ocira ie le sai de uoir
Autre garant n em puis auoir.
Quel part que uoise perdus sui
Ains mains nus hom n ot tel anui
Acou qu il ert en tele efrance
uit deuant lui en une brance
Trois gouteletes de miel pendre.
Il les aert si les ua prendre.
Les .iii. goutes de miel manga
Et puis une autre regarda
Si en uit .ui. goutes nouieles
Qui estoient asses plus bieles
Que celes ne furent deuant.
Lors en uit par tout l arbre tant
Que ce n est se mieruelle non
Del miel i a a grant fuison.
Pageu01P005
Par le miel qu il a goulouse
A tout seu torment oublie
Ne li souuient mais de male aise
Tout a entroblie pour l aise
Le destruxion qui l atent
De l unicorne et dou sierpent
Ne de nul mal ne li souient
A la docour del miel se tient.
E las dolans pour coi lai fait
Quant a si grant dolour le trait
Car les .ii. biestes ne seiornent
Qui son arbre a noient li tornent.
Tant l ont mene et tant rongie
Que l arbre ont si damagie
Que nuit ne iour onques ne finent
L arbre manguent et afinent.
La bieste cornue uoit bien
Que li arbres ne uaut mais rien.
Encontre uint abondissant
Il ua ia tous amenuisant
De plains eslais si abandone
De sa corne tel cop li doune
Que l arbre fait aual cair.
Or ne se puet cil soustenir
Que il ne soit ceüs au fons
El ual qui st hideus et parfons
Or est ceüs aual el gouffre
u il toutes les dolours souffre.
Or est il drois que ie uous die
Que cele bieste senefie
Qui est cornue enmi le front.
Cou est la mors qui nos confont
Qui nuit et iour nos est si pries
Et si nos gaite si adies
Que n est nus hom qui tant seuist
Qui de li garder se peuist.
Felenesse est et mal querans
Elle prent tout uilains et frans.
Si uient ausi comme li lere
Elle emble le fil et la mere
Le pere au fil le fil a l ome
Elle prent tout cou est la soume.
Elle fait si plenier son conte
Qu ele n espargne roi ne conte
Arceuesque ne cle[r]c ne priestre
El monde n a plus felon maistre.
Et cil ki plus le bieste fuit
Ce sont home et feme tuit
Nous qui en ce siecle soumes
Qui uolentiers la mort fuiomes
Se nos le sauiemes de cha
uolentiers iriemes de la
Il n est nus hom qui le ueist
Qui uolentiers a ele fuist.
Et de l arbre et de la falise
uous dirai toute la deuise
u li preudom a garant uient
C est la uie qui nos soustient.
Cascuns se tient tant com il puet
Et quant partir nos en estuet
uoirs est que moult enuis laissons
Et nos cieres et nos maisons.
Et quant ce uient au departir
Que l arme doit dou cors partir
Qu il samble a cascun sans delu
Qu il n ait c un [tout] petit uescu.
Or uous uuel iou la raison rendre
Et par exemple fa[i]re entendre
Que les ii. biestes senefient
Qui l arbre manguent et afinent.
Cou est li nuis et s est li iours
Qui no uie met en decours.
Ier fu plus longe nostre uie
Qu ele n est [ans] ne doutes mie
Et hui plus longe que demain
Ensi croions au daerain.
L autrier desirames noel
Quaressme paskes autretel
Apries pentecoste en este
Pageu01P006
Et apries c on ait messonne
Fieste Toussains et St. Martin
Ensi trait cascuns a sa fin.
Li iours et li nuis nos acorcent
Ensi nos uies nos aprocent.
Quant li iours et la nuis oscure
On tant este en no pasture
Qu il ont no uie pasturee
Et a noient l ont amenee
Lors uient la mors qui ne se faint
De sa corne si nos espaint
Si durement uiers s acointe
Qu ele iete mais le plus cointe.
Or uous uuel dire sans meslee
Que senefie la ualee
Qui tant est laide et anieuse
Orde puant et perilleuse.
Cou est infiers u li maus keule
Et li serpens a le grant geule
Qui tous iours bee a nous decoiure
Si nos deuos bien apercoiu(r)e.
Tant con nous auons poeste
De nos conduire a sauuete
Doit cascuns faire son agait
Car se nos somes la ius trait
Iamais iour issir n em porons
Mais tous iours en uiuant morons
Ausi com cil qui gist el fu
...
Or est il drois que uous sacies
Del miel dont l arbre fu carcies
Or uous en uuel le sens descrire
Qu il senefie et qu il uieut dire.
Li miex qui ens en l arbre abonde
Ce sont li faus delit del monde
Li biel boire li biel mangier
Li biel uiestir li biel caucier
Les grans reubes li palefroi
Les richeces et li orfroi
Et li lorain et li cembiel
Et li heure et li osiel.
Les grans dames et li bourgois
Et li uilain et li courtois
Sont si a tel delit torne
Que tout en ont dieu adosse.
Nus ne quiert mais fors ses solas
Et s aucuns tient entre ses bras
S amie soit puciele u dame
Pour cel deduit oublie l arme.
E las com poure couuoitise
Qui si tost est a noient mise.
Or esgardes par tout le mont
Tous les plus rices ki i sont
Comme lour ioie tos lour faut
Si tost com(e)li mor les asaut.
uiers la mort n a mestr[i]e proece
Biautes ne force ne largece
Sens de prouoire ne d abe
Que n est nus sage clerc letre
Que tost ne uoist par mi la mort.
...
uiers lui ne uaut escus ne lance
Dras rides ne coueeniance.
Que feront donc cil baceler
Qui ne finent de pourpenser
D iaus cointement aparillier
Lors dras font crecer et ploier
Et lors sollers font detrancier
Dras fileter et en uoisier
Cil ont del faus miel tant mengie
Que ia en sont tout engignie
Et les dames et les pucieles
Qui sont or sour lour gauieles
Qui souuent sont encoulourees
Et afublees * auroet **
Cascune tout son poour met
Pageu01P007
En lui acesmer cointement
N est pas pour dieu mais pour la gent.
Quant elles sont aparillies
Estroit uiestues et caucies
Si uont deuant lor huis seoir
Pour cou c on les puist miex ueoir
Celle qui plus est biele et blanee
Fait uolentiers de lui mostrance.
Tele samble estre sauereuse
Qui a le car laide et hideuse
Qui toute nue le ueroit
Sacies que petit l ameroit.
Les reubes les font auenans.
Lors ont les grailles si tendans
C a paines pueent lors bras tendre
Tous cis orgieus uenra a cendre.
Geste uie trespassera
Elle ne uaut riens ne uaura
Car se ceste uie durast
Il fust bien raisons c on l amast.
Mais pour cou qu ele puet falir
Le doit tous li monde hair
Et la uie del ciel amer
u il n ot onques puint d amer
Qui tous iours sans fin durera
Tant comme damediex sera
Qui sans fin sans commencement
Fu e sera tout uraiement.
Et cil ki pour les faus delis
Seront el fuc d infier galis
Iamais iour issir n em poront
Mais tous iours en uiuant moront
Ausi com cil qui le miel prist
Qui en si grant dolour engist.
Or proions dieu le glorious
Que il mete tel sens en nous
Que nos puissiemes adosser
Les faus delis et oublie[r]
Que a infier nos uuelent traire.
Et diex nos laist tele oeure faire
Que tous nos mete a garison
Et duinst uraie confession
