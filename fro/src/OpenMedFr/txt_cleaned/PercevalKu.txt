#META#  TextURI          PerceualKu
#META#  DEAF             nodata
#META#  TL              
#META#  FEW        		
#META#  ARLIMA           https//www.arlima.net/ad/chretien_de_troyes.html#gra
#META#  Author           Chrétien de Troyes
#META#  AuthorBorn 
#META#	AuthorBornAmb
#META#  AuthorDied
#META#	AuthorDiedAmb
#META#	AuthorFl1
#META#	AuthorFl2
#META#  TextTitle        Perceual
#META#  TextSubtitle	   Le Conte du Graal
#META#  Textuols        
#META#  TextSubi         romance
#META#	TextDom          lit
#META#	Translation      false
#META#	Collection
#META#	CollectionNo
#META#  TextDescARL      uers octosyllabiques à rimes plates
#META#  TextDescuers     8
#META#  TextDateARL      1182-1190
#META#  TextDateAdi     
#META#	TextDateMin      1182
#META#	TextDateMax      1190
#META#  EdEditor         Pierre Kunstman
#META#  EdPlace          Ottawa/Nancy
#META#  EdPublisher      Laboratoire de français ancien ATILF
#META#	Eduol
#META#  EdYear           2009
#META#  EdPages        
#META#  MsBase         
#META#  MsOther         
#META#  MsNum            17
#META#	MsDateARL
#META#	MsDateAdi
#META#	Form             u
#META#	Complete         true
#META#	NoWords
#META#	NoLines
#META#	DialAuth
#META#	DialScribe
#META#  ScanURL          http//txm.ish-lyon.cnrs.fr/bfm/pdf/PerceualKu.pdf
#META#  ScanURIOther	
#META#  ArkID         
#META#  LccnID          
#META#  OclcID         
#META#  WebAuthor        Pierre Kunstman
#META#  ORCIDWebAuthor  
#META#  WebReuiewer     
#META#  ORCIDReuiewer    
#META#  MiscInfo         Folio and page numbers need reformatting
#META#	CCLicense


(361a.1)
Qui petit seme petit quialt
et qui auques recoillir uialt
an tel leu sa semance espande
que fruit a cent dobles li rande 
car an terre qui rien ne uaut
bone semance i seche et faut.
Crestiens seme et fet semance
d un romans que il ancomance
et si le seme an si bon leu
qu il ne puet estre sanz grant preu
qu il le fet por le plus prodome
qui soit an l empire de Rome.
C est li cuens Phelipes de Flandres
qui mialz ualt ne fist Alixandres
cil que l an dit qui tant fu buens.
Mes ie prouerai que li cuens
ualt mialz que cist ne fist asez
car il ot an lui amassez
toz les uices et toz les max
dont li cuens est mondes et sax.
Li cuens est tex que il n escote
uilain gap ne parole estote
et s il ot mal dire d autrui
qui que il soit ce poise lui.
Li cuens ainme droite iustise
et leauté et Sainte Iglise
et tote uilenie het 
s est plus larges que l an ne set
qu il done selonc l Euangile
sanz ypocrisye et sanz guile
qui dit   Ne saiche ta senestre
le bien quant le fera la destre. 
Cil le saiche qui le reçoit
et Dex qui toz les segrez uoit
et set totes les repostailles
qui sont es cuers et es antrailles.
L Euangile por coi dit ele 
 Tes biens a ta senestre cele  
La senestre selonc l estoire
senefie la uainne gloire
(361b.41)
qui uint de fause ypocrisie.
Et la destre que senefie 
Charité qui de sa bone oeure
pas ne se uante ençois la coeure
que nus ne le set se cil non
qui Dex et Charité a non.
Dex est charitez et qui uit
an charité selonc l escrit
sainz Pos lo dit et ie le lui
qu i maint an Deu et Dex an lui.
Donc sachoiz bien de uerité
que li don sont de charité
que li bons cuens Felipes done
c onques nelui n an areisone
fors son franc cuer le debonere
qui li loe le bien a fere.
Ne ualt mialz cil que ne ualut
Alixandres cui ne chalut
de charité ne de nul bien 
Oïl n an dotez ia de rien.
Donc aura bien sauue sa peinne
Crestiens qui antant et peinne
a rimoier le meillor conte
par le comandement le conte
qui soit contez an cort real.
Ce est li contes del graal
don li cuens li baille le liure
s orroiz comant il s an deliure.
Ce fu au tans qu arbre florissent
fuelles boschaige pré uerdissent
et cil oisel an lor latin
dolcemant chantent au matin
et tote riens de ioie anflame
que li filz a la ueue dame
de la Gaste Forest soutainne
se leua et ne li fu painne
que il sa sele ne meïst
sor son chaceor et preïst
.iii. iaueloz et tot ensi
fors del manoir sa mere issi.
Et pansa que ueoir iroit
hercheors que sa mere auoit
qui ses aueinnes li herchoient 
bués.xii. et sis hierches auoient.
(361c.85)
Ensi an la forest s an antre
et maintenant li cuers del uantre
por le dolz tans li resioï
et por le chant que il oï
des oisiax qui ioie feisoient 
totes ces choses li pleisoient.
Por la dolçor del tans serain
osta au chaceor son frain
si le leissa aler peissant
par l erbe fresche uerdeant.
Et cil qui bien lancier sauoit
des iaueloz que il auoit
aloit anuiron lui lancent
une ore arriere et altre auant
une ore an bas et altre an haut
tant qu il oï parmi le gaut
uenir.u. cheualiers armez
de totes armes acesmez.
Et mout grant noise demenoient
les armes a ces qui uenoient
car souant hurtoient as armes
li rain des chasnes et des charmes.
Et tuit li hauberc fremissoient
les lances as escuz hurtoient
sonoit li fuz sonoit li fers
et des escuz et des haubers.
Li uaslez ot et ne uoit pas
ces qui uienent plus que le pas 
si s an meruoille et dit   Par m ame
uoir me dist ma mere ma dame
qui me dist que deable sont
plus esfreé que rien del mont 
et si dist por moi anseignier
que por aus se doit an seignier.
Mes cest anseing desdaignerai
que ia uoir ne m an seignerai
einz ferrai si tot le plus fort
d un des iaueloz que ie port
que ia n aprocheront de moi
nus des altres si con ie croi. 
Ensins a lui meïsmes dist
li uaslez einz qu il les ueïst.
Et quant il les uit en apert
que del bois furent descouert
(361d.129)
et uit les haubers fremianz
et les hiaumes clers et luisanz
et uit le uert et le uermoil
reluire contre le soloil
et l or et l azur et l argent
se li fu mout et bel et gent.
Lors dist   Ha  sire Dex merci 
Ce sont ange que ie uoi ci.
Hé  uoir or ai ge mout pechié
or ai ge mout mal esploitié
qui dis que c estoient deable.
Ne me dist pas ma mere fable
qui me dist que li ange estoient
les plus beles choses qui soient
fors Deu qui est plus biax que tuit.
Ci uoi ge Damedeu ce cuit
car un si bel an i esgart
que li autre se Dex me gart
n ont mie de biauté le disme.
Et si dist ma mere meïsme
qu an doit Deu croire et aorer
et soploier et enorer
et ie aorerai cestui
et toz les altres auoec lui. 
Maintenant uers terre se lance
et dit trestote sa creance
et orisons que il sauoit
que sa mere apris li auoit.
Et li mestres des cheualiers
le uoit et dit   Estez arriers
qu a terre est de peor cheüz
cil uaslez qui nos a ueüz.
Se nos alions tuit ansanble
uers lui il auroit ce me sanble
si grant peor que il morroit
ne respondre ne me porroit
a rien que ie li demandasse. 
Il s arestent et cil s an passe
uers le uallet grant aleüre 
si le salue et aseüre
et dit   uallez n aies peor 
— Non ai ge par le Salueor
fet li uaslez an cui ie croi.
Estes uos Dex  — Nenil par foi.
(361e.173)
— Qui estes uos dons  — Cheualiers sui.
— Ainz mes cheualier ne conui
fet li uallez ne nul n an ui
n onques mes parler n an oï 
mes uos estes plus biax que Dex.
Car fusse ie or autretex
ensi luisanz et ensi fez  
A cest mot pres de lui s est trez
li cheualiers si li demande 
 ueïs tu hui an ceste lande
.u. cheualiers et trois puceles  
Li uaslez a autres noueles
anquerre et demander antant.
A sa lance sa main li tant
sel prant et dit   Biax amis chiers
uos qui auez non cheualiers
que est ice que uos tenez 
— Or sui ie mout bien asenez
fet li cheualiers ce m est uis.
Ie cuidoie biax dolz amis
noueles apanre de toi
et tu les uiax sauoir de moi 
Iel te dirai ce est ma lance.
— Dites uos fet il qu an la lance
si con ie faz mes iaueloz 
— Nenil uaslez tu es trop soz 
Einz an fiert an tot demenois.
— Donc ualt mialz li uns de ces trois
iaueloz que uos ueez ci
car quanque ie uuel an oci
oisiax et bestes a besoing 
et si les oci de tant loing
con l an porroit.i. bozon trere.
— uaslez de ce n ai ge que fere
mes des cheualiers me respont.
Di moi se tu sez ou il sont 
et les puceles ueïs tu  
Li uaslez au pan de l escu
le prant et dit tot en apert 
 Ce que est et de coi uos sert 
— uaslez fet il ce est abez
qu an altres noueles me mez
que ie ne te quier ne demant 
Ie cuidoie se Dex m amant
(361f.217)
que tu noueles me deïsses
einz que de moi les apreïsses
et tu uiax que ie les t apraingne 
Iel te dirai comant qu il praigne
car a toi uolantiers m acort.
Escuz a non ce que ie port.
Escuz a non  — uoire fet il
ne le doi mie tenir uil
car il m est tant de bone foi
que se nus lance ou tret a moi
ancontre toz les cos se tret.
C est li seruises qu il me fet. 
Atant cil qui furent arriere
s an uindrent tote la charriere
uers lor seignor trestot le pas
si li dïent eneslepas 
 Sire que uos dit cil Galois 
— Ne set mie totes les lois
fet li sires se Dex m amant
qu a rien nule que li demant
ne respont il onques a droit
einz demande de quanqu il uoit
comant a non et qu an an fet.
— Sire sachiez bien antreset
que Galois sont tuit par nature
plus fol que bestes an pasture 
cist est ausi con une beste.
Fos est qui delez lui s areste
s a la muse ne uialt muser
et le tans an folie user.
— Ne sai fet il se Dex me uoie 
Einz que soie mis a la uoie
quanque il uoldra li dirai
ia autrement n an partirai. 
Lors li demande de rechief 
 uaslez fet il ne te soit grief
mes des.u. cheualiers me di
et des puceles autresi
se les ancontras ne ueïs. 
Et li uaslez le tenoit pris
au pan de l hauberc si le tire 
 Or me dites fet il biau sire
qu est ce que uos auez uestu 
— uaslez fet il don nel sez tu 
(362a.261)
— Ie non. — uaslez c est mes haubers
s est ausi pesanz come fers.
— De fer est il  — Ce uoiz tu bien.
— De ce fet il ne sai ie rien
mes mout est biax se Dex me salt.
Qu an fetes uos et que uos ualt 
— uaslez c est a dire legier 
se uoloies a moi lancier
iaueloz ne saiete traire
ne me porroies nul mal faire.
— Danz cheualiers de tex haubers
gart Dex les biches et les cers
que nul ocirre n an porroie
ne iamés aprés ne corroie. 
Et li cheualiers li redist 
 uaslez se Damedex t aïst
se tu me sez dire noueles
des cheualiers et des puceles  
Et cil qui petit fu senez
li dit   Fustes uos ensi nez 
— Nenil uaslez ce ne puet estre
qu ainsi poïst nule riens nestre.
— Qui uos atorna donc ensi 
— uaslez ie te dirai bien qui.
— Dites le donc. — Mout uolantiers.
N a mie ancor.u. iors antiers
que tot cest hernois me dona
li rois Artus qui m adoba.
Mes or me redi que deuindrent
li cheualier qui par ci uindrent
qui les.iii. puceles conduient.
uont il le pas ou il s an fuient  
Et il dit   Sire or esgardez
cel plus haut bois que uos ueez
qui cele montaigne auirone.
La sont li destroit de ualdone.
— Et qu est de ce fet il biau frere 
— La sont li hercheor ma mere
qui ses terres herchent et erent.
Et se ces genz i trespasserent
s il les uirent il le diront. 
Et il dïent qu il i iront
auoec lui se il les i mainne
iusqu a ces qui herchent l auainne.
(362b.305)
Li uaslez prant son chaceor
et uet la ou li hercheor
herchoient les terres arees
ou les aueinnes sont semees.
Et quant cil uirent lor seignor
si tranblerent tuit de peor.
Et sauez por coi il le firent 
Por les cheualiers que il uirent
qui auoec lui armé uenoient
que bien sorent s il li auoient
lor afere dit et lor estre
que il uoldroit cheualiers estre
et sa mere an istroit del san
que destorner le cuidoit an
que ia cheualier ne ueïst
ne lor afere n apreïst.
Et li uaslez dist as bouiers 
 ueïstes uos.u. cheualiers
et.iii. puceles ci passer 
— Il ne finerent hui d aler
par ces forez  font li bouier.
Et li uallez au cheualier
qui tant auoit a lui parlé
dist   Sire par ci sont passé
li cheualier et les puceles.
Mes or me redites noueles
del roi qui les cheualiers fet
et le leu ou il plus se tret.
— uaslez fet il dire te uuel
que li rois seiorne a Carduel
et si n a pas ancor quint ior
que li rois i ert a seior
que ie i fui et si le ui.
Et se tu nel trueues iqui
bien iert qui le t anseignera 
ia si destornez ne sera
que tu la n an oies anseignes.
Mes or te pri que tu m anseignes
par quel non ie t apelerai.
— Sire fet il iel uos dirai.
I ai non Biax Filz. — Biax Filz as ores 
Ie cuit bien que tu as ancores
.I. autre non. — Sire par foi
i ai non Biau Frere. — Bien t an croi.
(362c.349)
Mes se tu me uials dire uoir
ton droit non uoldrai ge sauoir.
— Sire fet il bien uos puis dire
qu a mon droit non ai non Biau Sire.
— Si m aïst Dex ci a biau non.
As an tu plus  — Sire ie non
ne onques certes plus n an oi.
— Si m aïst Dex meruoilles oi
les graignors que i oïsse mes
ne ne cuit que i oie iamés. 
Tantost li cheualiers s an part
les granz galoz cui mout fu tart
qu il eüst les autres atainz.
Et li uaslez ne s est pas fainz
de retorner a son menoir
ou sa mere dolant et noir
auoit le cuer por sa demore.
Grant ioie an ot a icele ore
qu ele le uoit ne pas ne pot
celer la ioie qu ele an ot
car come mere qui mout ainme
cort contre lui et si le clainme
 Biax filz biax filz  plus de.c. foiz.
 Biax filz mout a esté destroiz
mes cuers por uostre demoree.
De duel ai esté acoree
si que par po morte ne sui.
Ou auez uos tant esté hui 
— Ou dame  Ie le uos dirai
mout bien que ia n an mantirai
que ie ai mout grant ioie eüe
d une chose que i ai ueüe.
Mere ne soliez uos dire
que li enge Deu nostre sire
sont si tres bel c onques Nature
ne fist si bele criature
n el monde n a si bele rien 
— Biax filz ancor le di ge bien.
Iel dis por uoir et di ancores.
— Teisiez mere  Ne ui ge ores
les plus beles choses qui sont
qui par la Gaste Forest uont 
Il sont plus bel si con ge cuit
que Dex ne que si enge tuit. 
(362d.393)
La mere antre ses braz le prant
et dit   Biax filz a Deu te rant
que mout ai grant peor de toi.
Tu as ueü si con ie croi
les enges don la gent se plaignent
qui ocïent quanqu il ataignent.
— uoir non ai mere non ai non 
Cheualier dïent qu il ont non. 
La mere se pasme a cest mot
qant cheualier nomer li ot.
Et quant ele fu redreciee
si dist con fame correciee 
 Ha  lasse con sui mal baillie 
Biax dolz filz de cheualerie
uos cuidoie si bien garder
que ia n an oïssiez parler
ne que ia nul n an ueïssiez 
Cheualiers estre deüssiez
biax filz se Damedeu pleüst
que uostre pere uos eüst
gardé et uoz autres amis.
N ot cheualier de uostre* pris
tant redoté ne tant cremu
biax filz con uostre peres fu
an totes les Isles de mer.
De ce uos poez bien uanter
que uos ne decheez de rien
de son linage ne del mien
que ie fui de cheualiers nee
des mellors de ceste contree.
Es Isles de mer n ot linage
meillor del mien an mon aage 
mes li mellor sont decheü
s est bien an plusors leus seü
que les mescheances auienent
as prodomes qui se maintienent
a grant enor et an proesce.
Maluestiez honte ne peresce
ne chiet pas car ele ne puet
mes les bons decheoir estuet.
uostre peres si nel sauez
fu parmi les ianbes naurez
si que il mahaigna del cors.
Sa granz terre ses granz tresors
(362e.437)
que il auoit come prodom
ala tot a perdicion
si cheï an grant poureté.
Apouri et deserité
et essillié furent a tort
li prodome aprés sa mort
Utherpandragon qui morz fu
et peres le bon roi Artu.
Les terres furent essilliees
et les poures genz auilliees 
si s an foï qui poir* pot.
uostre peres cest manoir ot
ici an ceste forest gaste 
ne pot foïr car a grant haste
an litiere aporter se fist
qu aillors ne sot ou il foïst.
Et uos qui petiz esteiez
.ii. mout biax freres aueiez.
Petiz esteiez aleitanz
po aueiez plus de.ii. anz.
Qant grant furent uostre dui frere
au los et au consoil lor pere
alerent a.ii. corz reax
por auoir armes et cheuax.
Au roi d Escaualon ala
li ainznez et tant serui la
que cheualiers fu adobez.
Et li autres qui puis fu nez
fu au roi Ban de Goremet.
An.i. ior andui li uaslet
adobé et cheualier furent 
et an.i. ior meïsmes murent
por reuenir a lor repeire
que ioie me uoloient feire
et lor pere qui puis nes uit
qu as armes furent desconfit.
As armes furent mort andui
don i ai grant duel et grant enui.
De l ainzné auindrent meruoilles
que li corbel et les cornoilles
anbedeus les ialz lor creuerent.
Ensi la gent morz les trouerent.
Del duel des filz morut li pere
et ie ai uie mout amere
(362f.481)
sofferte puis que il fu morz.
uos esteiez toz li conforz
que ie auoie et toz li biens
que il n i auoit plus des miens.
Rien plus ne m auoit Dex lessiee
dont ie fusse ioianz et liee. 
Li uaslez antant mout petit
a ce que sa mere li dit.
 A mangier fet il me donez.
Ne sai de coi m areisonez
mes mout iroie uolantiers
au roi qui fet les cheualiers
et g i irai cui qu il an poist. 
La mere tant con il li loist
le retient et si le seiorne 
si li aparoille et atorne
de cheneuaz grosse chemise
et braies feites a la guise
de Gales ou l an fet ansanble
braies et chauces ce me sanble 
et si ot cote et chaperon
de cuir de cerf clos anuiron.
Ensi la mere l atorna.
Trois iorz einz plus n i demora
que plus n i ot mestier losange.
Lors ot la mere duel estrange
sel beise et acole an plorant
et dit   Or ai ge duel mout grant
biax filz quant aler uos an uoi.
uos irez a la cort le roi
si li direz qu armes uos doint.
De contredit n i aura point
qu il les uos donra bien le sai.
Mes quant il uandra a l essai
d armes porter comant iert donques 
Ce que uos ne feïstes onques
ne autrui nel ueïstes faire
comant an sauroiz a chief traire 
Malueisement uoire ce dot.
Mal seroiz afeitiez del tot
ne n est meruoille ce m est uis
s an ne set ce qu an n a apris.
Mes meruoille est quant an n aprant
ce que l an uoit et ot souant.
(363a526)
Biaus filz.i. san uos uuel aprandre
ou il uos fet mout bon antandre 
et s il uos plest a retenir
granz biens uos an porra uenir.
Cheualiers seroiz iusqu a po
filz se Deu plest et ie le lo.
Se uos trouez ne pres ne loing
dame qui d aïe ait besoing
ne pucele desconselliee
la uostre aïe aparelliee
lor soit s eles uos an requierent
que totes enors i afierent.
Qui as dames enor ne porte
la soe enors doit estre morte.
Dames et puceles seruez
si seroiz partot enorez 
et se uos aucune an proiez
gardez que uos ne l enuiez 
ne fetes rien qui li despleise.
De pucele a mout qui la beise 
s ele le beisier uos consant
le soreplus uos an desfant
se lessier le uolez por moi.
Et s ele a enel an son doi
ou s a ceinture ou aumosniere
se par amor ou par proiere
le uos done bon m iert et bel
que uos an portoiz son anel.
De l anel prandre uos doin gié
et de l aumosniere congié.
Biax filz ancor uos uuel dire el 
ia an chemin ne an ostel
n aiez longuement conpaignon
que uos ne demandiez son non 
le non sachiez a la parsome
car par le non conuist an l ome.
Biax filz as prodomes parlez
auoec les prodomes alez 
prodome ne foruoient mie
ces qui tienent lor conpaignie.
Sor tote rien uos uuel proier
que an yglise et an mostier
alez proier Nostre Seignor
que il uos doint ioie et enor
(363b.569)
et si uos i doint contenir
qu a bone fin puissiez uenir.
— Mere fet il que est iglise 
— Uns leus ou an fet le seruise
celui qui ciel et terre fist
et homes et bestes i mist.
— Et mostiers qu est  — Ice meïsme 
une meison bele et saintisme
plain de cors sainz et de tresors.
S i sacrefie l an le cors
Iesucrist la prophete sainte
Que Giu firent honte mainte.
Traïz fu et iugiez a tort
si sofri angoisse de mort
por les homes et por les fames
qu an anfer aloient les ames
qant eles partoient des cors
et il les an gita puis fors.
Cil fu a l estaiche liez
batuz et puis crocefiez
et porta corone d espines.
Por oïr messes et matines
et por cel seignor aorer
uos lo gié au mostier aler.
— Donc irai ge mout uolantiers
es iglises et es mostiers
fet li uaslez d or en auant.
Ensi le uos met an couant. 
Atant n i ot plus de demore 
congié prant et la mere plore
et sa sele li fu ia mise.
A la meniere et a la guise
de Galois fu aparelliez 
uns reuelins auoit chauciez
et partot la ou il aloit
.iii. iaueloz porter soloit.
Ses iaueloz an uolt porter
mes.ii. l an fist sa mere oster
por ce que trop sanblast Galois 
si eüst ele fet toz trois
mout uolantiers s il poïst estre.
Une reorte an sa main destre
porta por son cheual ferir.
Plorant le beise au departir
(363c.613)
la mere qui mout chier l auoit
et prie Deu que il l auoit.
 Biax filz fet ele Dex uos doint
ioie plus qu il ne me remoint
an quelque leu que uos ailliez. 
Qant li uaslez fu esloigniez
le giet d une pierre menue
si regarda et uit cheüe
sa mere au chief del pont arriere
et iut pasmee an tel meniere
con s ele fust cheüe morte.
Et cil ceingle de la reorte
son chaceor parmi la crope
et cil s an ua qui pas ne çope
einz l an porte grant aleüre
parmi la grant forest oscure 
et cheualcha des le matin
tant que li iorz uint a declin.
An la forest cele nuit iut
tant que li iorz clers aparut.
Au main au chant des oiselez
se lieue et monte li uaslez
s a au cheualchier antandu
tant que il uit.i. tref tandu
an une praerie bele
lez la doiz d une fontenele.
Li trez fu granz a grant meruoille 
l une partie fu meruoille*
et l autre fu d orfrois bandee 
l une partie fu doree 
An l aigle feroit li solauz
qui mout luisoit clers et uermauz
si reluisoient tuit li pré
de l anluminement del tré.
Antor le tref a la reonde
qui estoit li plus biax del monde
auoit.ii. ramees fuilliees
et loiges galesches dreciees.
Li uaslez uers le tref ala
et dist ainz que il uenist la 
 Dex ci uoi ge uostre meison.
Or feroie ie mesprison
se aorer ne uos aloie.
uoir dist ma mere toteuoie
(363d.657)
qui me dist que meisons estoit
la plus bele chose qui soit
et me dist que ia ne trouasse
mostier qu aorer n i tornasse
le Criator an cui ie croi.
Ie l irai proier par ma foi
qu il me doint ancui a mangier
que i an auroie grant mestier. 
Lors uient au tref sel trueue ouert
enmi le tref.i. lit couert
d une coste de paisle et uoit 
el lit tote sole gisoit
une dameisele andormie
tote seule sanz conpaignie 
alees erent ses puceles
por coillir floretes noueles
que par le tref ionchier uoloient
ensi con fere le soloient.
Qant li uaslez el tref antra
ses cheuax si fort s açopa
que la dameisele l oï
si s esueilla et tressailli.
Et li uaslez qui nices fu
dist   Pucele ie uos salu
si con ma mere le m aprist.
Ma mere m anseigna et dist
que les puceles saluasse
an quelque leu que les trouasse. 
La pucele de peor tranble
por le uaslet qui fol li sanble
si se tient por fole prouee
de ce qu il l a sole trouee.
 uaslez fet ele tien ta uoie.
Fui que mes amis ne te uoie.
— Einz uos beiserai par mon chief
fet li uaslez cui qu il soit grief
que ma mere le m anseigna.
— Ie uoir ne te beiseré ia
fet la pucele que ie puisse.
Fui que mes amis ne te truisse
que s il te trueue tu es morz. 
Li uaslez auoit les braz forz
si l anbrace mout nicemant
car il nel sot fere autremant
(363e.701)
mist la soz lui tote estandue
et cele s est mout desfandue
et deganchi quanqu ele pot 
mes desfansse mestier n i ot
que li uaslez an.i. randon
la beisa uolsist ele ou non
.xx. foiz si con li contes dit
tant c un anel an son doi uit
a une esmeraude mout clere.
 Encor fet il me dist ma mere
qu an uostre doi l anel preïsse
mes que plus rien ne uos feïsse.
Or ça l anel iel uuel auoir.
— Mon anel n auras tu ia uoir
fet la pucele bien le saiches
s a force del doi nel m araiches. 
Li uaslez par la main la prant
a force le doi li estant
si a l anel an son doi pris
et el suen doi meïsmes mis
et dit   Pucele bien aiez 
Or m an irai ge bien paiez
et mout meillor beisier uos fet
que chanberiere que il et
an tote la meison ma mere
que n auez pas la boiche amere. 
Cele plore et dist au uaslet 
 N an porter pas mon anelet
que i an seroie mal baillie
et tu an perdroies la uie
que qu il tardast iel te promet. 
Li uaslez a son cuer ne met
rien nule de ce que il ot
mes de ce que ieüné ot
moroit de fain a male fin.
Un bocel trueue plain de uin
et.i. henap d argent selonc
et uoit sor.i. trossel de ionc
une toaille blanche et nueue.
Il la sozlieue et desoz trueue
.iii. bons pastez de cheurel fres 
Ne li enuia pas cist mes 
Por la fain qui forment l angoisse
.i. des pastez deuant lui froisse
(363f.745)
et maniue par grant talant
et uerse an la cope d argent
del uin qui n estoit pas troblez
s an boit souant et a granz trez
et dit   Pucele cist pasté
ne seront hui par moi gasté.
uenez mangier il sont mout buen.
Asez aura chascuns del suen
si an remandra.i. antier. 
Et cele plore andemantier
queque cil la prie et semont
que cele.i. mot ne li respont
la dameisele ainz plore fort 
mout durement ses poinz detort.
Et cil mania tant con lui plot
et but tant que asez en ot.
Lors prist congié tot maintenant
si recouri le remenant
et comanda a Deu celi
cui ses saluz point n abeli.
 Dex uos saut fet il bele amie 
Por Deu ne uos enuit il mie
de uostre anel que ie an port
qu ainçois que ie muire de mort
le uos guerredonerai gié.
Ie m an uois a uostre congié. 
Et cele plore et dit que ia
a Deu ne le comandera
car il li couandra por lui
tant auoir honte et tant enui
que tant n an ot nule chestiue
ne ia par lui tant con il uiue
n an aura secors ne aïe
si saiche bien qu il l a traïe.
Ensi remest cele plorant.
Puis n ala gueres demorant
ses amis que del bois reuint.
Del uaslet qui sa uoie tint
uit les escloz si li greua 
et s amie plorant troua
si dist   Dameisele ie croi
a ces ansaignes que ie uoi
que cheualier a eü ci.
— Non a sire iel uos afi
(364a.789)
mes un uaslet galois i ot
enuieus et uilain sot
qui a de uostre uin beü
tant con lui plot et bon li fu
et mania de uoz.iii. pastez.
— Et por ce bele si plorez 
S il eüst beü et mangié
trestot si le uolsisse gié.
— Il i a plus sire dist ele.
Mes eniax est an la querele
qu il lo me toli si l an porte.
Ie uolsisse mialz estre morte
qu il l an eüst ensi porté. 
Ez uos celui desconforté
et angoisseus an son coraige.
 Par foi fet il ci ot oltraige 
Et des qu il l an porte si l ait.
Mes ie cuit qu il i ot plus fait.
Se plus i ot nel celer ia.
— Sire fet ele il me beisa.
— Beisa  — uoire iel uos di bien
mes ce fu maleoit gré mien.
— Einçois uos sist et si uos plot.
Onques nul contredit n i ot
fet cil qui ialosie angoisse.
Cuidiez que ie ne uos conuisse 
Si faz certes bien uos conois.
Ne sui si borgnes ne si lois
que uostre fauseté ne uoie.
Antree estes an male uoie
antree estes an male painne
que ia ne mangera d auainne
uostre cheuax ne n iert seniez
tant que ie me serai uangiez 
et la ou il desferrera
ia mes referrez ne sera.
S il muert uos me siuroiz a pié
ne ia mes ne seront changié
li drap don uos estes uestue
einz me siurez a pié et nue
tant que la teste an aurai prise 
ia n an ferai autre iustise. 
Atant s asist et si mania
et li uaslez tant cheualcha
(364b.833)
qu il uit un charbonier uenant
deuant lui.i. asne menant.
 uilains fet il ansaigne moi
qui l asne mainnes deuant toi
la plus droite uoie a Carduel 
Le roi Artus que ueoir uuel
qui fet cheualiers ce dit an.
— uaslez fet il an icel san
a.i. chastel sor mer asis.
Li rois Artus biax dolz amis
lié et dolant le troueras
a cel chastel se tu i uas.
— Or me diroies ia mon uuel
de coi li rois a ioie et duel.
— Iel te dirai fet il mout tost.
Li rois Artus et tote s ost
s est au roi Ryon conbatuz.
Li rois des Isles fu uaincuz
et de c est li rois Artus liez 
et de ses conpaignons iriez
qui as chastiax se departirent
la ou le meillor seior uirent
n il ne set comant il lor ua 
de c est li diax que li rois a. 
Li uaslez ne prise.i. denier
les noueles au charbonier
fors que tant qu an la uoie antra
cele part ou il li mostra
tant que sor mer uit.i. chastel
mout bien seant et fort et bel.
Et uoit issir parmi la porte
.I. cheualier armé qui porte
une cope d or an sa main.
Sa lance tenoit et son frain
et son escu an la senestre
et la cope d or an la destre 
et les armes bien li seoient
qui totes uermoilles estoient.
Li uaslez uit les armes beles
qui totes estoient noueles
si li plorent et dist   Par foi
cez demanderai ge le roi.
S il les me done bel m an iert
et dahez ait qui altres quiert  
(364c.877)
Atant uers le chastel s an cort
que tart li est qu il uaigne a cort
tant que pres del cheualier uint.
Et li cheualiers le retint
.i. petit si li demanda 
 Ou an uas tu uaslez di ua 
— Ie uuel fet il a cort aler
au roi ces armes demander.
— uaslez fet il or diz tu bien.
Or ua donc tost et si reuien
et tant diras au malués roi
se il ne uialt tenir de moi
sa terre que il la me rande
ou il anuoit qui la desfande
uers moi qui di que ele est moie.
Et a ces ansaignes t an croie
que deuant lui pris orandroit
atot le uin dont il beuoit
ceste cope que ie ci port. 
Or quiere autrui qui li recort
que cil n i a mot antandu.
Iusqu a la cort n a atandu
ou li rois et li cheualier
estoient asis au mangier.
La sale fu par terre aual
et li uaslez antre a cheual
an la sale qui fu pauee
et longue autretant come lee.
Et li rois Artus s ert asis
au chief d une table pansis 
et tuit li cheualier parloient
li.i. as autres deduisoient
fors il qui fu pansis et muz.
Li uaslez est auant uenuz
n il ne set lequel il salut
que del roi mie ne conut
tant qu Ionez contre lui uint
qui an sa main.i. costel tint.
 uaslez fet il tu qui la uiens
qui le costel an ta main tiens
mostrez moi liquex est li rois. 
Yonez qui mout fu cortois
li dist   Amis ueez le la. 
Li uaslez uers lui s an ala
(364d.921)
sel salua si com il sot.
Li rois se test et ne dist mot
et cil autre foiz l areisone.
Li rois panse et mot ne li sone.
 Par foi dist li uaslez adonques
cist rois ne fist cheualier onques.
Qant l an n an puet parole traire
comant puet il cheualier faire  
Tantost del retorner s atorne
le chief de son chaceor torne
mes si pres del roi l ot mené
a guise d ome mal sené
que deuant lui sanz nule fable
li abati desor la table
del chief.i. chapel de bonet.
Li rois torne uers le uaslet
le chief que il tenoit beissié
si a tot son pansé leissié
et dit   Biau sire bien uaigniez.
Ie uos pri qu a mal ne taigniez
ce qu a uostre salu me toi.
D ire respondre ne uos poi
que li pire anemis que i aie
qui plus me het et plus m esmaie
m a ci ma terre contredite
et tant est fos que tote quite
dit qu il l aura ou uuelle ou non.
Li uermauz Cheualiers a non
de la forest de Quinqueroi.
Et la reïne deuant moi
estoit ci uenue seoir
por conforter et por ueoir
ces cheualiers qui sont blecié.
Ne m eüst gueres correcié
li cheualiers de quanqu il dist
mes deuant moi ma cope prist
et si folemant l an leua
que sor la reïne uersa
tot le uin dont ele estoit plainne.
Ci ot honte laide et uilainne
que la reïne an est antree
de grant duel et d ire anflamee
an sa chanbre ou ele s ocit 
ne ne cuit pas se Dex m aït
(364e.965)
que ia an puise eschaper uiue. 
Li uaslez ne prise une ciue
quanque li rois li dit et conte
ne de son duel ne de sa honte
de la reïne ne li chaut il.
 Feites moi cheualier fet il
sire rois car aler m an uoel. 
Cler et riant furent li oel
an la teste au uaslet saluaige.
Nus qui le uoit nel tient a saige
mes trestuit cil qui le ueoient
por bel et por gent le tenoient.
 Amis fet li rois descendez
et uostre chaceor randez
cel uaslet si le gardera
et uostre uolanté fera.
Fet iert a Damedeu le ueu
a m annor et a uostre preu. 
Et li uaslez a respondu 
 Ia n estoient pas descendu
cil que i ancontrai an la lande
et uos uolez que ie descende 
Ia par mon chief n i descendrai
mes fetes tost si m an irai.
— Ha  fet li rois biax amis chiers
ie le ferai mout uolantiers
a uostre preu et a m enor.
— Foi que ie doi le Criator
fet li uaslez biax sire rois
ne serai cheualiers des mois
se cheualiers uermauz ne sui.
Donez moi les armes celui
que i ancontrai defors la porte
qui uostre cope d or an porte. 
Li senechax qui fu bleciez
de ce qu il ot s est correciez
et dit   Amis uos auez droit.
Alez les prandre orandroit
les armes car eles sont uoz.
Ne feïstes mie que soz
qant por ce uenistes ici.
— Kex fet li rois por Deu merci
trop dites uolantiers enui
si ne uos chaut onques a cui.
(364f.1009)
A prodome est ce mout lez uices.
Se li uaslez est fos et nices
s est il espoir mout gentix hom 
et se ce li uient d aprison
qu il ait esté a uilain mestre
ancor puet preuz et saiges estre.
uilenie est d autrui gaber
et de prometre sanz doner.
Prodom ne se doit antremetre
de nule rien autrui prometre
que doner ne li puise et uuelle
que le maugré celui n acuelle
qui sanz prometre est ses amis
et des que il li a promis
si bee a la promesse auoir.
Et par ce si poez sauoir
qu asez ualdroit il mialz doner
a home que fere baer.
Et qui le uoir dire an uoldroit
lui meïsmes gabe et deçoit
qui fet promesse et ne la solt
car le cuer son ami se tolt. 
Ensi li rois a Kex parloit
et li uaslez qui s an aloit
a une pucele ueüe
bele et gente si la salue
et cele lui et si li rist
et an riant itant li dist 
 uaslez se tu uiz par aaige
ie pans et croi an mon coraige
qu an trestot le monde n aura
n il n i ert n an ne l i saura
nul meillor cheualier de toi.
Ensi le pans et cuit et croi. 
Et la pucele n auoit ris
passez auoit anz plus de sis
et ce dist ele si an halt
que tuit l oïrent. Et Kex salt
cui la parole enuia mout
si li dona cop si estout
de la paume an la face tandre
qu il la fist a la terre estandre.
Quant la pucele ferue ot
an sa uoie troua.i. sot
(365a.1053)
lez une cheminee estant
si le bota el feu ardant
del pié par corroz et par ire
por ce que li soz soloit dire 
 Ceste pucele ne rira
iusque tant que ele uerra
celui qui de cheualerie
aura tote la seignorie. 
Ensi cil crie et cele plore
et li uaslez pas ne demore
einz s an retorne sanz consoil
aprés le Cheualier uermoil.
Yonez qui les droiz santiers
sauoit toz et mout uolantiers
aportoit noueles a cort
a toz ses conpaignons an cort
par.i. uergier deuant la sale
et par une posterne auale
tant qu il uint au chemin tot droit
ou li cheualiers atandoit
cheualerie et auanture.
Et li uaslez grant aleüre
uint uers lui por ses armes prandre
et li cheualiers por atandre
auoit la cope d or ius mise
sor.i. perron de roche bise.
Qant li uaslez aprochié l ot
tant que li uns l autre oïr pot
si li cria   Metez les ius
les armes ne les portez plus
que li rois Artus le uos mande  
Et li cheualiers li demande 
 uaslez ose ça nus uenir
por le droit le roi maintenir 
Se nus i uient nel celer pas.
— Qu est ce deable  Est ce or gas
danz cheualiers que uos me faites
que uos n auez mes armes traites 
Ostez les tost iel uos comant.
— uaslez fet il ie te demant
se nus uient ça de par le roi
qui conbatre se uuelle a moi.
— Danz cheualiers car ostez tost
les armes que ie nes uos ost
(365b.1097)
que plus ne les uos soferroie.
Bien sachoiz que ie uos ferroie
se plus parler m an feisiez. 
Lors fu li cheualiers iriez
sa lance a a.ii. mains leuee
si l an a feru grant colee
par les espaules an trauers
de la ou n estoit pas li fers
qu il le fist anbrunchier aual
desor le col de son cheual.
Et li uaslez fu correciez
qant il santi qu il fu bleciez
de la colee qu il ot prise.
Au mialz qu il puet an l uel l auise
et lesse aler.i. iauelot 
si qu il n antant ne uoit ne ot
li fiert parmi l uel del ceruel
que d autre part del haterel
le sanc et le ceruel espant.
De la dolor li cuers li mant
si uerse et chiet toz estanduz.
Et li uaslez est descenduz
si met la lance a une part
et l escu del col li depart
mes il ne set uenir a chief
del hiaume qui est sor le chief
qu il ne set comant il le praigne
et s a talant qu il li desceigne
l espee mes il nel sot fere
ne del fuerre ne la puet trere
einz prant le fuerre et saiche et tire.
Et Yonez comance a rire
qant le uaslet uoit antrepris.
 Ice que est fet il amis 
Que fetes uos  — Ie ne sai quoi.
Ie cuidoie de uostre roi
qu il m eüst ces armes donees
mes einz aurai par charbonees
trestot esbraoné le mort
que nule des armes an port
qu eles se tienent si au cors
que ce dedanz et ce defors
est trestot.i. si con moi sanble
qu eles se tienent si ansanble.
(365c.1141)
— Or ne uos chalt de nule rien
que ies departirai mout bien
se uos uolez  fet Yonez.
 Or fai donc tost dit li uaslez
sest* me donez sanz plus d arest. 
Tantost Yonez le desuest
et iusqu an l artoil le deschauce.
N i a remés hauberc ne chauce
ne hiaume el chief n autre armeüre.
Mes li uaslez sa uesteüre
ne uolt lessier que ne preïst
por rien qu Ionez li deïst
une cote auoit* aeisiee
de drap de soie ganbeisiee
que desoz son hauberc uestoit
li cheualiers quant uis estoit 
n oster ne li pooit des piez
les reuelins qu il ot chauciez
einz dist   Deable est ce or gas
que ie changerai mes bons dras
que ma mere me fist l autrier
por les dras a cest cheualier 
Ma grosse chemise de chanure
por la soe qui mout est tanue
uoldriez uos que ie lessasse 
Ma cotele ou aigue ne passe
por celui qui n an tanroit gote 
Maudite soit la gole tote
qui changera n auant n aprés
ses bons dras por autrui malués  
Grief chose est mout de fol aprandre.
Rien fors les armes ne uolt prandre
por proiere que l an li face.
Yonez les chauces li lace
puis li a le hauberc uestu
tel c onques nus miaudres ne fu
et sor la teste li asiet
la coiffe qui mout bien li siet
et de l espee li anseigne
que laschet et pandant la ceigne.
Puis li met le pié an l estrier
sel fet monter sor le destrier.
Einz mes estrié ueü n auoit
ne d esperon rien ne sauoit
(365d.1185)
fors de cinglant ou de roorte.
Yonez l escu li aporte
et la lance puis si li baille.
Ençois que Yonez s an aille
dist li uaslez   Amis prenez
mon chaceor si l an menez
qu il est mout bons et iel uos doing
por ce que ie n an ai mes soing.
Et portez sa cope le roi
si le saluez de par moi
et tant direz a la pucele
que Quex feri sor la memele
que se ie puis ainz que ie muire
li cuit ie mout bien metre cuire
que por uangiee se tandra. 
Et cil respont que il randra
au roi sa cope et son messaige
fornira il a loi de saige.
Atant departent si s an uont.
An la sale ou li baron sont
antre Yonez parmi la porte
qui au roi sa cope raporte.
Si li dist   Sire or fetes ioie
que uostre cope uos anuoie
uostre cheualiers qui ci fu.
— Delquel cheualier me diz tu 
fet li rois qui an sa grant ire
estoit ancor. — Enon Deu sire
fet Yonez del uaslet di
qui orandroit parti de ci.
— Diz tu donc del uaslet galois
qui me demanda fet li rois
les armes de sinople taintes
au cheualier qui hontes maintes
m a fetes selonc son pooir 
— Sire de lui di ge por uoir.
— Et ma cope comant ot il 
Ainme le tant ou prise cil
qu il li ait de son gré randue 
— Ençois li a mout chier uandue
li uaslez que il l a ocis.
— Comant fu ce biax dolz amis 
— Sire ne sai mes ie le ui
que li cheualiers le feri
(365e.1229)
de sa lance et fist grant enui
et li uaslez referi lui
d un iauelot parmi la chiere
si que il li fist par derriere
le sanc et la ceruele espandre
et lui par terre mort estandre. 
Lors dist li rois au seneschal 
 Ha  Kex con m auez hui fet mal 
Par uostre lengue l anuiose
qui aura dite mainte oisose
m auez hui le uaslet tolu
qui hui cest ior m a mout ualu.
— Sire dist Yonez au roi
par mon chief il mande par moi
a la pucele la reïne
que Kex feri par ahatine
par mal de lui et par despit
qu il la uangera se il uit
et s il an puet uenir an leu. 
Li feus* qui fu delez le feu
ot la parole et saut an piez
et uient deuant le roi iriez
s a tel ioie qu il tripe et saut
et dit   Danz rois se Dex me saut
or aprochent uoz auantures.
De felenesses et de dures
an uerroiz auenir souant
et si uos met bien an couant
que Kex puet estre toz certains
qu il mar uit ses piez et ses mains
et sa lengue fole et uilainne
que ainz que past une semainne
aura li cheualiers uangié
le cop qu il me dona del pié
et la bufe ert mout chier uandue
et bien conparee et randue
que il dona a la pucele
que antre le col et l eissele
le braz destre li brisera 
.i. demi an le portera
au col pandu et bien l i port 
N i puet faillir plus qu a la mort. 
Cele parole tant greua
Que par.i. po qu il ne creua
(365f.1273)
de mautalant et de corroz
que il ne l ala deuant toz
tel conreer que mort l eüst.
Que au roi por ce despleüz*
lessa que il ne l anuaï.
Et li rois dist   Haï  haï 
Kex con m auez hui correcié 
Qui asené et adrecié
le uaslet des armes eüst
tant c un po aidier s an seüst
et de l escu et de la lance
bons cheualiers fust sanz dotance.
Mes il ne set ne mal ne bien
d armes ne de nule autre rien
que nes pas trere ne sauroit
l espee se besoing auoit.
Or siet armez sor son cheual
s ancontrera aucun uasal
qui por son cheual gaaignier
nel dotera a maaignier.
Tost mort ou mahaignié l aura
que desfandre ne se saura
tant est nices et bestiax.
Tost aura fez ses anuiax  
Ensi li rois plaint et regrate
et del uaslet fet chiere mate
mes il n i puet rien conquester
si lesse la parole ester.
Et li uaslez sanz nul arest
s an ua poignant par la forest
tant que es terres plainnes uint
sor une riuiere qui tint
de lé plus d une arbalestee
si s estoit tote l eue antree
et retrete an son grant conduit.
uers la grant riuiere qu il uit
s an ua tote une praerie
mes an l eue n antra il mie
qu il la uit mout parfonde et noire
et asez plus corrant que Loire.
Si s an ua tot selonc la riue
lez une grant roiche naïue
et de l autre part l eue estoit
si que l eue au pié li batoit.
(366a.1317)
Sor cele roche an.i. pandant
qui uers mer aloit descendant
ot.i. chastel mout riche et fort.
Si con l eue aloit au regort
torna li uaslez a senestre
et uit les torz del chastel nestre
qu auis li fu qu eles nessoient
et que fors del chastel issoient.
Enmi le chastel an estant
ot une tor et fort et grant 
une barbacane mout fort
auoit tornee uers le gort
qui a la mer se conbatoit
et la mers au pié li batoit.
A.iiii. parties del mur
don li quarrel estoient dur
auoit.iiii. basses torneles
qui mout estoient forz et beles.
Li chastiax fu mout bien seanz
et bien aeisiez par deuant*.
Deuant le chastelet reont
ot sor l eue drecié.i. pont
de pierre et d areinne et de chauz.
Li ponz estoit et forz et hauz
a batailles estoit antor
qu anmi le pont ot une tor
et deuant.i. pont torneïz
qui estoit fez et establiz
a ce que sa droiture aporte 
le ior ert ponz et la nuit porte.
Li uaslez uers le pont chemine.
uestuz d une robe d ermine
s aloit uns prodom esbatant
par sus le pont et si atant
celui qui uers le pont uenoit.
Li prodom an sa main tenoit
par contenance.i. bastonet 
et aprés lui uienent uaslet
dui  desafublé sont uenu.
Cil qui uient a bien retenu
ce que sa mere li aprist
car il le salua et dist 
 Sire ce m anseigna ma mere.
— Dex beneïe toi biau frere 
(366b.1361)
fet li prodom qui le uit sot 
au parler le conut et sot 
et dit   Biax frere don uiens tu 
— Dont  De la cort le roi Artu.
— Qu i feïs  — Cheualier m a fait
li rois qui bone auanture ait.
— Cheualier  Se Dex bien me doint
ne cuidoie c or an cest point
d itel chose li souenist.
D el cuidoie qu il li tenist
au roi que de cheualier faire.
Or me di frere debonaire
ces armes qui les te bailla 
— Li rois fet il les me dona.
— Dona  Comant   Et il li conte
si con auez oï el conte.
Qui autre foiz le conteroit
enuiz et oiseuse seroit
que nus contes ce ne demande.
Et li prodom li redemande
qu il set fere de son cheual.
 Iel sai corre amont et aual
tot autresi con ie soloie
le chaceor quant ie l auoie
an la meison ma mere pris.
— Et de uoz armes biax amis
me redites qu an sauez faire 
— Ies sai bien uestir et retraire
si con li uaslez m an arma
qui deuant moi an desarma
le cheualier qu auoie mort 
et si legierement les port
que eles ne me grieuent rien.
— Par l ame Deu ce pris ie bien
fet li prodom et mout me siet.
Or me dites si ne uos griet
quex besoinz uos amena ça 
— Sire ma mere m anseigna
que uers les prodomes alasse
et que a aus me conseillasse
se creüsse ce qu il diroient
que preu i ont cil qui les croient. 
Et li prodom respont   Biau frere
beneoite soit uostre mere
(366c.1405)
que ele uos conseilla bien.
Mes uolez...* plus nule rien 
— Oïl. — Et quoi  — Tant et non mes
que uos me herbergiez hui mes.
— Mout uolantiers fet li prodon
mes que uos m otroiez.i. don
dont grant bien uenir uos uerroiz.
— Et coi   fet il.  Que uos cresroiz
le consoil uostre mere et moi.
— Par foi fet il et ie l otroi.
— Donc descendez.  Et il descent.
Uns des uaslez son cheual prant
des.ii. qui furent uenu la 
et li altres le desarma
si remest an la robe sote
es reuelins et an la cote
de cerf mal fete et mal tailliee
que sa mere li ot bailliee.
Et li prodon se fist chaucier
les esperons tranchanz d acier
que li uaslez ot aportez
si est sor le cheual montez
et l escu par la guige pant
a son col et la lance prant
et dit   Amis or aprenez
d armes et garde uos prenez
comant l an doit lance tenir
et cheual poindre et retenir. 
Lors a desploiee l anseigne
se li mostre et se li anseigne
comant an doit son escu prandre.
.I. petit le fet auant pandre
tant qu au col del cheual le ioint
et met la lance el fautre et point
le cheual qui.c. mars ualoit
que nus plus uolantiers n aloit
plus tost ne de graignor uertu.
Li prodon sot mout de l escu
et del cheual et de la lance
car il l ot apris des anfance 
Si plot mout au uaslet et sist
trestot quanque li prodom fist.
Qant il ot fet tot son cenbel
deuant le uaslet bien et bel
(366d.1449)
qui bien s an ert garde donee
Si s an reuient lance leuee
au uaslet et demande li 
 Amis sauriez uos ausi
la lance et l escu demener
et le cheual poindre et mener  
Et cil dit que tot a deliure
ne qerroit iamés.i. ior uiure
ne terre ne auoir n eüst
mes qu ausi fere le seüst.
 Ce qu an ne set puet an aprandre
qui painne i uialt metre et antandre
fet li prodon biax amis chiers.
Il couient a toz les mestiers
et poinne et cuer et ialz auoir 
par ces.iii. puet an tot sauoir.
Et quant uos onques nel feïstes
ne autrui fere nel ueïstes
se uos fere ne le sauez
honte ne blasme n i auez. 
Lors le fist li prodon monter
et il comança a porter
si a droit la lance et l escu
com s il eüst toziorz uescu
an tornoiemenz et an guerres
et alé par totes les terres
querant bataille et auanture
car il li uenoit de nature 
et quant nature li aprant
et li cuers del tot i antant
ne li puet estre riens greuainne
la ou nature et cuers se painne.
Par ces.ii. si bien le feisoit
que au prodome mout pleisoit
et qu il disoit an son coraige
que se il fust tot son aaige
d armes penez et antremis
s an fust il asez bien apris.
Qant li uaslez ot fet son tor
deuant le prodome au retor
lance leuee s an repaire
si con il li ot ueü faire
si dist   Sire ai le ge bien fait 
Cuidiez uos que ia mestier m ait
(366e.1493)
poinne se ie metre l i uoel 
Onques rien ne uirent mi oel
dont si grant coueitise eüsse.
Mout uoldroie que i an seüsse
autretant con uos an sauez.
— Amis se le cuer i auez
fet li prodon mout an sauroiz
ia mar cusançon en auroiz. 
Li prodon par.iii. foiz monta
par.iii. foiz d armes l anseigna
trestot quanque mostrer li sot
tant que asez mostré l an ot
et par.iii. foiz monter le fist.
A la dasreainne li dist 
 Amis se uos ancotriez*
.i. cheualier que feriez
s il uos feroit  — Iel referroie.
— Et se uostre lance peçoie 
— Aprés ce n i auroit il plus
a.ii. poinz li corroie sus.
— Amis ce ne feroiz uos mie.
— Que ferai donc  — Par escremie
de l espee l iroiz requerre. 
Lors fiche deuant lui a terre
sa lance an estant tote droite
li prodon qui mout le couoite
d armes anseignier et aprandre
que il se saiche bien desfandre
a l espee s an le requiert
ou anuaïr quant leus an iert.
Puis a main a l espee mise 
 Amis fet il an ceste guise
uos desfandroiz s an uos asalt.
— De ce fet il se Dex me salt
ne set nus tant come ie faz
qu as borriax et as taleuaz
chiés ma mere an apris asez
tant que souant an fui lassez.
— Donc alons huimés a l ostel
fet li prodon qu il n i a el
et uos auroiz cui qu il enuit
l ostel sanz uilenie enuit. 
Lors s an uont andui coste a coste
et li uaslez a dit son oste 
(366f.1537)
 Sire ma mere m anseigna
qu auoec home n alasse ia
ne conpaignie o lui n eüsse
granmant que son non ne seüsse
si le m anseigna a sauoir.
Ie uoel le uostre non sauoir.
— Biax dolz amis dist li prodon
Gornemanz de Goorz ai non. 
Ensi iusqu a l ostel s an uienent 
main a main andui s antretienent.
A la montee d un degré
uint uns uaslez tot de son gré
qui aporta.i. mantel cort.
Le uaslet afubler an cort
qu aprés le chaut ne le preïst
froidure qui mal li feïst.
Riches meisons beles et granz
ot li prodon et biax sergenz 
et li mangiers fu atornez
biax et genz et bien conreez.
Si lauerent li cheualier
puis si s asistrent au mangier.
Et li prodon lez lui asist
le uaslet et mangier le fist
auoec lui an une escuele.
Des mes ne faz autre nouele
quanz en i ot et quel il furent
mes asez mangierent et burent.
Del mangier ne faz autre fable.
Qant leué furent de la table
li prodon qui mout fu cortois
pria de remenoir.i. mois
le uaslet qui delez lui sist.
.I. an tot plain se il uolsist
le retenist il uolantiers
si apreïst andemantiers
tex choses s eles li pleüssent
qu a besoing mestier li eüssent.
Et li uaslez li dist aprés 
 Sire ne sai se ie sui pres
del manoir ou ma mere maint
mes ie pri Deu qu a li me maint
et qu ancor la puise ueoir
que pasmee la ui cheoir
(367a.1581)
au chief del pont deuant sa porte
si ne sai s ele est uiue ou morte.
Del duel de moi quant la lessai
cheï pasmee bien le sai
et por ce ne porroit pas estre
tant que ie seüsse son estre
que ie feïsse lonc seior
einz m an irai demain au ior. 
Li prodom ot que rien ne ualt
proiere et la parole faut.
Si uont couchier sanz plus de plet
que li lit estoient ia fet.
Li prodon par matin leua
au lit au uaslet s an ala
la ou il le troua gisant
si li fist porter an presant
chemise et braies de cheinsil
et chauces taintes an bresil
et cote d un drap de soie ynde
qui fu tissuz et fez an Ynde.
Por ce que uestir li feïst
li anuea et se li dist 
 Amis ces dras que ci ueez
uestiroiz se uos me creez. 
Et li uaslez respont   Biau sire
uos porreiez asez mialz dire.
Li drap que ma mere me fist
dont ne ualent il mialz que cist 
Et uos uolez que ie les ueste 
— uaslez foi que ie doi ma teste
fet li prodon ainz ualent pis.
uos me deïstes biax amis
qant ie uos amenai ceanz
que uos toz mes comandemanz
fereiez. — Et ge si ferai
fet li uaslez ia n an serai
ancontre uos de nule chose. 
As dras uestir plus ne repose
si a les sa mere lessiez.
Et li prodom s est abessiez
se li chauça l esperon destre.
La costume soloit tex estre
que cil qui feisoit cheualier
li deuoit l esperon chaucier.
(367b.1620)
Et li prodom s est abeissié
Se li a l esperon chaucié.
D autres uaslez asez i ot
chascuns qui auenir i pot
a lui armer a sa main mise.
Et li prodom l espee a prise
se li ceint et si le beisa
et dit que donee li a
la plus haute ordre auoec l espee
que Dex a fete et comandee
c est l ordre de cheualerie
qui doit estre sanz uilenie.
Et dist   Biau frere or uos souaingne
se il auient qu il uos couaingne
conbatre a aucun cheualier
ice uos uoel dire et proier 
se uos an uenez au desus
que uers uos ne se puisse plus
desfandre ne contretenir
einz l estuisse a merci uenir
qu a a* esciant ne l ociez.
Et gardez que uos ne soiez
trop parlanz ne trop noueliers.
Nus ne doit estre trop parliers
que souant tel chose li* die
qu an li atort a uilenie
et li saiges dit et retret 
 Qui trop parole pechié fet. 
Por ce biau frere uos chasti
de trop parler et si uos pri
se uos trouez pucele ou fame
ou soit ou dameisele ou dame
desconselliee soit de rien
conselliez la si feroiz bien
se uos consellier la sauez
et se le pooir en auez.
Une autre chose uos apraing
et nel tenez mie a desdaing
qui ne fet mie a desdaignier 
uolantiers alez au mostier
proier celui qui tot a fait
que de uostre ame merci ait
et qu an cest siegle terrien
uos gart come son crestien. 
(367c.1669)
Et li uaslez dist au prodome 
 De toz les apostres de Rome
soiez uos beneoiz biau sire
qu autel oï ma mere dire.
— Or nel dites iamés biau frere
fet li prodon que uostre mere
uos ait apris et anseignié.
De ce mie ne uos blas gié
se uos l auez dit iusque ci
mes des or la uostre merci
uos pri que uos an chastiez
que se uos plus le diseiez
a folie le tanroit l an.
Por ce uos pri gardez uos an.
— Et que dirai ge donc biau sire 
— Li uauasors ce poëz dire
qui uostre esperon uos chauça
le uos aprist et anseigna. 
Et cil li a le don doné
que iamés n i aura soné
.i. mot tant con il sera uis
se de lui non qu il li est uis
que ce est biens qu il li ansaigne.
Li prodon maintenant le saigne
si a la main leuee an haut
et dist   Biax sire Dex uos saut 
Alez a Deu qui uos conduie
que la demore uos enuie. 
Li nouiax cheualiers s an part
de son oste et mout li est tart
que a sa mere uenir puisse
et que sainne et uiue la truisse.
Si se met es forez sostainnes
que asez mialz qu as terres plainnes
es forez se requenuissoit
et cheualche tant que il uoit
.I. chastel fort et bien seant.
Defors les murs ne uoit neant
fors mer et eue et terre gaste.
D errer uers le chastel se haste
tant que deuant la porte uient 
mes.i. pont passer li couient
si foible ainz qu a la porte ueingne
qu a poinnes cuit que le sosteingne.
(367d.1713)
Li cheualiers sor le pont monte
si le passa que max ne honte
ne anconbriers ne li auint.
Iusque deuant la porte uint
si la troua ferme a la clef
ne n i hurta mie soëf
ne n i apela mie an bas.
Tant i feri qu eneslepas
uint as fenestres de la sale
une pucele meigre et pale
et dist   Qui est qui la apele  
Cil regarde uers la pucele
si la uoit et dit   Bele amie
uns cheualiers sui qui uos prie
que leanz me faciez antrer
et l ostel enuit mes prester.
— Sire fet ele uos l auroiz
mes ia gré ne nos an sauroiz.
Et neporquant si uos ferons
si bon ostel con nos porrons. 
Lors s est la pucele arriers treite
et cil qui a la porte agueite
crient qu an li face trop ester
si recomança a hurter 
et tantost.iiii. sergent uindrent
qui granz haiches a lor cos tindrent
et chascuns ot ceinte une espee
si ont la porte desfermee
et dïent   Sire uenez anz. 
Se bien eüst as sergenz
mout fussent bel mes il auoient
meseise eü tant qu il estoient
tel qu an poïst meruellier
de geüner et de uellier.
Et cil ot bien defors trouee
la terre gaste et escouee
dedanz rien ne li amanda
que partot la ou il ala
troua anhermies les rues
et les meisons uiez decheües
que home ne fame n i auoit.
.II. mostiers an la uile auoit
qui estoient.ii. abaïes
li uns de nonains esbaïes
(367e.1757)
l autres de moinnes esgarez.
Ne troua mie bien parez
les mostiers ne bien portanduz
ençois uit creuez et fanduz
lers* murs et les torz descouertes
et les meisons erent ouertes
ausi de nuiz come de iorz.
Molins n i mialt ne n i cuist forz
an nul leu de tot le chastel
ne ne troua pain ne gastel
ne rien nule qui fust a uandre
don l an poïst.i. denier prandre.
Ensi troua le chastel gaste
que n i troua ne pain ne paste
ne uin ne sidre ne ceruoise.
uers.i. palés couert d atoise
l ont li.iiii. sergent mené
et descendu et desarmé.
Et tantost uns uaslez auale
parmi les degrez de la sale
qui aporta.i. mantel gris 
au col au cheualier l a mis
et uns autres a establé
son cheual la ou il n ot blé
ne fain ne fuerre se po non
que il n estoit an la meison.
Li autre deuant ax le font
monter par les degrez amont
an la sale qui mout fu bele.
Dui prodome et une pucele
li sont a l ancontre uenu.
Li prodome estoient chenu
ne pas si que tuit fussent blanc.
De bel aaige a tot lor sanc
et a tote lor force fussent
s enui et pesance n eüssent.
Et la pucele uint plus iointe
plus acesmee et plus cointe
que espreuiers ne papegauz.
Ses mantiax fu et ses bliauz
d une porpre noire estelee
de uair et n ert mie pelee
la pane qui d ermine fu.
D un sebelin noir et chenu
(367f.1801)
qui n estoit trop lons ne trop lez
fu li mantiax au col orlez.
Et se ie onques fis deuise
an biauté que Dex eüst mise
an cors de fame ne an face
or me plest que une an reface
ou ge ne mantirai de mot.
Desliee fu et si ot
les cheuox tex s estre poïst
que bien cuidast qui les ueïst
que il fussent tuit de fin or
tant estoient luisant et sor.
Le front ot blanc et haut et plain
con se il fust ourez de main
que de main d ome l ueure fust
de pierre ou d iuoire ou de fust.
Sorcix brunez et large antruel
an la teste furent li oel
riant et ueir et cler fandu.
Le nes ot droit et estandu
et mialz li auenoit el uis
li uermauz sor le blanc asis
que li sinoples sor l argent.
Por anbler san et cuer de gent
fist Dex de li passemeruoille
n onques puis ne fist la paroille
ne deuant feite ne l auoit.
Et quant li cheualiers la uoit
si la salue et ele lui
et li cheualier amedui 
et la dameisele le prant
par la main debonerement
et dist   Biau frere uostre ostex
certes n iert pas anquenuit tex
con a prodome couandroit.
Mes qui uos diroit orandroit
tot nostre couine et nostre estre
uos cuidereiez puet cel estre
que de maluestié le deïsse
por ce qu aler uos an feïsse.
Mes se uos plest or remenez
l ostel tel con il est prenez
et Dex uos doint meillor demain. 
Ensi l an mainne par la main
(368a.1845)
iusqu an une chanbre celee
qui mout ert bele et longue et lee.
Sor une coute de samit
qui fu tandue sor.i. lit
se sont leanz andui asis.
Cheualier quatre cinc et sis
uindrent leanz et si se sistrent
par tropeax et mot ne distrent
et uirent celui qui se sist
delez lor dame et mot ne dist.
Por ce de parler se tenoit
que del chasti li souenoit
que li prodon li auoit fet
s an tenoient antr ax grant plet
tuit li cheualier a consoil.
 Dex fet chascuns mout me meruoil
se cil cheualiers est muiax.
Granz diax seroit c onques si biax
cheualiers ne fu nez de fame.
Mout auient bien delez ma dame
et ma dame ausi delez lui.
S il ne fussent muël andui
tant est cil biax et cele bele
c onques cheualiers ne pucele
si bien n auindrent mes ansanble
que de l un et de l autre sanble
que Dex l un por l autre feïst
por ce qu ansanble les meïst. 
Et tuit cil qui leanz estoient
antr ax grant parole an feisoient
et la dameisele atandoit
qu il l aparlast de que que soit
tant qu ele uit tres bien et sot
que il ne li diroit ia mot
s ele ne l aresnoit auant.
Et dist mout debonerement 
 Sire don uenistes uos hui 
— Dameisele fet il ie iui
chiés.i. prodome an.i. chastel
ou i oi ostel et bon et bel 
s i a.u. torz forz et eslites
une grant et.iiii. petites.
Ne sai tote l ueure asomer
ne le chastel ne sai nomer
(368b.1889)
mes ie sai bien que li prodon
Gornemanz de Gohorz a non.
— Ha  biax amis fet la pucele
mout est uostre parole bele
et mout auez dit que cortois.
Gré uos an sache Dex li rois
qant uos prodome l apelastes.
Onques plus uoir mot ne parlastes
qu il est prodon par saint Richier 
ice puis ie bien afichier.
Et sachiez que ie sui sa niece
mes ie nel ui mout a grant piece
et certes puis que uos meüstes
de uostre ostel ne queneüstes
plus prodome mien esciant.
Mout lié ostel et mout ioiant
uos fist que il le sot bien feire
come prodom et deboneire
puissanz et aeisiez et riches.
Mes ceanz n a mes que.ui. miches
c uns miens oncles mout glorieus
mout sainz hom et religieus
m anuea por soper enuit
et.i. bocel plain de uin cuit.
De uitaille n a plus ceanz
fors.i. cheurel c uns miens sergenz
ocist hui main d une saiete. 
Atant comande que l an mete
les tables et eles sont mise*
et les genz au soper asises.
Au mangier ont mout petit sis
mes par mout grant talant l ont pris.
Aprés mangier se departirent 
cil remestrent qui se dormirent
qui l autre nuit ueillié auoient 
cil s an issirent qui deuoient
la nuit par le chastel ueillier.
Sergent furent et escuier
.l. qui la nuit ueillierent 
li autre mout se traueillierent
de lor oste bien aeisier.
Biax dras et couertor mout chier
et orellier au chief li mestent
cil qui del couchier s antremestent.
(368c.1933)
Trestot l eise et tot le delit
qu an saüst deuiser an lit
ot li cheualiers cele nuit
fors que solement le deduit
de pucele se lui pleüst
ou de dame se li leüst.
Mes il n an sauoit nule rien
et por ce uos di ge mout bien
qu il s andormi auques par tans
qu il n estoit de rien an espans.
Mes s ostesse pas ne repose
qui estoit an sa chanbre anclose.
Cil dort a eise et cele panse
qui n a an li nule desfanse
d une bataille qui l asaut.
Mout se trestorne et mout tressaut
mout se degiete et se demainne.
.I. mantel cort de soie an grainne
a afublé sor sa chemise
si s est en auanture mise
come hardie et corageuse
mes ce n est mie por oiseuse
einz se panse que ele ira
a son oste et si li dira
de son afere une partie.
Lors s est de son lit departie
et issue fors de sa chanbre
a tel peor que tuit li manbre
li tranblent et li cors li sue.
Plorant est de la chanbre issue
et uient au lit ou cil se dort
et plore et sopire mout fort.
N a hardement que plus li face.
De ses lermes tote la face
plore tant que ele li moille.
Si s acline et si s agenoille.
Tant a ploré que cil s esuoille 
si s esbaïst toz et meruoille
de sa face qu il uoit moilliee
et uoit celi agenoilliee
deuant son lit qui le tenoit
par le col anbracié estroit.
Et tant de corteisie fist
que antre ses braz la reprist
(368d.1977)
maintenant et uers lui la trest.
Si li dist   Bele que uos plest 
Por qu iestes uos uenue ci 
— Ha  gentix cheualiers merci 
Por Deu uos pri et por son fil
que uos ne m an aiez plus uil
de ce que ie sui ci uenue.
Por ce que ie sui presque nue
n i panssai ge onques folie
ne maluestié ne uilenie
qu il n a el monde rien qui uiue
tant dolante ne tant cheitiue
que ie ne soie plus dolante.
Rien que i aie ne m atalante
c onques nul ior sanz mal ne fui.
Ensi maleüree sui
que ie ne uerrai iamés nuit
que solemant cesti d annuit
ne ior que celui de demain
ençois m ocirrai de ma main.
De.iii.c. cheualiers et dis
don cist chastiax estoit garnis
n a ceanz remés que cinquante
que.ii. et dis moins de seissante
en a uns cheualiers mout max
Anguinguerrons li seneschax
Clamadeu des Illes menez
et ocis et anprisonez.
De cez qui sont an prison mis
me poise autant con des ocis
car ie sai bien qu il i morront
que iamés issir n an porront.
Por moi sont tant prodome mort
s est droiz que ie m an desconfort.
A siege a ci deuant esté
tot.i. iuer et.i. esté
Anguinguerrons qu il ne se mut
et tot adés sa force crut
et la nostre est amenuisiee
et nostre uitaille espuisiee
que il n en a ceanz remeis
don se poïst repestre un eis
si somes a tant antreset
que demain se Dex ne le fet
(368e.2021)
li sera cist chastiax randuz
qui ne puet estre desfanduz
et ie auoec come cheitiue.
Mes certes einz que il m ait uiue
m ocirrai ge si m aura morte
puis ne me chaut se il m anporte.
Clamadex qui auoir me cuide
ne m aura ia s il ne m a uuide
de uie et d ame an nule fin
que ie gart an.i. mien escrin
un costel tot de fin acier
que el cors me uoldrai glacier.
Itant a dire uos auoie.
Or me remetrai a la uoie
si uos lesserai reposer. 
Par tans se porra aloser
li cheualiers se fere l ose
c onques cele por autre chose
ne uint plorer desor sa face
que que ele antandant li face
fors por ce qu ele li meïst
an talant que il anpreïst
la bataille s il l ose anprandre
por sa terre et por li desfandre.
Et il li dist   Amie chiere
fetes enuit mes bele chiere.
Confortez uos ne plorez plus
et uos traiez uers moi ceisus
s ostez les lermes de uoz ialz.
Dex se lui plest uos donra mialz
demain que uos ne m auez dit.
Lez moi uos traiez an cest lit
qu il est asez lons a oés nos.
Hui mes ne me lesserez uos. 
Et cele dist   Se uos pleisoit
si feroie.  Et cil la beisoit
qui an ses braz la tenoit prise.
Si l a soz le couertor mise
tot soauet et tot a eise 
et cele suefre qu il la beise
ne ne cuit pas qu il li enuit.
Ensi iurent tote la nuit
li uns lez l autre boche a boche
iusqu au main que li iorz aproche.
(368f.2065)
Tant li fist la nuit de solaz
que boche a boche braz a braz
dormirent tant qu il aiorna.
A l aiorner s an retorna
la pucele an sa chanbre arriere
sanz conduit et sanz chanberiere
se uesti et apareilla
c onques nelui n i esueilla.
Et cil qui la nuit ueillié orent
tantost con le ior ueoir porent
esuellierent les andormiz
ses firent leuer de lor liz 
et cil leuerent de bele ore.
Et la pucele sanz demore
a son cheualier s an repeire
et li dit come deboneire 
 Sire Dex uos doint hui boen ior 
Et ie sai bien que lonc seior
ne ferez uos mie ceanz.
De seiorner seroit neanz
uos an iroiz pas ne m an poise
que ne seroie pas cortoise
s il m an pesoit de nule rien
que point d eise ne point de bien
ne uos auomes ceanz fait.
Mes ie pri Deu que il uos ait
apareillié meillor ostel
ou plus ait pain et uin et sel
que n auez troué an cestui. 
Et il dist   Bele ce n iert hui
que ie autre ostel uoise querre
einz aurai tote uostre terre
mise an peis se ie onques puis.
Se uostre anemi la fors truis
pesera moi se plus i siet
por ce que de neant uos griet.
Mes se ie l oci et conquier
uostre drüerie requier
an guerredon qu ele soit moie 
autres soldees n an prandroie. 
Et cele respont par cointise 
 Sire mout m auez or requise
de poure chose et de despite.
Mes s ele uos ert contredite
(369a.2109)
uos le tanreiez a orguel 
por ce ueher ne la uos uuel.
Et neporquant ne dites mie
que ie deueigne uostre amie
par tel couant et par tel loi
que uos ailliez morir por moi
que ce seroit trop granz domaiges
que uostre cors ne uostre aaiges
n est tex ce sachiez de seür
que uos a cheualier si dur
uos poïssiez contretenir
n estor ne bataille sofrir.
— Ce uerroiz uos fet il ancui
que conbatre m irai a lui 
ia nel leirai por nul chasti. 
Tel plet li a cele basti
qu ele li blasme et si le uialt 
mes souant auient que l an sialt
escondire sa uolanté
qant an uoit bien antalanté
home de fere son talant
por ce que mialz li atalant.
Ausin fet ele come sage
qui li a mis el cors la rage
ce qu ele li blasme mout fort.
Et cil dit que l an li aport
ses armes  et an li aporte
et ouerte li fu la porte
si l arment et monter le font
sor.i. cheual que il li ont
aparellié anmi la place.
N an i a nul sanblant ne face
que il l an poist et qui ne die 
 Sire Dex uos soit en aïe
hui an cest ior et doint grant mal
Anguinguerron le seneschal
qui tot cest païs a destruit. 
Ensi plorent totes et tuit.
Iusqu a la porte le conuoient
et quant fors del chastel le uoient
si dïent tuit a une uoiz 
 Biau sire icele uoire croiz
ou Dex sofri mort por son fil
uos gart hui de mortel peril
(369b.2153)
et d anconbrier et de prison
et uos ramaint a garison
an leu ou uos soiez a eise
qui uos delit et qui uos pleise. 
Ensi por lui trestuit prioient.
Et cil de l ost uenir le uoient
si l ont Anguinguerron mostré
qui se seoit deuant son tré 
s auoit ia ses chauces chauciees
et ses genz estoient mout liees
qui cuidoient auoir conquis
le chastel et tot le païs
et cuidoient qu an li deüst
le chastel randre ainz que nuiz fust
ou que aucuns s an issist fors
por conbatre a lui cors a cors.
Tant que Anguinguerrons le uoit
si se fet armer a esploit
et uint uers lui plus que le pas
sor un cheual et fort et gras
et dit   uaslez ça qui t anuoie 
Di moi l acoison de ta uoie.
uiens tu peis ou bataille querre 
— Mes tu que fez an ceste terre 
fet il ce me diras premiers.
Por qu as ocis les cheualiers
et tot le païs confondu  
Et lors li a cil respondu
con orguilleus et sorcuidiez 
 Ie uuel qu ancui me soit uuidiez
li chastiax et la torz randue
que trop m a esté desfandue 
et mes sire aura la pucele.
— Dahez ait hui ceste nouele
fet li uaslez et qui l a dite 
Einz te couandra clamer quite
trestot quanque tu li chalonges.
— Or me seruez uos de mançonges
fet Anguinguerrons par saint Pere.
Souant auient que tex conpere
le forfet qui corpes n i a. 
Et lors au uaslet enuia
si met la lance sor le fautre
et point li uns ancontre l autre
(369c.2197)
sanz desfiance et sanz areisne.
Fer tranchant et lance de freisne
auoit chascuns grosse et poignal
s alerent mout tost li cheual
et li cheualier furent fort
si s antrehaïrent de mort 
si fierent si que les eis croissent
les escuz et les lances froissent
et porte li uns l autre ius.
Mes tost refurent sailli sus
si s antreuienent sanz iengler
plus fierement que dui sengler 
si se fierent parmi escuz
et par haubers mailliez menuz
quanque cheual porter les porent.
A l ire et au corroz qu il orent
et a la force de lor braz
font les pieces et les esclaz
de lor lances uoler an deus.
Anguinguerrons cheï toz seus
et fu parmi le cors naurez
si que li braz et li costez
le santi dolereusemant.
Et li uaslez a pié descent
qu il nel set a cheual requerre.
Del cheual est uenuz a terre
puis trest l espee si li passe.
Ne sai que plus uos deuisasse
ne comant auint a chascun
ne toz les cos par un et un
mes la bataille dura mout
et mout furent li cop estolt
tant que Anguinguerrons cheï.
Et cil fierement l anuaï
tant que il merci li cria 
et li uaslez dist qu il n i a
de la merci ne tant ne quant.
Si li souint il neporquant
del prodome qui li aprist
qu a son esciant n oceïst
cheualier puis que il l eüst
conquis et au desore fust.
Et cil li dist   Biax amis dolz
or ne soiez pas si estolz
(369d.2241)
que uos n aiez merci de moi.
Ie uos creant bien et otroi
que ia en est li miaudres tuens
et cheualiers iés tu mout buens
non pas tant que il fust creü
d ome qui nos eüst ueü
et qui nos coneüst andeus
que tu par tes armes toz seus
m aüsses an bataille mort.
Et se ie le tesmoing t an port
que tu m aies d armes oltré
ueant mes genz deuant mon tré
ma parole an sera tenue
et t enors an sera creüe
c onques cheualiers n ot greignor.
Et garde se tu as seignor
qui t ait bien ne seruise fait
don le guerredon eü n ait
anuoie m i et g i irai
de par toi et si li dirai
comant tu m as d armes conquis
et si me randrai a lui pris
por fere quanque boen li iert.
— Et dahez ait qui mialz uos quiert 
Et sez tu donc ou tu iras 
A ce chastel et si diras
a la bele qui est m amie
que iamés an tote ta uie
ne seras an son nuisement
si te metras oltreemant
del tot an tot an sa merci. 
Et cil respont   Donques m oci
qu ausi me feroit ele ocirre
que nule rien tant ne desirre
come ma mort et mon enui
car a la mort son pere fui
et se li ai fez tanz corroz
que ses cheualiers li ai toz
que morz que pris an ceste annee.
Male prison m auroit donee
qui an sa prison mis m auroit 
ia pis fere ne me sauroit.
Mes se tu as nul autre ami
n amie nule anuoie m i
(369e.2285)
qui n ait de moi mal fere anuie
que ceste me toldroit la uie
se ele me tenoit sanz faille. 
Et lors li dit cil que il aille
a.i. chastel a.i. prodome
et le non au seignor li nome 
n an tot le monde n a maçon
qui mialz deuisast la façon
del chastel qu il li deuisa.
L eue et le pont mout li prisa
et les torneles et la tor
et les forz murs qui sont antor
tant que cil antant bien et set
que el leu ou l an plus le het
le uialt anuoier an prison.
 La ne sai ge ma garison
fet cil biau sire ou tu m anuoies.
Si m aïst Dex an males uoies
me uiax metre et an males mains
que l un de ses freres germains
an ceste guerre li ocis.
Einz m oci tu biax dolz amis
que tu a lui aler me faces.
Einz m oci tu que tu m i chaces.
— Par foi fet il donc iras tu
an la prison le roi Artu
si me salüeras le roi
et se li diras de par moi
qu il te face mostrer celi
que Kex li seneschaus feri
por ce que ele m auoit ris
et a celi te randras pris
et se li diras antresait
que ia n anterrai por nul plait
an cort que li rois Artus teigne
por nule chose qui aueigne
tant que uangence an aurai prise. 
Et cil respont que ce seruise
li fera il et bien et bel.
Lors s an torna uers le chastel
li cheualiers qui uaincu l a 
et cil an la prison s an ua
s an fet porter son estandart
et l oz del siege se depart
(369f.2329)
que n i remaint ne bruns ne sors.
Et cil del chastel issent fors
ancontre celui qui retorne 
mes a mout grant enui lor torne
del cheualier qu il a conquis
qant il le chief n an auoit pris
et quant il ne lor ot randu.
A grant ioie l ont receü
et desarmé a.i. perron.
Dïent   Sire d Anguinguerron
la teste por coi n an preïstes
qant uos ceanz ne le meïstes  
Et cil respont   Seignor par foi
ne feïsse pas bien ce croi
qu il uos a ocis uoz paranz
si ne li fusse pas garanz
einz l oceïssiez maugré mien.
Trop eüst an moi po de bien
des que ie au desore an fui
se n eüsse merci de lui.
Et sauez quex la merci fu 
An la prison le roi Artu
se metra se couant me tient. 
Atant la dameisele uient
qui de lui grant ioie demainne
et iusqu an ses chanbres le mainne
por reposer et aeisier.
Et d acoler et de beisier
ne li fist ele nul dongier 
an leu de boiure et de mangier
ioent et beisent et acolent
et debonerement parolent.
Mes Clamadex folie pansse
qui uient et cuide sanz desfansse
le chastel auoir maintenant
quant un uaslet grant duel menant
anmi le chemin ancontra
qui les noueles li conta
d Anguinguerron son seneschal.
 Enon Deu sire or ua mout mal 
fet li uaslez qui tel duel fet
qu a ses mains ses cheuox detret.
Et Clamadex respont   De coi  
Et li uaslez respont   Par foi
(370a.2373)
uostre seneschax est conquis
d armes et si se randra pris
au roi Artus ou il s an ua.
— Qui a ce fet uaslez di ua
et ce comant pot auenir 
Don pot li cheualiers uenir
qui si prodome et si uaillant
pot fere d armes recreant  
Et cil respont   Biax sire chiers
ne sai qui fu li cheualiers
mes tant an sai que ie le ui
que fors de Biaurepaire issi
armez d unes armes uermoilles.
— Et puis uaslez quar me consoilles  
fet cil qui par po n ist del san.
 Quoi sire  Retornez uos an
que se uos auant aleiez
ia ce cuit n esploitereiez. 
A ce mot est auant uenuz
uns cheualiers auques chenuz
qui estoit mestres Clamadeu 
 uaslez fet il tu ne diz preu.
Plus sage consoil et plus buen
li estuet croire que le tuen.
S il te croit il fera que fos 
einz ira auant par mon los. 
Puis dist   Sire uolez sauoir
comant uos porriez auoir
le cheualier et le chastel 
Iel uos dirai et bien et bel
et si est mout legier a fere.
Dedanz les murs de Biaurepere
n a que boiure ne que mangier
si sont foible li cheualier
et nos somes et fort et sain
si n auomes ne soif ne fain
si porrons grant estor sofrir
se cil dedanz osent issir
a nos ça defors asanbler.
.XX. cheualiers por cenbeler
anuoierons deuant la porte.
Li cheualiers deuant la porte*
a Blancheflor sa dolce amie
uoldra fere cheualerie
(370b.2417)
plus que il sofrir ne porra 
si ert pris ou il i morra
que po d aïde li feront
li cheualier qui foible sont.
Si n i feront li.xx. neant
mes qu il les iront fauneant
tant que nos par ceste ualee
uanrons sor ax si an enblee
ses aceindrons a la forsclose.
— Par foi ie lo bien ceste chose
fet Clamadex que uos me dites.
Nos auons ci de genz eslites
.u.c. cheualiers toz armez
et mil sergenz bien atornez
si les panrons come gent morte. 
.XX. cheualiers deuant la porte
i a Clamadex anuoiez
qui tindrent au uant desploiez
les confanons et les banieres
qui erent de maintes menieres.
Et quant cil del chastel les uirent
les portes a bandon ourirent
que li uaslez le uolt ensi
qui deuant aus toz s an issi
por asanbler as cheualiers.
Come hardiz et forz et fiers
les a entaschiez toz ansanble.
Cui il ataint pas ne li sanble
que il soit d armes aprantiz.
Le ior i fu ses fers santiz
de sa lance an mainte boele.
Cui perce piz et cui memele
cui brise braz et cui chanole 
cestui abat cestui afole 
les prisons et les cheuax rant
et si les baille maintenant
a ces qui mestier en auoient
tant que les granz batailles uoient
qui tot le ual orent monté
et il furent.u.c. conté
estre les mil sergenz qui uindrent
qui grant partie del chanp tindrent
uers la porte qui fu ouerte.
Et li autre uoient la perte
(370c.2461)
de lor gent afolee et morte
si s an uindrent droit a la porte
trestuit sarré et atirié
et cil se tindrent tuit rangié
an lor portes sarreement
ses reçoiuent hardiemant.
Mes foible gent et petit furent
et li autre de force crurent
de lor genz qui seüz les orent
tant que cil sofrir ne les porent
mes an lor chastel se retraient.
Sor la porte ot archiers qui traient
an la grant fole et an la presse
qui mout ert ardanz et angresse
d antrer el chastel a bandon
tant c une flote de randon
s est dedanz a force anbatue.
Et cil dedanz ont abatue
une porte sor ces desoz
ques ocit et esquaiche toz
cez que consilt an son cheoir.
Et rien nule ne puet ueoir
Clamadex don soit si dolanz
que mout a la porte colanz
de ses genz morz et lui forsclos
s estuet qu il remaingne a repos
et li asauz en si grant haste
ne seroit mes que peinne gaste.
Et ses mestres qui le consoille
dist   Sire il n est mie meruoille
de prodome s il li meschiet.
Si con Damedeu plest et siet
chiet bien et mal bien le sauomes.
Perduz i auez de uoz homes
mes il n est sainz qui n ait sa feste.
Cheoite est sor uos la tanpeste
si sont li uostre maheignié
et cil dedanz ont gaaignié
mes il reperdront ce sachiez.
Les ialz amedeus me sachiez
s il demorent ceanz.u. iorz.
uostre iert li chastiax et la torz
qu il s an istront tuit a merci.
Se uos uolez demorer ci
(370d.2505)
tant solemant hui et demain
li chastiax iert an uostre main 
neïs cele qui tant uos a
refusé uos reprïera
que uos por Deu la daingniez prandre. 
Lors ont fet son pauellon tandre
et toz ces qu aportez i orent
et li autre si con il porent
se logierent et atornerent 
et cil dedanz se desarmerent.
Les cheualiers qu il orent pris
n an torz n an fers ne les ont mis
mes qu il pleuirent solemant
come cheualier leaumant
que il leal prison tanroient
et ia nul mal ne lor querroient.
Ensi furent antr ax leanz.
Ce ior meïsmes uns granz uanz
ot par mer chaciee une barge
qui de fromant portoit grant charge
et d altre uitaille estoit plainne.
Si con Deu plot antiere et sainne
est dedanz* le chastel uenue 
et quant cil dedanz l ont ueüe
s anuoient sauoir et anquerre
qui il sont et que il uont querre.
Atant del chastel aualerent
cil qui ancontre lor alerent
si demandent quex genz il sont
qu il demandent et ou il uont.
Et cil dïent   Marcheant somes
qui uitaille a uandre amenomes.
Pain et uin et bacons salez
et pors et bués auons asez
por uandre se besoinz estoit. 
Et cil dïent   Beneoiz soit
Dex qui au uant dona la force
qui ça uos amena a orce
et uos soiez li bien uenu 
Traiez fors que tot est uandu
si chier con uos le uoldrez uandre
et si uenez uostre argent prandre
que ne uos porrez desconbrer
de receuoir ne de nonbrer
(370e.2549)
plates d or ne plates d argent
que uos donrons por le fromant 
et por le uin et por la char
uos donromes chargié.i. char
ou plus se fere le besoigne. 
Or ont bien fete lor besoigne
cil qui achatent et qui uandent.
A la nef deschargier antandent
s an font tot deuant ax porter
por cez dedanz reconforter.
Qant cil del chastel uenir uoient
ces qui la uitaille aportoient
croire poez que grant ioie orent
et au plus tost qu il onques porent
firent le mangier atorner.
Or puet longuement seiorner
Clamadex qui muse defors
car cil dedanz ont bués et pors
et char salee a grant foison
et pain et uin et ueneison.
Et li queuz ne sont pas oiseus 
li garçon alument les feus
es cuisines au mangier cuire.
Or se puet longuement deduire
delez s amie tot a eise.
Cele l acole et il la beise 
si fet li uns de l autre ioie.
La sale ne rest mie quoie
ençois i a mout ioie et bruit.
Por le mangier font ioie tuit
que mout auoient couoitié 
et li queuz ont tant esploitié
que au mangier asseoir font
cez qui mout grant mestier an ont.
Qant mangié orent si se lieuent 
et Clamadex et ses genz crieuent
qui la nouele ia sauoient
del bien que cil dedanz auoient 
si dïent qu il les an restuet
raler que li chastiax ne puet
estre afamez an nule guise
por neant ont la uile asise.
Et Clamadex qui uis anrage
anuoie au chastel.i. message
(370f.2593)
sanz los d autrui et sanz consoil
et mande au cheualier uermoil
que iusqu a midi l andemain
le porra seul trouer a plain
por conbatre a lui se il ose.
Qant la pucele ot ceste chose
qui a son ami est nonciee
dolante an fu et correciee
que cil ancontre li remande
qu il l aura des qu il la demande
la bataille comant qu il praigne.
Lors anforce mout et angraigne
li diax que la pucele an fet
mes ia por duel que ele en et
ne remanra mie ce cuit.
Mout li prïent totes et tuit
que il conbatre a celui n aille
uers cui n ot pooir an bataille
nus cheualiers onques ancore.
 Seignor car uos an teisiez ore
fet li uaslez si ferez bien
que ie nel leiroie por rien
ne por home de tot le mont. 
Ensi la parole lor ront
que plus aparler ne l an osent
einz uont colchier si se reposent
iusqu au main que li solauz lieue 
mes de lor seignor mout lor grieue
qu il nel seuent tant bel prier
que il le puisent chastier.
Si li pria la nuit s amie
mout souant qu il n i alast mie
a la bataille an fust an pes
que il n auoient garde mes
de Clamadeu ne de sa gent.
Mes tot ce ne ualut neant
et si est ce meruoille estrange
qu il i auoit an la losange
grant dolçor qu ele li feisoit
car a chascun mot le beisoit
si dolcement et si soëf
que ele li metoit la clef
d amor an la serre del cuer
n onques ne pot estre a nul fuer
(371a.2637)
que ele l an poïst retrere
que la bataille n alast fere
einz a ses armes demandees.
Cil cui il les ot comandees
les aporta plus tost qu il pot.
A lui armer mout grant duel ot
que toz et totes an pesa
et il toz et totes les a
comandees au roi des rois
puis monta el cheual norrois
que l an li auoit amené 
puis n a gaires antr ax esté
einz s an parti isnelement
si les leissa lor duel feisant.
Qant Clamadex uenir le uoit
qui conbatre a lui se deuoit
si ot an lui si fol cuidier
qu il li cuida fere uoidier
mout tost les arçons de la sele.
La lande fu igaus et bele
n il n i ot qu as.ii. solemant
que Clamadex tote sa gent
ot departie et anuoiee.
Chascuns ot sa lance apoiee
desor la sele sor le fautre
et point li uns ancontre l autre
sanz desfiance et sanz aresne.
Fer tranchant et lance de fresne
auoit chascuns grosse et poignal 
si alerent tost li cheual
et li cheualier furent fort
si s antrehaoient de mort 
si se fierent que les eis croissent
des escuz et les lances froissent
si porte li uns l autre ius 
mes tost refurent sailli sus
si s antreuienent d un estal
et se conbatent par igal
as espees mout longuement.
Asez uos deïsse comant
se ie m an uolsisse antremetre
mes por ce n i uoel painne metre
qu altant ualt uns moz come uint.
An la fin Clamadeu couint
(371b.2681)
uenir a merci maugré suen 
si li creanta tot son buen
si con li seneschax ot fet
qu i ne se meïst por nul plet
an prison dedanz Biaurepaire
ne que ses seneschax uolt faire
ne por tot l empire de Rome
ne ralast il chiés le prodome
qui ot le chastel bien seant.
Mes ce li uint bien a creant
que an la prison se metroit
le roi Artus et si diroit
a la pucele son message
que Kex feri par son oltrage
dont il li fist si tres grant duel
mes il la uangera son uuel
se Dex l an uialt force doner.
Aprés ce li fet creanter
que l andemain einz qu il soit iorz
tuit cil qui sont dedanz ses torz
s an reuandront trestuit deliure
ne iamés ior qu il ait a uiure
n aura deuant le chastel ost
s il onques puet qu il ne l an ost
ne par ses homes ne par lui
n aura la dameisele enui.
Ensi Clamadex s an ala
an sa terre  et quant il uint la
comande que tuit li prison
fussent gitié fors de prison
si s an alassent trestuit quite.
Qant il ot la parole dite
si fu ses comandemenz fez.
Ez uos les prisons ia fors trez
si s an alerent demanois
et porterent tot lor hernois
que rien n en i ot detenue.
D autre part sa uoie a tenue
Clamadex qui toz seus chemine.
Costume estoit an cel termine
ce trouons escrit an la letre
que cheualiers se deuoit metre
an prison atot son ator
si con il partoit de l estor
(371c.2725)
ou il conquis auoit esté
que ia rien n i eüst osté
ne nule rien n i eüst mise.
Clamadex tot an itel guise
se met aprés Anguinguerron
tot droit anuers Disnadaron
ou li rois Artus cort tenoit.
D autre part grant ioie rauoit
el chastel ou sont retorné
cil qui auoient demoré
longuement an prison trop male.
De ioie bruit tote la sale
et li ostel as cheualiers 
as eglises et as mostiers
sonent de ioie tuit li sain
n il n i a moinne ne nonain
qui Damedeu ne rande graces.
Par les rues et par les places
uont querolant totes et tuit.
Mout orent el chastel grant bruit
que nus nes asaut ne guerroie.
Mes Aguinguerrons toteuoie
s an uet et Clamadex aprés
et iut.iii. nuiz tot pres a pres
an l ostel ou il ot geü.
Bien l a par ses escloz seü
iusqu a Disnadaron an Gales
ou li rois Artus an ses sales
cort mout esforciee tenoit.
Et Clamadex leanz uenoit
toz seus si armez con il fut
et Anguinguerrons le conut
qui son message auoit ia fet
a cort et conté et retret
des l autre ior qu il fu uenuz
et s estoit a cort retenuz
et de mesniee et de consoil.
Son seignor taint de sanc uermoil
uit couert nel mesconut pas
ençois dit tot eneslepas 
 Seignor seignor ueez meruoilles 
Li uaslez as armes uermoilles
anuoie ça si m an creez
cel cheualier que uos ueez.
(371d.2769)
Il l a conquis i an sui toz cerz
a ce qu il est de sanc couerz.
Ie conuis bien le sanc de ci
et lui meïsmes autresi
qu il est mes sire et ie ses hom.
Clamadex des Illes a non
et ie cuidoie que il fust
cheualiers tex que il n eüst
meillor an l empire de Rome.
Mes il meschiet a maint prodome. 
Ensi Anguinguerrons parla
tant que Clamadex paruint la
et li uns contre l autre cort
si s antrancontrent an la cort.
Ce fu a une Pantecoste
que la reïne sist deioste
le roi Artus au chief d un dois.
Asez i ot contes et rois
si ot reïnes et contesses 
et fu aprés totes les messes
que issu furent del mostier
les dames et li cheualier.
Et Kex parmi la sale uint
trestoz desafublez et tint
an sa main destre.i. bastonet
el chief.i. chapel de bonet
don li cheuol estoient blont
n ot plus bel cheualier el mont
et fu treciez a une tresce.
Mes sa biauté et sa proesce
anpiroient si felon gap.
Sa cote fu d un riche drap
de soie tote coloree 
ceinz fu d une ceinture ouree
don la boclete et tuit li manbre
estoient d or bien m an remenbre
et l estoire ensi le tesmoingne.
Chascuns de sa uoie s esloingne
si con il uint parmi la sale 
ses felons gas sa lengue male
redotent tuit si li font rote 
n est mie sages qui ne dote
ou soit a gas ou soit a certes
felenies trop descouertes.
(371e.2813)
Ses felons gas tant redotoient
trestuit cil qui leanz estoient
c onques nus a lui ne parla.
Et il deuant toz s an ala
iusque la ou li rois seoit
et dist   Sire s il uos pleisoit
uos mangerez desoremés.
— Kex dist li rois leissiez m an pes
que ia par les ialz de ma teste
ne mangerai a si grant feste
por que cort anforciee tiegne
tant qu a ma cort nouele uiegne. 
Ensi parloient andemantre
et Clamadex an la cort antre
qui uint prison a cort tenir
armez si con il dut uenir
et dist   Dex saut et beneïe
le meillor roi qui soit an uie
le plus franc et le plus gentil
si le tesmoignent trestuit cil
deuant cui ont esté retraites
les granz proesces qu il a faites 
Or antandez fet il biau sire
que mon mesage uos uoel dire.
Ce poise moi mes toteuoie
reconuis ge que ça m anuoie
uns cheualiers qui m a conquis.
De par lui m estuet randre pris
a uos que nel puis amander.
Mes qui me uoldroit demander
se ie sai comant il a non
ie li respondroie que non
mes tex noueles uos an cont
que ses armes uermoilles sont
et si li donastes ce dist.
— Amis se Damedex m aïst
fet li rois di moi uerité
se il est an sa poësté
deliures et heitiez et sains.
— Oïl toz an soiez certains
fet Clamadex biax sire chiers
con li plus uaillanz cheualiers
a cui ie onques m acointasse
et si me dist que ie parlasse
(371f.2857)
a la pucele qui li rist
dont Kex si grant honte li fist
c une ioee li dona.
Mes il dist qu il la uangera
se Damedex le li consant. 
Qant li fos la parole antant
de ioie saut et si s escrie 
 Danz rois se Dex me beneïe
or iert bien uangiee la bufe
et si nel tenez mie a trufe
que le braz brisié en aura
ia si garder ne s an saura
et desnoee la chanole. 
Kex qui antant ceste parole
le tient a mout grant musardie 
et sachiez que par coardie
nel lait il pas qu il ne l esfronte
mes por le roi et por sa honte.
Li rois en a croslé le chief
et dist   Ha  Kex mout m an est grief
qant il n est ceanz auoec moi.
Par la fole lengue de toi
s an ala il don mout me grieue. 
A cest mot an estant se lieue
Girflez cui li rois le comande
et messire Yuains qui amande
toz cez qui a lui s aconpaignent.
Et si comande qu il an maignent
le cheualier si le conduient
anz es chanbres ou se deduient
les dameiseles la reïne.
Et li cheualiers lor ancline.
Cil cui li rois l ot comandé
l an ont anz es chanbres mené
si li mostrerent la pucele
et il li conte la nouele
tele con oïr la uoloit
que de la bufe se doloit
qui li fu an la ioe asise.
De la bufe que ele ot prise
estoit ele bien respassee
mes obliee ne passee
la honte n auoit ele mie
que mout est malués qui oblie
(372a.2901)
s an li fet honte ne leidure.
Dolors trespasse et honte dure
an home uiguereus et roide
et el malués muert et refroide.
Clamadex a fet son message
puis l a retenu son aage
li rois de cort et de mesniee.
Et cil qui auoit desreniee
uers lui la terre a la pucele
Belissant* s amie la bele
delez li s aeise et delite.
Et si fu soe tote quite
et la terre s il li pleüst
que son coraige aillors n eüst.
Mes a autres choses li tint 
de sa mere li resouint
que il uit pasmee cheoir 
talant a qu il l aille ueoir.
Ele li uee et li desfant
et comande a tote...* gent
que il de remenoir li prïent
mes n a mestier ce que il dïent
fors qu il lor met an couenant
s il trueue sa mere uiuant
que auoec lui l an amanra
et d iluec en auant tanra
la terre ce sachiez de fi
et se ele est morte autresi.
Ensi a la uoie se met
et le reuenir lor promet
si lesse s amie la gente
mout correciee et mout dolante
et toz les autres auoec li.
Qant il fors de la uile issi
il ot autel procession
con s il fust ior d Acenssion.
Alé i furent tuit li moinne
com a.i. ior de diemoinne
chapes de pailes afublees
et totes les nonains uelees.
Et disoient celes et cil 
 Sire qui nos a tret d essil
et ramenez an noz meisons
n est meruoille se nos plorons
(372b.2945)
qant tu si tost lessier nos uiax.
Mout doit estre granz nostre diax
si est il si que plus ne puet. 
Et il lor dit   Ne uos estuet
doter ce sachiez nule rien.
Ne cuidiez uos que ce soit bien
que ie ma mere ueoir uois
qui sole remest an.i. bois
qui la Gaste Forez a non 
Ie reuandrai ou uiue ou non
que por rien ne le lesserai.
Se ele est uiue g en ferai
nonain uelee an uostre eglise 
se ele est morte le seruise
ferez por s ame chascun an
que Dex el sain saint Abrahan
la mete auoec les bones ames.
Et uos seignor moinne et uos dames
il ne uos doit greuer de rien
que ie uos ferai asez bien
por s ame se Dex me ramoinne. 
Atant se departent li moinne
et les nonains et tuit li autre 
et il s an uet lance sor fautre
toz armez si con il i uint.
Et tote ior sa uoie tint
qu il n ancontra rien terriene
ne crestien ne crestiene
qui li seüst uoie anseignier.
Et il ne fine de prier
au roi de gloire le suen pere
que il li doint ueoir sa mere.
Et itant dura sa proiere
que il uint sor une riuiere
a l aualee d une angarde.
L eue roide et parfonde esgarde
et ne s ose metre dedanz
et dist   Ha  sire Dex puissanz
qui ceste eue passee auroit
de la ma mere troueroit
mien esciantre sainne et uiue. 
Ensi s an ua selonc la riue
tant que a une roche aproiche
et que l eue a la roche toiche
(372c.2989)
que il ne pot aler auant.
Et il uit par l eue aualant
une nef qui d amont uenoit 
.ii. homes an la nef auoit.
Li uns des.ii. homes naioit
li altre a l esmeçon peschoit.
Il s areste si les atant
et cuide qu il alassent tant
que il uenissent iusqu a lui.
Et il s arestent amedui
enmi l eue  coi i esturent
que mout bien aencré se furent.
Et cil qui deuant fu peschoit
a l esmeçon si aeschoit
son ameçon d un poissonet
petit graignor d un ueironet.
Cil qui ne set que fere puisse
ne an quel leu passage truisse
les salue et demande lor 
 Anseigniez moi fet il seignor
s an ceste eue a ne gué ne pont. 
Et cil qui pesche li respont 
 Nenil biau frere a moie foi
ne n i a nef de ce me croi
graignor de cesti ou nos somes
qui ne porteroit pas.u. homes
.xx. liues amont ne aual
si n i puet an passer cheual.
Barge n i a ne pont ne gué.
— Or m anseigniez fet il por Dé
ou ie porroie auoir ostel. 
Et il li dist   De ce et d el
aureiez uos mestier ce cuit.
Ie uos herbergerai enuit.
Montez uos an par cele frete
qui est an cele roche ferte* 
et quant uos la amont uanroiz
deuant uos an.i. ual uerroiz
une meison ou ge estois
pres de riuieres et de bois. 
Maintenant cil s an ua amont 
et quant il uint an son le mont
si garda auant deuant lui.
Et quant il uint an son le pui
(372d.3033)
si ne uit mes que ciel et terre
et dit   Que sui ge uenuz querre 
La musardie et la bricoigne.
Dex li doint hui male uergoigne
celui qui ça m a anuoié.
Si m a il or bien auoié
que il me dist que ie uerroie
meison quant ça amont seroie 
Cheualiers qui ce me deïs
trop grant desleauté feïs
se tu le me deïs por mal. 
Lors uit deuant lui an.i. ual
le chief d une tor qui parut.
L an ne trouast iusqu a Barut
si bele ne si bien asise.
Quarree fu de pierre bise
si auoit torneles antor.
La sale fu deuant la tor
et les loiges deuant la sale.
Li uaslez cele part auale
et dit que bien l a auoié
cil qui la l auoit anuoié.
Ensi uers la porte s an ua 
deuant la porte.i. pont troua
torneïz qui fu aualez.
Par sor le pont s an est alez
et uaslet corent contre lui
troi sel desarmerent li dui
et li tierz son cheual an moinne
si li done fuerre et auoinne.
Li carz li afuble.i. mantel
d escarlate fres et nouel 
et l an menerent iusqu as loiges.
Si sachiez que iusqu a Limoiges
ne trouast an ne ne ueïst
si beles qui les i queïst.
Li uaslez es loiges estut
tant qu au seignor uenir l estut
qui.ii. uaslez i anuea 
et cil auoec ax s an ala
an la sale qui fu quarree
et autant longue come lee.
Enmi la sale sor.i. lit
.i. bel prodome seoir uit
(372e.3077)
qui estoit de chenes meslez 
et ses chiés fu anchapelez
d un sebelin noir come more
a une porpre uox desore
et d itel fu sa robe tote.
Apoiez fu desor son cote
si ot deuant lui.i. feu grant
de sesche busche bien ardant
et fu antre.iiii. colomes.
Bien poïst an.iiii.c. homes
asseoir anuiron le feu
s aüst chascuns aeisié leu.
Les colomes forz i estoient
qui le cheminal sostenoient
d arain espés et haut et lé.
Deuant le seignor sont alé 
qant li sires le uit uenant
si le salua maintenant
et dist   Amis ne uos soit grief
se ancontre uos ne me lief
que ie n an sui pas aeisiez.
— Por Deu sire or uos an teisiez
fet il qu il ne me grieue point
se Dex ioie et santé me doint. 
Li prodon tant por lui se grieue
que tant con il puet se sozlieue
et dist   Amis ça uos traiez
pres de moi ne uos esmaiez 
si uos seez seüremant
lez moi iel uos lo bonement. 
Li uaslez est lez lui asis
et li prodon li dist   Amis
de quel part uenistes uos hui 
— Sire fet il hui matin mui
de Biaurepaire ensi a non.
— Si m aïst Dex fet li prodom
uos auez grant iornee faite.
uos meüstes einz que la gaite
eüst hui main l aube cornee.
— Einz estoit ia prime sonee
fet li uaslez ce uos afi. 
Queque il parloient ensi
uns uaslez antre par la porte.
A son col une espee aporte
(372f.3121)
par les renges estoit pandue
si l a au riche...* randue.
Et il l a bien demie treite
si uit bien ou ele fu feite
que an l espee fu escrit 
et auoec ce ancore uit
qu ele estoit de si bon acier
qu ele ne pooit peçoier
fors que par.i. tot seul peril
que nus ne sauoit mes que cil
qui auoit forgiee l espee.
Li uaslez qui l ot aportee
dist   Sire la sore pucele
uostre niece qui tant est bele
uos anuoie ci cest present 
einz ne ueïstes mes si gent
del lonc et del lé que ele a.
uos la donroiz cui uos pleira
mes ma dame seroit mout liee
se ele estoit bien anploie*
la ou ele sera donee
c onques cil qui foria l espee
n an fist que.iii. et si morra
que iamés forgier ne porra
espee nule aprés cesti. 
Et li sires an reuesti
celui qui leanz ert estranges
de l espee parmi les ranges
qui ualoient bien.i. tresor.
Li ponz de l espee fu d or
del meillor d Arrabe ou de Grece 
li fuerres d orfrois de uenece.
Si richement apareilliee
la li a li sires bailliee
et dist   Biau sire ceste espee
uos fu iugiee et destiné*
et ie uoel mout que uos l aiez.
Mes ceigniez la si l essaiez. 
Il l an mercie si la ceint
ensi que pas ne s an estraint
puis l a trete del fuerre nue 
et quant il l ot.i. po tenue
si la remist el fuerre arriere.
Mout l esgarde de grant meniere 
(373a.3165)
li sist au flanc et mialz el poing
et sanbla bien que a besoing
s an deüst aidier come ber.
Derriers lui uit.i. bacheler
antor le feu qui cler ardoit.
Celui qui ses armes gardoit
quenut et si li comanda
s espee et cil la li garda.
Lors se rasist lez le seignor
qui li porte mout grant enor.
Leanz auoit.i. luminaire
si grant con l an le porroit faire
de chandoiles an.i. ostel.
Quequ il parloient d un et d el
uns uaslez d une chanbre uint
qui une blanche lance tint
anpoigniee par le mileu
si passe par delez le feu
de ces qui leanz se seoient 
et tuit cil de leanz ueoient
la lance blanche et le fer blanc
s issoit une gote de sanc
del fer de la lance an somet
et iusqu a la main au uaslet
coloit cele gote uermoille.
Li uaslez uit cele meruoille
qui leanz est la nuit uenuz 
si s est de demander tenuz
comant cele chose auenoit
que del chasti li souenoit
celui qui cheualier le fist
qui li anseigna et aprist
que de trop parler se gardast 
si crient que s il li demandast
qu an li tornast a uilenie
et por ce n an demanda mie.
Et lors dui autre uaslet uindrent
qui chandeliers an lor mains tindrent
de fin or ourez a neel.
Li uaslet estoient mout bel
cil qui les chandeliers portoient.
An chascun chandelier ardoient
.x. chandoiles a tot le mains.
.I. graal antre ses.ii. mains
(373b.3209)
une dameisele tenoit
et auoec les uaslez uenoit
bele et iointe et bien acesmee.
Quant ele fu leanz antree
atot le graal qu ele tint
une si granz clartez an uint
ausi perdirent les chandoiles
lor clarté come les estoiles
qant li solauz lieue et la lune.
Aprés celi an reuint une
qui tint.i. tailleor d argent.
Le graal qui aloit deuant
de fin or esmeré estoit 
pierres precieuses auoit
el graal de maintes menieres
des plus riches et des plus chieres
qui an mer ne an terre soient 
totes autres pierres ualoient
celes del graal sanz dotance.
Tot autresi con de la lance
par de deuant lui trespasserent
et d une chanbre an autre alerent.
Et li uaslez les uit passer
et n osa mie demander
del graal cui l an an seruoit
que il toziorz el cuer auoit
la parole au prodome sage.
Se criem que il n i ait domage
que i ai oï souant retraire
que ausi se puet an trop taire
con trop parler a la foiee.
Bien lor* an praingne ou mal l an chiee
ne lor anquiert ne ne demande.
Li sires au uaslet comande
l eue doner et napes traire.
Cil le font qui le doiuent faire
et qui acostumé l auoient.
Li sire et li uaslez lauoient
lor mains d eue chaude tempree
et dui uaslet ont aportee
une lee table d iuoire.
Ensi con reconte l estoire
ele estoit tote d une piece.
Deuant le seignor une piece
(373c.3253)
et deuant le uaslet la tindrent.
Atant dui autre uaslet uindrent
qui aporterent.ii. eschaces
don li fuz a.ii. bones graces
don les eschames fetes furent
que les pieces toziorz an durent.
Don furent eles d ebenus 
de celui fust ne dot ia nus
que il porrisse ne qu il arde
de ces.ii. choses n a il garde.
Sor ces eschames fu asise
la table et la nape sus mise.
Ce que diroie de la nape
legaz ne chardonax ne pape
ne mania onques sor si blanche.
Li premiers mes fu d une hanche
de cerf an gresse au poiure chaut.
uins clers ne raspez ne lor faut
a cope d or souant a boiure.
De la hanche de cerf au poiure
deuant ax uns uaslez trancha
qui de deuant lui treite l a
atot le tailleor d argent
et les morsiax lor met deuant
sor.i. gastel qui fu antiers.
Et li graax andemantiers
par deuant ax retrespassa
et li uaslez ne demanda
del graal cui l an an seruoit.
Por le prodome se dotoit
qui dolcement le chastia
de trop parler et il i a
toziorz son cuer si l an souient.
Mes plus se test qu il ne couient.
A chascun mes don l an seruoit
le graal trespasser ueoit
par deuant lui tot descouert
et si ne set cui l an an sert.
Et si le uoldroit il sauoir
mes il le demandera uoir
ce dit il ainz que il s an tort
a un des uaslez de la cort 
mes iusqu au matin atandra
que au seignor congié prandra
et a tote l autre mesniee.
Ensi la chose est respitiee
(373d.3299)
s antant a boiure et a mangier.
L an n aporte mie a dongier
les mes et le uin a la table
einz sont pleisant et delitable.
Li mangiers fu et biax et buens.
De tel mangier que rois et cuens
et empereres doie auoir
fu li prodon seruiz le soir
et li uaslez ansanble lui.
Aprés le mangier amedui
parlerent ansanble et uellierent 
et li uaslet aparellierent
les liz et le fruit au colchier
que il en i ot de mout chier
dates figues et noiz mugaces
et poires et pomes grenaces
et leituaire an la fin
et gingenbre alixandrin.
Aprés ce burent d un boen boiure
pimant ou n ot ne miel ne poiure
et bon moré et cler sirop.
De tot ce se meruoille trop
li uaslez qui ne l ot apris 
et li prodom li dist   Amis
tans est del colchier mes anuit.
Ie m an irai ne uos enuit
leanz an ma chanbre gesir 
et quant uos uandra a pleisir
uos uos colcherez ça dehors.
Ie n ai nul pooir de mon cors
si couandra que l an m an port. 
.IIII. sergent deliure et fort
lores d une chanbre s an issent
la coute as acors seisissent
qui el lit estandue estoit
sor coi li prodon se gisoit
si l an portent la ou il durent.
Auoec le uaslet remés furent
autre uaslet qui le seruirent
qui quanque mestier fu li firent.
Et quant lui plot sel deschaucierent
et desuestirent et couchierent
an blans dras deliez de lin.
Et il dormi iusqu au matin
(373e.3343)
que l aube del ior fu creuee
et la mesniee fu leuee.
Si esgarda anuiron lui
et quant ne uit leanz nelui
si l estut par lui seul leuer.
Et que qu il li deüst greuer
des qu il uoit que fere l estuet
il se lieue que mialz ne puet
et chauce sanz nelui atandre 
aprés reua ses armes prandre
que au chief del dois a trouees
que l an li auoit aportees
Por ce que riens nel retenist
De quele ore que il uenist.
Qant il ot atornez ses manbres
si s an uet uers les huis des chanbres
que la nuit ot ouerz ueüz
mes por neant est esmeüz
que il les troua bien fermez.
Il i apele et hurte asez 
l an ne li oeure ne dit mot.
Qant asez apelé i ot
si s an ua a l uis de la sale.
Ouert le trueue si auale
trestoz les degrez contreual
et trueue anselé son cheual
et uit sa lance et son escu
qui au mur apoiez li fu.
Lors monte et uet partot leanz
et n i trueue nul des sergenz
escuier ne uaslet n i uoit.
Il s an uet a la porte droit
et trueue le pont abessié
que l an li ot ensi lessié
por ce que riens nel retenist
de quel ore que il uenist
qu il n i passast tot sanz arest.
Et panse que an la forest
an soient li uaslet alé
por le pont qu il uit aualé
cordes et pieges regarder.
N a cure de plus atarder
einz dit que aprés ax iroit
sauoir se nus d ax li diroit
(373f.3387)
de la lance qui ensi sainne
se il puet estre an nule painne
et del graal ou l an le porte.
Puis s an ist fors parmi la porte.
Ençois que il fust hors del pont
les piez de son cheual amont
santi qu il leuoient an haut
et li cheuax a fet.i. saut
que s il n eüst si bien sailli
amedui fussent mal bailli
li cheuax et cil qui sus iere.
Et li uaslez torna arriere
por ueoir que ce ot esté
et uit qu an ot le pont leué
s apele et nus ne li respont.
 Di ua fet il tu qui le pont
as leué car parole a moi 
Ou es tu quant ie ne te uoi 
Trai toi auant si te uerrai
et d une rien t i anquerrai
noueles que sauoir uoldroie. 
Ensi de parler se foloie
que nus respondre ne li uialt.
Et il uers la forest s aquialt
et antre an.i. santier et trueue
que il i ot une tor* nueue
de chastiax* qui alé estoient.
 De ça fet il cuit ge qu il soient
alé cil que ge querre uois. 
Lors s eslesse parmi le bois
tant con cele trace li dure
tant que il uit par auanture
une pucele soz.i. chesne
qui se demante et se desresne
come chestiue dolereuse 
 Lasse fet el maleüreuse
con ie fui de male ore nee
qui si ai male destinee 
Pis ne me pot il auenir 
Ne deüsse mie tenir
mon ami mort se Deu pleüst
que de mort garanti l eüst.
Sa morz trop fort me desconforte.
S il fust uis et ie fusse morte 
(374a.3431)
Por coi prist s ame sanz la moie 
Qant la rien que ie plus amoie
uoi morte uie que me ualt 
Aprés lui certes ne me chalt
de ma uie ne de mon cors.
Morz car regiete l ame hors
et soit chanberiere et conpaigne
a la soe se ele daigne. 
Ensi cele son duel menoit
d un cheualier qu ele tenoit
qui auoit colpee la teste.
Iusque deuant lui ne s areste
li uaslez qui l auoit ueüe.
Deuant li uient si la salue
et ele lui le chief bessié
et por ce n a son duel lessié.
Et li uaslez li a anquis 
 Dameisele qui a ocis
le cheualier qui sor uos gist 
— Sire uns cheualiers l ocist
fet la pucele hui matin.
Mes ie me meruoil de grant fin
d une chose que ie esgart
que l an porroit se Dex me gart
cheualchier ce tesmoingne l an
.xxu. liues an cest san
tot droit ensi con uos uenez
c uns ostex n i seroit trouez
qui fust boens et leax et sains
et uostre cheuax a si plains
les flans et le poil aplaignié
qui l eüst laué et paingnié
et fet lit d aueinne et de fain
n eüst il mialz le uantre plain
ne plus bel le col et le uis.
De uos meïsmes m est auis
que uos aiez enuit esté
bien aeisiez et reposé.
— Par foi fet il bele ge oi
tant d eise con ge auoir poi
et s il i pert ce est a droit
que qui crieroit orandroit
ci ou nos somes hautemant
l an l orroit ia mout hautemant*
(374b.3475)
la ou ge ai enuit geü.
N auez mie trop bien seü
le païs ne reuerchié tot.
Ie oi ostel sanz nul redot
le mellor que ie eüsse onques.
— Ha  sire geüstes uos donques
chiés le riche Roi Pescheor 
— Pucele par le Sauueor
ne sai s est peschierres ou rois
mes il est saiges et cortois.
Rien plus dire ne uos an sai
fors tant que.ii. homes trouai
hersoir seanz an une nef
qui aloient naigent soëf.
Li uns des.ii. homes naioit
l autres a l ameçon peschoit
et cil sa meison m anseigna
hersoir et si me herberia. 
Et la pucele dist   Biau sire
rois est il bien le uos os dire 
mes il fu an une bataille
naurez et mahaigniez sanz faille
si que il aidier ne se pot.
Il fu feruz d un iauelot
parmi les hanches amedos
s an est aüz si angoissos
qu il ne puet a cheual monter.
Mes quant il se uialt deporter
ou d aucun deduit antremetre
si se fet an une nef metre
et uet peschant a l ameçon 
por ce li Rois Peschierre a non
et por ce ensi se deduit
qu il ne porroit autre deduit
por rien sofrir ne andurer.
Ne puet chacier ne riuerer
mes il a ses riuereors
ses archiers et ses ueneors
qui an ses forez uont berser.
Por ce li plest a conuerser
an ce repere ci elués
qu an tot le mont n a a son oés
nul si bien aeisié repere
et si a fet tel meison fere
(374c.3519)
com il couient a riche roi.
— Dameisele fet il par foi
uoirs est ce que dire uos oi.
Hersoir de ce grant meruoille oi
lores que ge deuant lui uing.
Ansus de lui un po me ting
et il me dist que ie uenisse
lez lui seoir et ne tenisse
a orguel qu il ne se leuoit
ancontre moi qu il ne pooit 
et ie m alai lez lui seoir
que iel ui de poure pooir.
— Certes il grant enor uos fist
qant il delez lui uos asist.
Et quant delez lui uos seïstes
or me dites se uos ueïstes
la lance don la pointe sainne
et si n i a ne sanc ne uainne.
— Se ge la ui  Oïl par foi.
— Et demandastes uos por coi
ele sainne  — N an parlai onques.
— Si m aïst Dex or sachiez donques
que uos auez esploitié mal.
Et ueïstes uos le graal 
— Oïl bien. — Et qui le tenoit 
— Une pucele. — Don uenoit 
— D une chanbre et en autre ala
et par deuant moi trespassa.
— Aloit deuant le graal nus 
— Oïl - Qui  — Dui uaslet sanz plus.
— Et que tenoient an lor mains 
— Chandeliers de chandoiles plains.
— Et aprés le graal qui uint 
— Une pucele. — Et que tint 
—.I. petit tailleor d argent.
— Demandastes uos a la gent
quel part il aloient ensi 
— Onques de ma boche n issi.
— Si m aïst Dex or reualt pis 
Comant auez uos non amis  
Et cil qui son non ne sauoit
deuine et dit que il auoit
Perceuax li Galois a non
et ne set s il dit uoir ou non 
(374d.3563)
et il dit uoir si ne le sot.
Et quant la dameisele l ot
si s est ancontre lui dreciee
et li dist come correciee 
 uostre nons est changiez amis.
— Comant  — Perceuax li cheitis 
Ha  Perceuax maleüreus
con fus or mesauantureus
qant tu tot ce n as demandé
que tant eüsses amandé
le boen roi qui est maheigniez
que toz eüst regaaigniez
ses manbres et terre tenist.
Ensi granz biens en auenist 
Mes or saches bien que enui
en auandra toi et autrui.
Por le pechié ce saches tu
de ta mere t est auenu
qu ele est morte de duel de toi.
Ie te conuis mialz que tu moi
que tu ne sez qui ge me sui.
An la meison ta mere fui
norrie auoec toi grant termine
si sui ta germainne cosine
et tu es mes cosins germains.
Si ne me poise mie mains
de ce que il t est mescheü
que tu n as del graal seü
qu an an fet et cui an le porte
que de ta mere qui est morte
ne qu il fet de ce cheualier
que i amoie et tenoie chier
mout por ice qu il me clamoit
sa chiere amie et conduisoit
come frans cheualiers leax.
— Ha  cosine fet Perceuax
se ce est uoirs que dit m auez
dites moi comant le sauez.
— Ie le sai fet fet* la dameisele
si ueraiement come cele
qui an terre metre la ui.
— Or ait Dex de s ame merci
fet Perceuax par sa bonté 
Felon conte m auez conté.
(374e.3607)
Et puis que ele est mise an terre
que iroie ge auant querre
que por rien nule n i aloie
fors por li que ueoir uoloie 
Autre uoie m estuet tenir.
Mes se uos uoleiez uenir
auoec moi iel uoldroie bien
que icist ne uos ualdra rien
qui ci est morz iel uos pleuis.
Les morz as morz les uis as uis 
Alons an moi et uos ansanble.
De ce folie me resanble
que ci seule gaitiez cest mort
et siuons celui qui l a mort 
et ge uos di et uos creant
ou il me fera recreant
ou ie lui se iel puis ataindre. 
Et cele qui ne puet refraindre
le duel que ele a a son cuer
li dist   Sire ge a nul fuer
ansanble o uos ne m an iroie
ne de lui ne me partiroie
deuant que ge l aie anterré.
uos tanrez ce chemin ferré
se uos me creez par de ça
et par ce santier s an ala
li cheualiers fel et estouz
qui me toli mon ami douz.
Et por ce mie ne l ai dit
que ie uoille se Dex m aït
que uos alesiez aprés lui 
si uoldroie ge son enui
ausi con s il m auoit ocise.
Mes ou fu cele espee prise
qui uos pant au senestre flanc
qui onques d ome ne trest sanc
ne ne fu a nul besoing trete 
Ie sai bien ou ele fu fete
et si sai bien qui la foria.
Gardez ne uos i fiez ia
qu ele uos traïra sanz faille
qant uos uanroiz a la bataille
qu ele uos uolera an pieces.
— Bele cosine une des nieces
(374f.3651)
mon oste si li anuea
hersoir et il la me dona.
Ge m an tenoie a bien paié
mes mout m an auez esmaié
se ce est uoirs que dit m auez.
Or me dites se uos sauez
se il auient qu ele soit frete
sera ele iamés refete 
— Oïl mes grant poinne i auroit.
Qui la uoie tenir sauroit
au lac qui est sor Cotouatre
la la porroit fere rebatre
et retemprer et fere sainne.
Se auanture uos i mainne
n alez se chiés Trabuchet non
.i. feure qui ensi a non
que cil la fist et refera
ou iamés fete ne sera
par home qui s an antremete.
Gardez autres la main n i mete
qu il n an sauroit uenir a chief.
— Certes fet il ice m est grief
dist Perceuax se ele fraint. 
Lors s an ua et ele remaint
que del mort partir ne se uialt
dont ele mout forment se dialt.
Perceuax la santele ua
toz uns escloz que il troua
d un palefroi et megre et las
qui deuant lui aloit le pas.
Del palefroi li estoit uis
tant estoit megres et cheitis
qu an males mains estoit cheüz.
Bien trauelliez et mal peüz
sanble que il eüst esté
ausi come cheual presté
qui le ior est bien trauelliez
et la nuit mal aparelliez.
Autel del palefroi sanbloit.
Tant estoit megres qu il tranbloit
ausi com s il fust anfonduz 
trestoz les crins auoit tonduz
et les oroilles li pandoient 
cuiriee et past i atandoient
(375a.3695)
tuit li mastin et li gaignon
que il n auoit se le cuir non
tant seulemant desor les os.
Une sanbue sor le dos
et.i. lorain ot an la teste
tel con couint a tele beste 
et une pucele ot desus
einz si chestiue ne uit nus.
Neporquant assez bele fust
se assez bien li esteüst 
mes si malement li estest
qu an la robe que ele uest
n auoit plainne paume de sain
einz li sailloient hors del sain
les memeles par les costures*.
A neuz et a grosses costures
de leus an leus ert atachiee
et sa char si fu dehachiee
de noif de gresle et de gelee.
Desliee et desafublee
estoit si li paroit la face
ou auoit mainte leide trace
que ses lermes partot sanz fin
i auoient fet le traïn 
que iusqu au manton li coloient
et par desor sa robe aloient
iusque sor les genolz colant.
Mes mout pooit auoir dolant
le cuer qui tant meseise auoit.
Si tost com Perceuax la uoit
si cort uers li grant aleüre
et ele estraint sa uesteüre
antor li por le mialz courir.
Lors comancent pertuis ourir
que quantque ele mialz se cueure
.i. pertuis clost et.c. an oeure.
Ensi descoloree et tainte
et si cheitiue l a atainte
Perceuax et an son ataindre
l oï dolereusemant plaindre
de sa poinne et de sa meseise 
 Dex fet ele ia ne uos pleise
que ie ensi longuement uiue 
Trop ai esté lonc tans cheitiue
(375b.3739)
si n est mie par ma desserte 
Trop ai maleürté soferte 
Dex ensi com tu le sez bien
que ge n i ai desserui rien
si m anuoies tu se toi siet
qui de ceste poinne me giet
ou tu de celui me deliure
qui a tel honte me fet uiure.
An lui nule merci ne truis
ne uiue eschaper ne li puis
ne il ne me par uialt ocirre
ne ge ne sai por qu il desirre
ma conpaingnie an tel meniere
se por ce non qu ausins a chiere
ma honte et ma maleürté.
Se il seüst de uerité
que ge l eüsse desserui
s an deüst il auoir merci
puis que tant conparé l eüsse
se de rien nule li pleüsse.
Mes certes il ne m ainme mie
quant il me fet si aspre uie
aprés lui trere et ne li chaut. 
Lors li dist   Bele Dex uos saut  
Perceuax qui atainte l ot.
Et quant la dameisele l ot
si s anbruncha et dist an bas 
 Sire qui saluee m as
tes cuers ait tot ce qu il uoldroit
et si n i ai ge mie droit. 
Et Perceuax respondu a
qui de honte color mua 
 Auoi dameisele por coi 
Certes ge ne pans ne ne croi
que ge onques mes uos ueïsse
ne rien nule uos mesfeïsse.
— Si as fet ele que ge sui
si cheitiue et ai tant d ennui
que nus ne me doit salüer.
D angoisse me couient süer
qant nus m areste ne esgarde.
— uoir ge ne me donoie garde
fet Perceuax de ce mesfet.
Por uos fere honte ne let
(375c.3783)
certes ne uing ge mie ça
mes ma uoie m i adreça 
et des que ge uos oi ueüe
si desprise et si poure et nue
iamés ioie an mon cuer n eüsse
se la uerité ne seüsse
quex auanture uos demainne
an tel dolor et an tel painne.
— Ha  sire fet ele merci.
Teisiez uos et fuiez de ci
et me lessiez an pes ester.
Pechiez uos fet ci arester 
mes fuiez si feroiz sauoir.
— Ice fet il uuel ge sauoir
por quel peor por quel menace
ie fuie et nus hom ne me chace.
— Que li Orguilleus de la Lande
qui autre chose ne demande
se bataille non et meslee
ne sorueigne a ceste assanblee
que s il uos trouoit ci elués
certes il uos ocirroit lués.
Tant li poise quant nus m areste
que nus n an puet porter la teste
qui parolt a moi et retaigne
por ce que il a tans i uaigne.
N a gueres qu il an ocist un
mes il conte auant a chascun
por coi il m a an tel uilté
et mise an tel chestiueté. 
Queque il parloient ensi
li Orguilleus del bois issi
et uint ausi con une foudre
par le sablon et par la poudre
criant   uoir mar i arestas
tu qui lez la pucele estas.
Saches que ta fins est uenue
por ce que tu l as retenue
ne arestee.i. tot seul pas.
Mes ge ne t ocirroie pas
deuant que ge t aie retret
por quel honte por quel mesfet
ie la fais uiure a si grant honte.
Mes or antant s orras le conte.
(375d.3827)
Un ior el bois alez estoie
et ceste dameisele auoie
lessiee an.i. mien pauellon
et n amoie rien se li non
tant que par auanture auint
que uns uaslez del bois reuint.
Ne sai quex uoies il ala
mes tant fist que il la beisa
par force si le me conut.
S ele an manti ce que li nut 
Quant il la beisa maugré suen
n an fist il aprés tot son buen 
Oïl ce ne cresra ia nus
qu il la beisast sanz fere plus
que l une chose l autre atret.
Qui beise fame et plus n i fet
qant il sont seul a seul andui
dons* cuit ge qu il remaint an lui.
Fame qui sa boche abandone
le soreplus de legier done
s est qui a certes le demant 
et bien soit qu ele se desfant
si set an bien tot sanz redot
que fame uialt uaintre partot
fors a cele meslee sole
qu ele tient home par la gole
et esgratine et mort et tue
si uoldroit ele estre uaincue 
si se desfant et si li tarde.
Tant est de l otroier coarde
si uialt que a force li face
si n an aura ia gré ne grace.
Por ce cuit ge qu il iut a li
qant.i. mien anel li toli
que ele metoit an son doi
si l an porta ce poise moi.
Mes ainz but et mania asez
d un fort uin et de.iii. pastez
que ie me feisoie estoier.
Mes or en a cortois loier
m amie si con il i pert.
Qui fet folie sel conpert
si qu il se gart del rancheoir.
Mout me pot an irié ueoir
(375e.3871)
qant ie le ui et ge le soi.
Aïrié m an que droit en oi
dis d aueinne ne mangeroit
ses palefroiz ne ne seroit
ferrez ne seniez de nouel
n auroit ne cote ne mantel
autre que auoit a cele ore
tant que ge uenisse au desore
de celui qui l ot esforciee
et mort et la teste tranchiee. 
Qant Perceuax escoté ot
si respondi ce que lui plot 
 Amis ce saches sanz dotance
qu ele a fete sa penitance
que ge sui cil qui la beisa
par force et mout l an pesa
et an son doi son anel pris
et plus n i ot ne plus n i fis 
et si mangié ce uos afi
.i. des pastez et.i. demi
et bui del uin tant con ge uos.
De ce ne fui ge mie fos.
— Par mon chief fet li Orguelleus
or as tu dit que meruelleus
qui ceste chose as regeïe.
Or as tu la mort desseruie
qant tu an es uerais confés.
— Ancor n est pas la morz si pres
con tu cuides  fet Perceuax.
Lors lessent corre les cheuax
li uns uers l autre sanz plus dire
et s antreuienent par tele ire
qu il font de lor lances esteles
et qu amedui uoident les seles
et porte li uns l autre ius.
Mes tost refurent sailli sus
si traient nues les espees
et s antredonent granz colees.
La bataille fu forz et dure.
De plus deuiser n ai ge cure
que poinne gastee me sanble
mes tant se conbatent ansanble
que li Orguilleus de la Lande
recroit et merci li demande.
(375f.3915)
Et cil qui onques n oblia
le prodome qui li pria
que ia cheualier n oceïst
puis que merci li requeïst
si dist   Cheualiers par ma foi
ie n aurai ia merci de toi
tant que tu l aies de t amie
que le mal n auoit ele mie
desserui ce puis ge iurer
que tu li as fet andurer. 
Cil qui plus l amoit que son oel
li dist   Biau sire et ie le uoel
a uostre deuise amander.
Ia rien ne sauroiz comander
que ie ne soie prest del fere.
Del mal que ie li ai fet trere
ai ge le cuer dolant et noir.
— ua donc au plus prochien menoir
fet il que tu as ci antor
et la fei baignier a seior
tant qu ele soit garie et sainne.
Et l aparoille si la mainne
bien acesmee et bien uestue
au roi Artus sel me salue
et si te met an sa merci
si con tu partiras de ci.
S il te demande de par cui
si li diras de par celui
cui il fist cheualier uermoil
par l otroi et par le consoil
monseignor Kex le senechal.
Et la penitance et le mal
qu a la dameisele as fet trere
te couandra au roi retrere
oiant toz ces qui i seront
si que tuit et totes l orront
et la reïne et ses puceles
dom il a o li de bien beles.
Et sor totes une an i pris
que por ce qu ele m auoit ris
tele ioee li dona
Kex que tote l an estona.
Cele querras iel te comant
et li diras que ge li mant
(376a.3959)
que ge n anterrai a nul plet
an cort que li rois Artus et
tant que la bufe ert uangiee
dont el sera ioianz et liee. 
Et il li dit qu il i ira
uolantiers et si li dira
tot quanque il li a anioint
de contredit n i aura point
des que il aura atornee
sa dameisele et seiornee
et fet ce que li ert mestiers.
Lui meïsmes mout uolantiers
anmanroit il por atorner*
por deduire et por atorner
ses bleceüres et ses plaies.
 Or ua que bone auanture aies
fet Perceuax si panse d el
que ge querrai aillors ostel. 
La parole est remese atant
ne cist ne cil plus n i atant
einz departent atant de plet.
Et cil la nuit s amie fet
baignier et uestir richement
et tant li fist d aeisemant
qu an sa biauté fu reuenue.
Aprés ont lor uoie tenue
andui a Carlion tot droit
ou li rois Artus cort tenoit
a feste bien priueemant
qu il n i auoit que seulemant
.iii.m. cheualiers de pris.
ueant toz s ala randre pris
au rois Artus cil qui uenoit
et sa dameisele amenoit 
et dit quant il fu deuant lui 
 Sire uostre prisoniers sui
por fere ce que uos uoldroiz
et si est bien reisons et droiz
que ensi le me comanda
li uaslez qui uos demanda
armes uermoilles si les ot. 
Tot maintenant que li rois ot
si antant bien que il uolt dire 
 Desarmez uos fet il biau sire
(376b.4003)
que ioie et bone auanture ait
cil qui de uos presant m a fait 
et uos si soiez bien uenuz.
Por lui seroiz uos chier tenuz
et enorez a mon ostel.
— Sire ancor me comanda el.
Mes tant anquerre uos uoldroie
ençois que ie desarmez soie
que la reïne et ses puceles
uenissent oïr ces noueles
que ie uos ai ci aportees
qu eles ne seront ia contees
tant que cele sera uenue
qui an la ioe fu ferue
por un seul ris que ele ot fet
c onques n i ot plus de mesfet. 
Icil si sa parole fine.
Qant li rois ot que la reïne
deuant lui mander li couient
lors l a mandee  et ele i uient
et totes les puceles uienent
main a main.ii. et.ii. se tienent.
Qant la reïne asise fu
lez son seignor le roi Artu
et li Orguelleus de la Lande
li dist   Dame saluz uos mande
uns cheualiers que ie mout pris
qui par ses armes m a conquis.
De lui ne sai que plus uos die
mes qu il uos anuoie m amie
ceste pucele qui est ci.
— Amis la soe grant merci 
fet la reïne. Et il li conte
tote la uiltance et la honte
qu il li auoit longuement fete
et la poinne que ele ot trete.
Trestot sanz rien celer li dist
et l acheison por qu il le fist.
Aprés li mostrerent celi
que Kex li seneschax feri
et il li dist   Cil me pria
pucele qui ça m anuea
que de par lui uos saluasse
ne iamés piez ne remuasse
(376c.4047)
tant que ie uos eüsse dit
que ia puis Dex ne li aït
qu il anterra por rien qu aueigne
an cort que li rois Artus teigne
tant que il uos aura uangiee
de la bufe et de la frangiee
qui por lui donee uos fu. 
Et quant li fos l a antandu
si saut an piez et si s escrie 
 Dan Kex se Dex me beneïe
uos le conparroiz uoiremant
mes ce sera prochenement. 
Aprés le fol parla li rois 
 Ha  Kex ne feïs que cortois
del uaslet quant tu le gabas.
Par ton gabois tolu le m as
si que iamés nel cuit ueoir. 
Lors fist deuant lui aseoir
li rois son cheualier prison
si li pardone sa prison
et puis desarmer le comande 
et messire Gauuains demande
qui delez le roi sist a destre 
 Por Deu sire qui puet cil estre
qui par seul ses armes conquist
si boen cheualier con est cist 
An totes les Isles de mer
n ai oï cheualier nomer
ne nel ui ne ne le conui
qui se poïst prandre a cestui
d armes ne de cheualerie.
— Biax niés ie ne le conuis mie
fet li rois et si l ai ueü.
Qant ge le ui tant ne m an fu
que rien nule li anqueïsse
et il me dist que iel feïsse
cheualier tot de maintenant.
Ie le ui bel et auenant
si li dis   Frere uolantiers.
Mes descendez andemantiers
tant que l an uos ait aportees
unes armes totes dorees. 
Et il dist que ia nes prandroit
ne ia a pié ne descendroit
(376d.4091)
tant qu il eüst armes uermoilles.
Ancor dist il autres meruoilles
qu il ne uoloit autres baillier
se celes non au cheualier
qui ma cope d or anportoit.
Et Kex qui enuieus estoit
et est ancor et toziorz iert
ne ia nul bien dire ne quiert
li dist   Frere li rois uos done
les armes et uos abandone. 
Cil cuida que uoir li deïst
s ala aprés et si l ocist
d un iauelot que il lança.
Ie ne sai comant comança
la meslee ne li toauz
mes que li Cheualiers uermauz
de la forest de Quinqueroi
le feri ie ne sai por coi
de sa lance si fist orguel.
Et li uaslez tres parmi l uel
le referi d un iauelot
si l ocist et les armes ot.
Puis si bien a gré m an serui
que par monseignor saint Daui
que l an aore et prie an Gales
iamés an chanbres ne an sales
.ii. nuiz pres a pres ne girrai
iusque tant que ie le uerrai
s il est uis an mer ou an terre
einz mourai ia por aler querre. 
Lués que li rois ot ce iuré
si furent tuit asseüré
que il n i ot que de l aler.
Qui lors ueïst dras anmaler
et couertors et orelliers
cofres anplir trosser somiers
et chargier charretes et chars
dont il n i ot pas a eschars
tantes et pauellons et trez
uns clers sages et bien letrez
ne poïst escrire an.i. ior
tot le hernois et tot l ator
qui fu aparelliez tantost.
Ensi con por aler an l ost
(376e.4135)
se part li rois de Carlion
si le siuent tuit li baron 
neïs pucele n i remaint
que la reïne n i amaint
por hautesce et por seignorie.
La nuit an une praerie
lez une forest sont logié.
Cele nuit ot il bien negié
que mout froide estoit la contree.
Et Perceuax la matinee
fu leuez si con il soloit
qui querre et ancontrer uoloit
auanture et cheualerie 
et uint droit an la praerie
ou l oz le roi estoit logiee
qui fu gelee et annegiee.
Et einz que il uenist as tentes
uoloit une rote de gentes
que la nois auoit esbloïes.
ueües les a et oïes
qu eles s an aloient fuiant
por.i. faucon qui uint bruiant
aprés eles de grant randon
tant c une an troua a bandon
qu ert d antre les altres seuree
si l a ferue et si hurtee
qu ancontre terre l abati 
mes trop fu tart si s an parti
il ne la uolt lier ne ioindre.
Et Perceuax comance a poindre
la ou il ot ueü le uol.
La gente fu ferue el col
si seinna.iii. gotes de sanc
qui espandirent sor le blanc
si sanbla natural color.
La gente n a mal ne dolor
qu ancontre terre la tenist
tant que il a tans i uenist 
ele s an fu ençois uolee
et Perceuax uit defolee
la noif qui soz la gente iut
et le sanc qui ancor parut.
Si s apoia desor sa lance...*
Que la fresche color li sanble
(376f.4179)
qui est an la face s amie
et panse tant que il s oblie.
Ausins estoit an son auis
li uermauz sor le blanc asis
come les gotes de sanc furent
qui desor le blanc aparurent.
An l esgarder que il feisoit
li ert auis tant li pleisoit
qu il ueïst la color nouele
de la face s amie bele.
Perceuax sor la gote muse
tote la matinee et use
tant que hors des tantes issirent
escuier qui muser le uirent
et cuiderent qu il somellast.
Ençois que li rois s esuellast
qui ancor gisoit an son tré
ont li escuier ancontré
deuant le pauellon le roi
Sagremor qui par son desroi
estoit Desreez apelez.
 Di ua fet il nel me celez
por coi uenez uos ça si tost 
— Sire font il hors de cest ost
auons ueü.i. cheualier
qui somoille sor son destrier.
— Est il armez  — Par foi oïl.
— G irai a lui parler fet il
et si l an amanrai a cort. 
Tot maintenant Sagremors cort
au tref le roi et si l esuoille.
 Sire fet il la hors somoille
uns cheualiers an cele lande. 
Et li rois aler li comande
et auoec ce li dit et prie
qu il li amaint ne le lest mie.
Tantost comande Sagremors
qu an li traie son cheual hors
et ses armes redemanda.
Fet fu quanque il comanda
si se fet armer bien et tost 
trestoz armez s an ist de l ost
et uet tant qu au cheualier uient.
 Sire fet il il uos couient
(377a.4223)
uenir a cort.  Et il ne mot
et fet sanblant que pas ne l ot 
et il li recomance a dire
et cil ne mot  et il s aïre
et dit   Par saint Pere l apostre
uos i uanroiz ia maugré uostre.
De ce que prié uos en ai
me poise il car ge i ai
ma parole mal anploiee. 
Lors a l anseigne desploiee
et porprant terre a une part
et dit celui que il se gart
ia le ferra s il ne s i garde.
Perceuax qui uers lui esgarde
le uoit uenir tot eslessié
si a tot son pansé lessié
si li reuint poignant ancontre.
A ce que li uns l autre ancontre
Sagremors sa lance peçoie 
la Perceual ne fraint ne ploie
ençois l anpaint de tel uertu
que del cheual l a abatu.
Et li cheuax sanz demoree
s an ua fuiant teste leuee
uers les tantes le grant troton.
Le cheual uoient li baron
si enuia a tex i ot.
Et Kex qui onques ne se pot
tere de felenie dire
s an gabe et dist au roi   Biau sire
ueez con Sagremors reuient.
Par le frain le cheualier tient
si l an amainne maugré suen.
— Kex fet li rois n est mie buen
qu isi uos gabez des prodomes.
Or i alez et si uerromes
con uos le feroiz mialz de lui.
— Sire fet Kex mout liez an sui
qant il uos plest que ge i aille
et ge l an amanrai sanz faille
tot a force uuelle il ou non
si li ferai nomer son non. 
Lors se uet armer tot a san.
Armez est et monte et ua s an
(377b.4267)
a celui qui tant antandoit
aus.iii. gotes ou il musoit
qu il n auoit d autre chose soing.
Et cil li crie de mout loing 
 uasax uasax uenez au roi 
uos i uanroiz ia par ma foi
ou uos le conparroiz mout fort. 
Le chief de son cheual estort
Perceuax qui s ot menacier
et point des esperons d acier
le cheual qui pas ne ua lant.
Del bien fere a chascuns talant
si s antreuienent sanz faintise.
Kex le fiert et sa lance brise
et esmie con une escorce
que il i mist tote sa force.
Et Perceuax pas ne s an faint
par desor la bocle l ataint
si l abati sor une roche
que la chanole li esloche
et antre le code et l essele
ausi con une sesche estele
l os del braz destre li brisa
si con li fos le deuisa
si con li fos deuiné l ot 
bien fu uoirs li deuins au sot.
Kex se pasme de la destresce
et li cheuax fuiant s adresce
uers les tantes tot le troton.
Le cheual uoient li Breton
qui reuient sanz le seneschal
et uaslet corent a cheual
et dames et cheualier mueuent.
Qant le seneschal pasmé trueuent
si cuident tuit que il soit morz.
Li rois en a granz desconforz
et por lui font duel tuit et totes.
Et Perceuax sor les trois gotes
se rapoia desor sa lance
por esgarder cele sanblance.
Et li seneschax est bleciez 
Li rois an est mout correciez
et l an li dit qu il ne s esmait
qu il garra bien mes que il ait
(377c.4311)
mire qui se sache antremetre
de la chenole an son leu metre
et d os brisié fere reprandre.
Et li rois qui mout l auoit tandre
et mout l amoit an son corage
li anuoie.i. mire mout sage
et.iii. puceles de s escole
qui li raloient la chenole
et si li ont le braz lié
et resoudé l os esmié.
Et l ont au tref le roi porté
et si l ont mout reconforté
et li dïent qu il garra bien
ne ia ne s an esmait de rien.
Et messire Gauuains li dist 
 Sire se Damedex m aïst
il n est reisons bien le sauez
si con uos meïsmes l auez
toziorz dit et iugié a droit
que cheualiers autre ne doit
oster si con il dui ont fet
de son pansé quel que il l et 
et s il an ont le tort eü
ce ne sai mes mesauenu
lor an est ce est chose certe.
Li cheualiers d aucune perte
estoit pansis qu il auoit fete
ou s amie li ert fortrete
si l an enuiot et pesoit.
Mes se uostre pleisirs estoit
ueoir sa contenance iroie
et se an tel point le trouoie
que son panser eüst guerpi
diroie et prieroie li
qu il uenist a uos iusque ça. 
A cest mot Kex se correça
et dist   Ha  messire Gauuain
uos l amanroiz ia par la main
le cheualier mes bien li poist.
Bien le feroiz se il uos loist
et la baillie uos remaint.
Ensi en auez uos pris maint.
Qant li cheualier sont lassez
et il ont fet d armes assez
(377d.4355)
lors uet au roi congié requerre
que l an li lest aler conquerre 
Gauuain maudahez ait mes cos
se uos estes mie si fos
que l an ne puist a uos aprandre 
Bien sauez paroles antandre
qui sont et beles et polies.
Granz orguiauz et granz felenies
et grant enui li diroiz ia 
Maudahez ait qui le cuida
et qui l otroiera qui soie 
Certes an.i. bliaut de soie
poez ceste bataille fere.
Ia ne uos an couandra trere
espee ne lance brisier.
De tant uos poez uos prisier
que se la lengue ne uos faut
por dire   Sire Dex uos saut
et uos doigne uie et santé 
fera il uostre uolanté.
N an di rien por uos anseignier
mes bien le sauroiz apleignier
si con an aplaigne le chat
et dira l an   Or se conbat
messire Gauuains duremant. 
— Ha  sire Kex plus belemant
fet il le me poïssiez dire.
Cuidiez uos or uangier uostre ire
et uostre mautalant a moi 
Ie l an amanrai par ma foi
se i onques puis biax dolz amis.
Ia n an aurai le braz maumis
et sanz chenole desloier
que ie n aim mie tel loier.
— Or m i alez niés dit li rois
que mout auez dit que cortois.
S estre puet si l an amenez
et totes uoz armes prenez
que desarmez n iroiz uos pas. 
Armer se fet eneslepas
cil qui de totes les bontez
ot los et pris et est montez
sor.i. cheual fort et adroit
et uint au cheualier tot droit
(377e.4399)
qui sor sa lance ert apoiez.
Ancor n estoit pas enuiez
de son pansé qui mout li plot
et neporquant li solauz ot
.ii. des gotes del sanc remises
qui sor la noif erent remises*
et la tierce aloit remetant
por ce n i pansoit mie tant
li cheualiers con il ot fet.
Et messire Gauuains se tret
uers lui tote une uoie anblant
sanz fere nul felon sanblant
et dit   Sire ie uos eüsse
salué se autel seüsse
uostre cuer con ie faz le mien.
Mes tant uos puis ge dire bien
que ge sui messages le roi 
il uos mande et dit par moi
que uos alez parler a lui.
— Il an i ont ia esté dui
fet Perceuax qui me toloient
ma ioie et mener m an uoloient
ausi con se ge fusse pris.
Et ie estoie si pansis
d un pansé qui mout me pleisoit 
et cil qui partir m an uoloit
n aloit mie querant mon preu
que deuant moi an ice leu
auoit.iii. gotes de frés sanc
qui anluminoient le blanc.
An l esgarder m estoit auis
que la fresche color del uis
m amie la bele i ueïsse
ia mes ialz partir n an queïsse.
— Certes fet messire Gauuains
cil pansers n estoit pas uilains
ençois estoit cortois et dolz
et cil estoit fos et estolz
qui uostre cuer an remuoit.
Mes ge desir mout et couoit
a sauoir que uos uoldroiz fere.
Au roi s il ne uos doit desplere
uos manroie ge uolantiers.
— Or me dites biau sire chiers
(377f.4443)
por uerité fet Perceuax
se Kex i est li seneschax.
— Oïl uoiremant i est il
et si sachiez que ce est cil
qui orandroit a uos iosta
et la ioste tant li costa
que le braz destre li auez
peçoié et si nel sauez
et la chenole desloiee.
— Donc est la pucele uangiee
fet Perceuax que Kex feri. 
Qant messire Gauuains l oï
si s an meruoille et tressaut
et dist   Sire se Dex me saut
li rois ne queroit se uos non.
Sire comant auez uos non 
— Perceuax sire. Et uos comant 
— Sire sachiez ueraiement
que ge ai non an baptestire
Gauuains. — Gauuains  — uoire biau sire. 
Perceuax mout s an esioï
et dit   Sire bien ai oï
de uos parler an plusors leus
et l acointance de nos deus
desirroie mout a auoir
se il ne uos doit desseoir.
— Certes fet messire Gauuains
ele ne me plest mie mains
qu ele fet uos mes plus ce croi. 
Et Perceuax li dist   Par foi
donc irai ge la ou uoldroiz
uolantiers que il est bien droiz
et ge m an ferai or plus cointes
de ce que ge sui uostre acointes. 
Lors cort li uns l autre anbracier 
il comancent a deslacier
andui lor hiaumes et uantailles
et traient contremont les mailles.
Ensi s an uont ioie menant 
et uaslet corent maintenant
qui ensi conioïr les uoient
d une angarde ou il estoient
et sont uenu corant au roi.
 Sire sire font il par foi
(378a.4487)
messire Gauuains en amainne
le cheualier et si demainne
li uns a l autre trop grant ioie. 
N i a nul qui la nouele oie
qui hors de la tante ne saille
et a l ancontre ne lor aille
et Kex dit au roi son seignor 
 Or en a le pris et l enor
messire Gauuains uostre niés.
Mout fu or la bataille griés
et perilleuse sainnemant
que tot ausi heitieemant
s an retorne com il i mut
c onques d autrui cop ne reçut
n autres de lui cop ne santi
n onques de rien ne desmanti.
S est droiz que los et pris en ait
si dira l an or a ce fait
dont nos dui autre ne poïsmes
uenir a chief si i meïsmes
toz noz pooirs et noz esforz. 
Ensi dist Kex fust droiz ou torz
sa uolanté si com il sialt.
Et messire Gauuains ne uialt
mener a cort son conpaignon
armé se tot desarmé non.
A son tref desarmer le fet
et uns suens chanberlains li tret
une robe fors de son cofre
a uestir li presante et ofre.
Qant fu uestuz et bien et bel
et de la cote et del mantel
qui mout fu bone et bien li sist
au roi qui deuant son tref sist
s an uienent andui main a main.
 Sire sire ie uos amain
fet messire Gauuains au roi
celui que uos si con ie croi
ueïssiez mout tres uolantiers
passé a.xu. iorz antiers.
C est cil don uos tant parleiez
et don si iriez esteiez.
Ge le uos bail ueez le ci.
— Biax niés fet il uostre merci 
(378b.4531)
fet li rois qui saut maintenant
ancontre lui an son estant
et dit   Biau sire bien uaigniez 
Ge uos pri que uos m apraigniez
comant ie uos apelerai.
— Par foi ia nel uos celerai
fet Perceuax biau sire rois.
I ai non Perceuax li Galois.
— Ha  Perceuax biax dolz amis
qant an ma cort uos estes mis
ia n an departiroiz mon uuel.
Mout ai eü de uos grant duel
quant ge uos ui premieremant
qant ge ne soi l amandement
que Dex uos auoit destiné
si fu il mout bien deuiné
si que tote la corz le sot
par la pucele et par le sot
que Kex li seneschax feri.
uos auez mout bien aueri
le deuinal del tot an tot
de ce n est ores nul redot
que de uostre cheualerie
ai ueraie nouele oïe. 
La reïne uint a ce mot
qui la nouele oïe ot
de celui qui uenuz estoit.
Tantost con Perceuax la uoit
et dit li fu que ce ert ele
et aprés uint la dameisele
qui rist quant ele l esgarda
maintenant a l ancontre ala
et dist   Dex doint ioie et enor
a la plus bele a la mellor
de totes les dames qui soient
ce dïent tuit cil qui la uoient
et tuit cil qui ueüe l ont. 
Et la reïne li respont 
 Et uos si soiez bien trouez
come cheualiers esprouez
de haute proesce et de bele  
Puis salue la dameisele
Perceuax celi qui li rist
si l acola et si li dist 
(378c.4575)
 Bele s il uos estoit mestiers
ge seroie li cheualiers
qui ia ne uos faudroit d aïe. 
Et la pucele l an mercie.
Granz fu la ioie que li rois
fist de Perceual le Galois
et la reïne et li baron
qui l anmainnent a Carlion
que la nuit retorné i sont.
Et tote nuit grant ioie font
et l andemain autel refirent
iusqu au tierz ior que il i uirent
une dameisele qui uint
sor une mule fauue et tint
an sa main destre une escorgiee.
La dameisele fu treciee
a.ii. treces grosses et noires
et se les paroles sont uoires
tex con li liures les deuise
onques riens si leide a deuise
ne fu neïs dedanz anfer.
Einz ne ueïstes si noir fer
con ele ot le col et les mains
et ancores fu ce del mains
a l autre leidure qu ele ot.
Si oel estoient con dui croit*
petit ausi come de rat 
s ot nes de singe ou de chat
et oroilles d asne ou de buef.
Si dant resanblent moël d uef
de color si estoient ros
et si ot barbe come los.
Enmi le piz ot une boce
deuers l eschine sanble croce
et ot les rains et les espaules
trop bien fetes por mener baules 
s ot boce el dos et iames tortes
qui uont ausi con.ii. reortes.
Bien fu fete por mener dance.
Deuant le cheualier se lance
la dameisele sor la mule
einz mes tex dameisele nule
ne fu a cort de roi ueüe.
Le roi et les barons salue
(378d.4619)
toz ansanble comunemant
fors Perceual tant solemant
et dist desor la mule fauue 
 Ha  Perceuax Fortune est chauue
derriers et deuant cheuelue.
Et dahez ait qui te salue
et qui nul bien t ore et te prie
que tu ne la retenis mie
Fortune quant tu la trouas 
Chiés le Roi Pescheor alas
si ueïs la lance qui sainne
et si te fu lors si grant painne
d ourir ta boche et de parler
que tu ne poïs demander
por coi cele gote de sanc
saut par la pointe del fer blanc 
Et le graal que tu ueïs
ne demandas ne anqueïs
quel riche home l an an seruoit.
Mout est maleüreus qui uoit
si bel tans que plus ne couaigne
si atant tant que plus biax uaigne.
Ce es tu li maleüreus
qui ueïs qu il fu tans et leus
de parler a lui te taüs 
En mal eür fol san eüs 
En mal eür tant te teüsses
que se tu demandé eüsses
li riches rois qui si s esmaie
fust ores gariz de sa plaie
et si tenist sa terre an pes
dom il ne tanra point iamés.
Et sez tu qu il an auandra
del roi qui terre ne tandra
qui n est de ses plaies gariz 
Dames an perdront lor mariz
terres an seront essilliees
et puceles desconselliees
qui orfelines remandront
et maint cheualier an morront
et tuit auront le mal par toi. 
Puis dist la dameisele au roi 
 Rois ie m an uois ne uos enuit.
Il me couient ancor enuit
(378e.4663)
mon ostel prandre loing de ci.
Ne sai se uos auez oï
del Chastel Orguelleus parler
mes il m i couient a aler.
El chastel cheualiers de pris
a.u.c. et sissante et sis
et sachiez qu il n i a celui
qui n ait s amie auoeques lui
gentil dame cortoise et bele.
Por ce uos an di la nouele
que la ne faut nus qui i aille
qu il n i truisse ioste ou bataille
s il uialt fere cheualerie.
S il la requiert il n i faut mie.
Et qui uoldroit le pris auoir
de tot le mont ge cuit sauoir
le leu et la piece de terre
ou il le porroit mialz conquerre
se il estoit qui l osast fere.
Au pui qui est soz Montesclere
a une dameisele assise 
mout grant enor auroit conquise
qui le siege porroit oster
et la pucele deliurer.
Il auroit totes les loanges
et l Espee as Estranges Ranges
porroit ceindre tot aseür
cui Dex donroit si boen eür. 
La dameisele atant se tot
qui bien ot dit ce que li plot
si s an parti sanz dire plus.
Et messire Gauuains saut sus
qui dit que son pooir fera
de li rescorre et si ira
et Guiflez li filz Nut redit
qu il ira se Dex li aït
deuant le Chastel Orguilleus.
 Et ge sor le Mont Perilleus
dist Kahedins monter irai
et iusque la ne finerai. 
Et Perceuax redit tot el
qu il ne girra an.i. ostel
.ii. nuiz an trestot son aage
ne n orra d estrange passage
(378f.4707)
noueles que passer n i aille
ne de cheualier qui mialz uaille
qu altres cheualiers ne que dui
qu il ne s aille conbatre a lui
tant que il del graal saura
cui l an an sert et qu il aura
la lance qui sainne trouee
si que la ueritez prouee
li ert dite por qu ele sainne 
ia nel leira por nule painne.
Ensinques bien iusqu a cinquante
an sont leué et si creante
li uns a l autre dit et iure
que bataille ne auanture
ne sauront que il n aillent querre
tant soit an felenesse terre.
Et queque il ensi parloient
atant ez uos que uenir uoient
Guinganbresil parmi la porte
de la sale et si aporte
.i. escu d or s ot an l escu
une bande qui d azur fu.
Guinganbresil le roi conut
sel salua si con il dut
et Gauuain ne salua mie
einz l apele de felenie
et dit   Gauuains tu oceïs
mon pere* et si le feris
si c onques ne l areisonas.
Honte et reproche et blasme en as
si t an apel de traïson.
Ce sachent bien tuit li baron
que ge n i ai de mot failli. 
A cest mot an estant sailli
messire Gauuains toz honteus 
et Agreuains li Orguilleus
ses freres saut et il le tire 
 Por amor Deu fet il biau sire
ne honissiez uostre lignage.
De cest blasme de cest outrage
que cist cheualiers sus uos met
uos desfandrai ce uos promet. 
Et il dit   Sire ia nus hon
ne m an desfandra se ge non
(379a.4751)
et por ce desfandre m an doi
que il n an apele que moi.
Et se ge rien mesfet eüsse
au cheualier que ge seüsse
mout uolantiers pes li queïsse
et tel amande li feïsse
que tuit si ami et li mien
le deüssent tenir a bien.
Et se il a dit son oltrage
ie m an desfant uez ci mon gage
ici ou la ou lui pleira. 
Et cil dit qu il l an prouera
deuant le roi d Escaualon
qui est plus biax que Ausalon
a mon san et a mon auis.
 Et ge fet Gauuains te pleuis
que ge te siurai orandroit
et la uerrons qui aura droit. 
Tantost Guinganbreisil s an torne
et messire Gauuains s atorne
d aler aprés sanz demorance.
Qui boen escu qui bone lance
qui bon hiaume et boene espee ot
presanta li mes ne li plot
qu il anportast rien de l autrui.
.uII. escuiers mainne auoec lui
et.uii. destriers et.uii*. escuz.
Einz que il fust de cort meüz
ot l an por lui mout grant duel fet
maint piz batu maint cheuol tret
et maint* face esgratinee 
einz n i ot dame si senee
qui por lui son duel ne demaint.
Por lui plorent maintes et maint
et messire Gauuains s an ua.
Des auantures qu il troua
m orrez uos parler maintenant.
Une rote premieremant
a ancontree an une lande
de cheualiers et si demande
a.i. escuier qui uenoit
toz seus aprés et si menoit
an destre.i. cheual espaignol
et ot.i. escu a son col 
(379b.4795)
 Escuiers di moi qui cil sont
qui ci passent   Et il respont 
 Sire c est Melianz de Liz
uns cheualiers preuz et hardiz.
— Es tu a lui  — Sire ge non.
Traez d Anez mes sire a non
qui ne ualt mie de lui mains.
— Par foi fet messire Gauuains
Traé d Anet conuis ge bien.
Ou ua il  Ne m an celer rien.
— Sire a.i. tornoiement ua
que Melianz de Liz pris a
contre Tiebaut de Tintaguel
et uos i iroiz la mon uuel
el chastel contre cez de hors.
— Dex fet messire Gauuains lors
dont ne fu Melianz de Liz
an la meison Tiebaut norriz 
— Oïl sire se Dex me saut.
Ses peres ama mout Tiebaut
come son home et tant le crut
qu au lit mortel ou il morut
son petit fil li demanda
et il li norri et garda
au plus chierement que il pot
tant c une soe fille sot
preier et requerre d amor 
et ele dit que a nul ior
s amor ne li otroieroit
tant que il cheualiers seroit.
Cil qui mout uoloit esploitier
se fist lors fere cheualier
aprés reuint a sa preiere.
 Ne puet estre an nule meniere
dist la pucele par ma foi
iusque uos auroiz deuant moi
tant d armes fet et tant iosté
que m amor uos aura costé
que les choses qu an a an bades
ne sont si dolces ne si sades
come celes que l an conpere.
Prenez.i. tornoi a mon pere
se uos uolez m amor auoir
que ge uuel sanz dote sauoir
(379c.4839)
se m amors seroit bien asise
se ie l auoie or an uos mise. 
Si come cele deuisa
le tornoiement anpris a
qu Amors a si grant seignorie
qu a* cez qui sont an sa baillie
qu il n oseroient rien ueher
qu Amors lor uolsist comander 
et mout feriez que neanz
se ne uos meteiez dedanz. 
Et il li dist   Amis ua t an
siu ton seignor si feras san
et si lesse ce que tu diz. 
Maintenant s an est cil partiz
et messire Gauuains chemine.
D aler uers le chastel ne fine
que il ne puet aillors passer.
Et Tiebauz a fet amasser
tot ses barons et ses ueisins
et a mandez toz ses cosins
hauz et bas iuenes et chenuz
et il i sont trestuit uenuz.
Mes Tiebauz n a mie troué
an son chastel consoil priué
qu il torneast a son seignor
que il auoient grant peor
que il les uolsist toz destruire 
s a bien fet murer et anduire
del chastel totes les antrees.
Bien furent les portes fermees
de pierre dure et de mortier
que il n i ot autre portier.
Mes c une petite posterne
don li huis n estoit pas de uerne
li orent lessié a murer 
Li huis fu por toziorz durer
de cuiure fermez d une barre 
de fer i ot bien une charre
tant con une charrete porte.
Messire Gauuains uers la porte
aprés tot son hernois uenoit
que par iqui le couenoit
passer ou retorner arriere 
autre uoie n autre charriere
(379d.4883)
iusqu a.uii. iornees n auoit.
Quant la posterne ferme uoit
s antre an.i. pré desoz la tor
qui estoit clos de pex antor
s est soz.i. chasne descenduz
et ses escuz i a panduz
que la gent del chastel les uoient 
et li plusor grant ioie auoient
del tornoi qui remés estoit.
Mes.i. uiel uauasor auoit
el chastel mout doté et sage
puissant de terre et de lignage
et ia de rien que il deïst
comant qu an la fin an preïst
que il n an fust del tot creüz.
Cez qui uenoient ont ueüz
qu il li furent de loing mostré
einz qu el paliz fussent antré 
s an ala parler a Tiebaut
et dist   Sire se Dex me saut
ie ai mien esciant ueü
des conpaignons le roi Artu
.ii. cheualiers qui ici uienent.
Dui prodome mout boen leu tienent
que neïs uns uaint.i. tornoi.
Ie lo et creant androit moi
que uos a ce tornoiemant
ailliez trestot seüremant
que uos auez bons cheualiers
et boens sergenz et boens archiers
qui lor cheuax lor ocirront.
Et ge sai bien que il uanront
tornoier deuant ceste porte.
Se lor orguiauz les i aporte
nos en auromes le gaaing
et il la perte et le maaing. 
Par le consoil que cil dona
Tiebauz a toz abandona
qu il s armassent et s an ississent
trestuit armé cil qui uolsissent.
De ce ont ioie li cheualier
as armes corent escuier
et as cheuax et mestent seles.
Et les dames et les puceles
(379e.4927)
se uont par les hauz leus seoir
por le tornoiement ueoir
et uirent soz eles a plain
le hernois monseignor Gauuain
si cuiderent bien de premiers
qu il i eüst.uii.* cheualiers
por ce qu eles.uii.* escuz uoient
qui a l aubre pandu estoient.
Et dïent quant furent montees
les dames que buer furent nees
que ces.uii.* cheualiers uerront
qui deuant eles s armeront.
Ensi les unes deuisoient
et teles i ot qui disoient 
 Dex sire icist cheualiers
a tant hernois et tant destriers
que asez an eüssent dui
n il n a cheualier auoec lui.
Que fera il de.ii. escuz 
Tex cheualiers ne fu ueüz
qui portast.ii. escuz ansanble. 
Por ce granz meruoille lor sanble
se cil cheualiers qui est seus
portera ces escuz andeus.
Et li cheualier s an issoient
queque celes ensi parloient
et la fille Tiebaut l ainznee
fu an la tor an haut montee
qui le tornoi ot fet anprandre.
Auoec l ainznee fu la mandre
qui si cointemant se uestoit
de manches qu apelee estoit
la Pucele as Manches Petites
que es braz les auoit escrites.
Auoec les.ii. filles Tiebaut
sont totes montees an haut
dames et puceles ansanble.
Et li tornoiemenz assanble
deuant le chastel maintenant.
N an i ot nul si auenant
con Melianz de Liz estoit
tesmoin s amie qui disoit
as dames tot anuiron li 
 Dames ainz uoir ne m abeli
(379f.4971)
cheualiers nus que ge ueïsse
ne sai por coi uos an mantisse
tant con fet Melianz de Liz.
Dont n est il solaz et deliz
de si boen cheualier ueoir 
Il doit bien an sele seoir
et la lance et l escu porter
qui si bel s an set deporter. 
Et sa suer qui lez li seoit
li dist que plus bel i auoit
et cele s an est correciee
si s est por li ferir dreciee.
Les dames la traient arriers
qui la delaient uolantiers
tant que cele s an adesa
dont mout durement lor pesa.
Et li tornoiemenz comance
ou ot brisiee mainte lance
et maint cop d espee feru
et maint cheualier abatu.
Et sachiez que mout chier li coste
qui a Meliant de Liz ioste 
nus deuant sa lance ne dure
que il ne port a terre dure 
et se sa lance li peçaie
de l espee grant cop li paie
si le fet mialz que cil ne font
qui d une part et d autre sont 
s an a si grant ioie s amie
qu ele ne puet müer ne die 
 Dames dames ueez meruoille
einz ne ueïstes sa paroille
ne mes n an oïstes parler 
ueez le mellor bacheler
que uos ueïssiez de uoz ialz.
Il est plus biax et si ualt mialz
que tuit cil qui sont au tornoi. 
Et la petite dist   Ge uoi
plus bel et mellor se deuient. 
Et cele maintenant li uient
et dist con anflamee et chaude 
 uos garce uos fustes si baude
que par uostre male auanture
osastes nule criature
(380a.5015)
blasmer que i eüsse loee 
Si an tenez ceste ioee
et uos an gardez autre foiz. 
Lors la fiert si que toz les doiz
li a enz el uis seelez
et les dames qui sont delez
l an blasment mout et si li tolent
et puis aprés si reparolent
de monseignor Gauuain antr eles.
 Dex fet l une des dameiseles
cil cheualiers desoz ce charme
que atant il que il ne s arme  
Une autre pucele mainsnee
li dist qu il a la pes iuree
et une autre redit aprés 
 Marcheanz est nel dites mes 
— Einz est changierres fet la quarte.
Il n a talant que il departe
as poures cheualiers ancui
cest auoir que il mainne o lui.
Ne cuidiez pas que ge uos mante
c est monoie et uesselemante
an ces uessiax et an ces males.
— uoir mout auez les lengues males
fet la petite s auez tort.
Cuidiez uos que marcheanz port
si grosse lance con il porte 
Certes mout m an auez hui morte
qui tel deablie auez dite.
Foi que ge doi Saint Esperite
il sanble mialz tornoieor
que marcheant ne changeor.
Il est cheualiers ce me sanble. 
Et les dameiseles ansanble
li dïent   Bele dolce amie
s il le sanble ne l est il mie 
mes il le se fet resanbler
por ce qu ainsi uialt il anbler
les costumes et les passages.
Fos est si cuide estre si sages
que de ce san sera il pris
con lerres atainz et repris
de larrecin uilain et fol.
Il en aura la hart el col. 
(380b.5059)
Messire Gauuains cleremant
ot les paroles et antant
que les dames dïent de lui
si en a et honte et enui 
mes il panse et a reison
qu an l apele de traïson
s estuet que desfandre s an aille
que s il n aloit an la bataille
si con il ot an couenant
il auroit lui honi auant
et aprés son linage tot.
Et por ce qu il est an redot
qu il ne soit afolez et pris
ne s est del tornoi antremis
et si en ot il boen talant
que il uoit le tornoiement
qui toziorz anforce et amande.
Et Melianz de Liz demande
grosse lance por mialz ferir.
Tote ior iusqu a l anserir
fu li tornoiz deuant la porte.
Qui a gaaignié si l anporte
la ou mialz le cuide auoir sauf.
.I. escuier et grant et chauf
uoient les dames qui tenoit
.i. tros de lance et uenoit
une testiere an son col.
Une des dames celui fol
apela et puis si li dist 
 Danz escuiers se Dex m aïst
mout estes fos et estapez
qui an cele presse hapez
ces fers de lances et testieres
et ces retros et ces banieres
si uos fetes boen escuier.
Qui si s anbat petit s a chier
que ge uoi ci mout pres de uos
an ce pré qui est desoz nos
l auoir sanz garde et sanz desfanse.
Fos est qui a son preu ne panse
demantres que il le puet fere.
Et uez ci le plus debonere
cheualier qui onques fust nez 
car qui li auroit toz plumez
(380c.5103)
les grenons ne se mouroit il.
Or n aiez pas le gaaing uil 
Toz les cheuax et tot l auoir
me prenez si feroiz sauoir
que ia ne le uos desfandra. 
Maintenant el pré s an antra
et si feri.i. des cheuax
de son retrous et dist   uasax
dont n iestes uos sains et heitiez
qui ci tote ior agaitiez
et nule rien n i auez fete
escu troé ne lance frete 
— Di ua fet il a toi que taint 
La chose por coi il remaint
espoir sauras tu bien ancore.
Mes par mon chief ce n iert mie ore
que dire nel te daigneroie.
Mes fui de ci si tien ta uoie
et si ua fere ta besoigne. 
Maintenant cil de lui s esloigne
ne fu pas tex que puis osast
parler de rien qui li greuast.
Et li tornoiemanz remaint
mes cheualiers i ot pris maint
et maint cheual i ot ocis
s an orent cil de la le pris
et cil dehors i gaaignerent
et au departir rafierent
que l andemain rasanbleroient
et tote ior tornoieroient.
Ensi departirent la nuit
et retornent el chastel tuit
cil qui an estoient issu.
Et messire Gauuains i fu
qui aprés la rote i antra
et deuant la porte ancontra
le prodome le uauasor
qui au seignor dona le ior
consoil del tornoi comancier
si le prie de herbergier
et debonerement et bel
et dist   Sire an ce chastel
est uostre ostex toz atornez.
Se uost plest huimés remenez
(380d.5147)
que se uos auant aleiez
boen ostel huimés n aureiez.
Por ce de remenoir uos pri.
— Ge remandrai uostre merci
fet messire Gauuains biau sire
que i ai asez pis oï dire. 
Li uauasors an son ostel
l anmainne o lui et d un et d el
li demande et que ce deuoit
que le ior auoec ax n auoit
armes portees au tornoi.
Et il li dit tot le por coi
qu an l apele de traïson
si se doit garder de prison
de lui marmetre et de blecier
tant qu il se puisse hors gitier
del blasme qui sus li est mis.
Et lui et trestoz ses amis
porroit honir par sa demore
s il ne pooit uenir a ore
de la bataille qu anprise a.
Li uauasors mialz l an prisa
et dit que bon gré li sauoit 
qant il por ce lessié l auoit
le tornoi il ot fet reison.
Lors l anmena an sa meison
li uauasors lors si descendent.
Et les genz de la tor antandent
a lui ancuser duremant
et an tienent lor parlement
comant li sires prandre l aille.
Et s ainznee fille trauaille
de quanque ele puet et set
de sa seror que ele het 
 Sire fet ele ge sai bien
que uos n auez hui perdu rien
einz cuit que gaaignié auez
plus asez que uos ne sauez
et si uos dirai bien comant.
Ia mar feroiz que seulement
comander que l an aille prandre
.i. cheualier qui sanz desfandre
sert ceanz de maluese guile.
S a amené an ceste uile
(380e.5191)
escuz et lances fet porter
et cheuax an destre mener
et se franchist an tele guise
con s il uoist an marcheandise.
Mes or l an randez sa desserte.
Il est chiés Gerin le fil Berte
qu a son ostel herbergié l a.
Orandroit par ci trespassa
que ge ui que il l anmenoit. 
Tot ensi cele se penoit
qu ele li feïst fere honte.
Et li sires maintenant monte 
il meïsmes aler i uialt
tot droit a la meison s aquialt
ou messire Gauuains estoit.
Qant sa petite fille uoit
que il i uet an tel meniere
si s aquiaut par un huis derriere 
ele n a soing que nus la uoie
si s an ua tost et droite uoie
a l ostel monseignor Gauuain
chiés dan Gerin le fil Bertain
qui.ii. filles auoit mout beles.
Et quant ce uirent les puceles
que lor petite dame uient
ioie fere lor an couient
et si font eles sanz faintise.
Chascune par la main l a prise
si l anmainnent ioie feisant
les ialz et la boche beisant.
Et remontez fu danz Gerin
qui ne fu poures ne frarin
et li filz Bertain* auoec lui
si s an aloient amedui
a la cort si con il soloient.
A lor seignor parler uoloient
si l ancontrent enmi la rue.
Et li uauasors le salue
si li demande ou il aloit 
et il li dit que il uoloit
an sa meison aler deduire.
 Ce ne me doit greuer ne nuire
fet danz Gerins ne desseoir
et uos i porroiz ia ueoir
(380f.5235)
le plus bel cheualier de terre.
— Par foi ge ne le uois pas querre
fet li sires. Gel ferai prandre.
Marcheanz est et si uialt uandre
cheuax et cheualiers se fet.
—Auoi  ci a trop uilain plet
fet danz Gerins que uos oi dire 
Ge sui uostre hom et uos mes sire 
de moi et de tot mon lignage
uos rant ge ici uostre homage
et uos desfi tot maintenant
einz qu a cestui desauenant
fere an mon ostel uos sofrisse.
— Ge n oi talant que gel feïsse
fet li sires si m aïst Dex.
Ia uostre oste ne uostre ostex
n auront se enor non par moi
non pas por ce en moie foi
que il ne m ait mout bien esté
conseillié et amonesté.
— Granz merciz fet li uauasors
et il me sera ia enors
que uos ueigniez ueoir mon oste. 
Li uns delez l autre s acoste
tot maintenant et si s an uont
tant que a l ostel uenu sont
ou messire Gauuains estoit.
Qant messire Gauuains les uoit
qui mout estoit bien anseigniez
ses salue et dit   Bien uaigniez  
Et il le salüent andui
aprés s asieent delez lui.
Lors li a li prodom anquis
qui estoit sires del païs
por coi s estoit le ior tenuz
qu il n estoit au tornoi uenuz
et por coi il n ot tornoié.
Et il ne lor a pas noié
mes toteuoie li reconte
que il n i eüst let ne honte
que de traïson l apeloit
uns cheualiers si s an aloit
desfandre a une cort real.
— Acheison eüstes leal
(381a.5279)
fet li sires sire sanz faille.
Mes ou sera ceste bataille 
— Sire fet il deuant le roi
d Escaualon aler an doi
et ge i uois mout droit ce cuit.
— Ge uos i baillerai conduit
fet li sires qui uos manra.
Et por ce qu il uos couanra
par poure terre a trespasser
uos donrai uitaille a porter
et cheuax qui la porteront. 
Et messire Gauuains respont
que il n a nul mestier del prandre
que s il an puet trouer a uandre
il aura a planté uitaille
et bons cheuax ou que il aille
et tot quanque mestiers li iert.
Por ce del suen mie ne quiert.
A cest mot li sires s an part.
Au partir uit de l autre part
li sires sa fille uenant
qui par la ianbe maintenant
monseignor Gauuain anbraça
et dit   Sire antandez ça 
A uos me sui clamer uenue
de ma seror qui m a batue 
si m an fetes droit se uos plest. 
Et messire Gauuains se test
qui ne sauoit que ele dist
et sa main sor le chief li mist 
et la dameisele le tire
et dist   A uos di ge biau sire
a uos de ma seror me clain
cui ge n ai chiere ne ne l ain
que por po m a hui fete honte.
— A moi fet il bele que monte 
Quel droit feire uos an puis gié  
Li sires qui ot pris congié
ot ce que sa fille demande
si dist   Fille qui uos comande
uenir clamer as cheualiers  
Et Gauuains li dist   Sire chiers
einz a trop bone anfance dite
come pucele si petite
(381b.5323)
ne ia ne l an refuserai 
mes quant li plest demain serai
une piece ses cheualiers.
— uostre merci biau sire chiers 
fet cele qui tel ioie en a
qui iusqu au pié l an anclina.
Atant s an partent sanz plus dire.
Sa fille an reporte li sire
sor le col de son palefroi
et si li demande por coi
cele tançons estoit montee.
Et ele li a bien contee
la uerité de chief an chief
et li dist   Sire il m estoit grief
de ma seror qui tesmoignoit
que Melianz de Liz estoit
li miaudres li plus biax de toz
et ge ueoie la desoz
an ce biau pré.i. cheualier
si ne pooie pas lessier
que ancontre ne li deïsse
que plus bel de lui i ueïsse.
Et por ce ma suer m apela
fole garce et escheuela
et dahez ait cui il fu bel 
Les treces iusqu au haterel
an.ii. tranchier me lesseroie
don mout anpiriee seroie
par couant que demain au ior
cil cheualiers enmi l estor
abatist Melianz de Liz
et lors seroit cheüz ses criz
que ma dame de suer an fet.
Si en a hui tenu grant plet
qu a totes les dames enuie
mes granz uanz chiet a po de pluie.
— Bele fille fet li prodom
ge uos comant et abandon
que uos aucune druerie
li anuoiez par corteisie
uostre manche ou uostre guinple. 
Et cele li dist qui fu sinple 
 uolantiers sire quant le dites.
Mes mes manches sont si petites
(381c.5367)
qu anueier ne li oseroie.
Espoir se ge li anueoie
il ne la priseroit ia rien.
— Fille ge an panserai bien
fet li peres. Or uos teisiez
que ge an sui bien aeisiez. 
Ensi parlant antre ses braz
l an porte si a grant solaz
de ce que il l acole et tient
tant que deuant le palés uient.
Et quant cele le uit uenir
et sa petite suer tenir
si en ot enui an son cuer
et dist   Sire don uient ma suer
la Pucele as Petites Manches 
Ia set et de torz et de ganches
mout s i est ia tost adonee.
Dont l auez uos or aportee 
— Et uos fet il qu an uolez fere 
uos uos an deüssiez bien tere.
Ele ualt mialz que uos ne fetes
qui les treces li auez tretes
et batue don il me poise.
N auez mie fet que cortoise. 
Lors fu ele mout desconfite
de son pere qui li ot dite
ceste ranpone tot afit.
Et il fist.i. uermoil samit
fors de son cofre ilueques trere
et si an fist maintenant fere
une manche bien longue et lee
et si a sa fille apelee
et li dist   Fille or uos leuez
demain matin et si alez
au cheualier ainz qu il se mueue.
Par amor ceste manche nueue
li donez si la portera
au tornoi quant il i ira. 
Et ele respont a son pere
lués qu ele uerra l aube clere
iert ele son uoel esueilliee
et uestue et apareilliee.
Li peres s an part a cest mot
et cele qui mout grant ioie ot
(381d.5411)
a totes ses conpaignes prie
que eles ne la lessent mie
au matin dormir longuement
einz l esuoillent hastiuement
s eles uoelent auoir s amor
lués que eles uerront le ior.
Et celes uolantiers le firent
que maintenant que eles uirent
au matinet l aube leuer*
la firent uestir et leuer.
La pucele matin leua
et tote seule s an ala
a l ostel monseignor Gauuain.
Mes ele n i ua pas si main
que il ne fussent ia leué
et furent au mostier alé
oïr messe qu an lor chanta.
Et la dameisele tant a
chiés le uauasor demoré
qu il orent longuement oré
et oï quanque oïr durent.
Quant del mostier reuenu furent
contre monseignor Gauuain saut
la pucele et dit   Dex uos saut
et uos doint ioie hui an cest ior 
Mes portez por la moie amor
ceste manche que ie tieng ci.
— uolantiers la uostre merci
fet messire Gauuains amie. 
Aprés ce ne tardierent mie
li cheualier qu il ne s armassent.
Armé fors de la uile amassent
et les dameiseles resont
montees sor les mur amont
les dames de la uile totes
et uirent asanbler les rotes
des cheualiers preuz et hardiz.
Deuant toz Melianz de Liz
s an uint montez toz eslessiez
et ot ses conpaignons lessiez
bien loing.ii. arpanz et demi.
La dameisele son ami
uit ne pot sa lengue tenir
einz dit   Dames ueez uenir
(381e.5455)
celui qui de cheualerie
a le los et la seignorie. 
Et messire Gauuains s esmuet
tant con cheuax porter le puet
uers celui qui po le redote
et met sa lance an pieces tote.
Et messire Gauuains fiert lui
si qu il li fist mout grant enui
que maintenant le mist au plain.
Et tant a son cheual la main
sel prant au frain et si le baille
a.i. uaslet et dit qu il aille
a celi por cui il tornoie
si li die qu il li anuoie 
le premier gaaing qu il a fet
le ior il uialt que ele l et.
Et li uaslez atot la sele
le cheual mainne a la pucele
qui de la tor a bien ueü
d une tornele ou ele fu
dan Meliant de Liz cheoir 
si dist   Suer or poez ueoir
dan Meliant de Liz gisant
que uos aleiez si loant.
Mout sauez bien a droit prisier 
Or pert ce que ie uos dis hier
or uoit an bien se Dex me saut
que il i a tel qui mialz uaut. 
Tot ensi cele a esciant
ua sa seror contraliant
que ele la giete del san
et cele dit   Garce tes t an 
Se huimés t an oi mot soner
ge t irai tel bufe doner
que n auras pié qui te sostaigne.
— Auoi  suer de Deu uos souaigne
fet la dameisele petite.
Por ce que i ai uerité dite
ne me deuez uos mie batre.
Par foi ge le ui bien abatre
et uos ausi come ge fis 
n ancor ne m est il pas auis
qu il ait pooir del releuer.
Et s or an deueiez creuer
(381f.5499)
si diroie ge toteuoie
qu il n a ci dame qui nel uoie
ianbeter et gesir tot plat. 
Lors li aüst doné.i. flat
l autre s an li uolsist sofrir 
mes ne la lessierent ferir
les dames qui antor estoient.
Atant l escuier uenir uoient
qui le cheual amainne an destre.
La pucele a une fenestre
troua seant si li presante.
La pucele plus de sissante
merciz rant le cheual fet prandre
et il s an ua les merciz randre
a son seignor qui sanbloit estre
del tornoiement sire et mestre
qu il n i a cheualier si cointe
se de la lance a lui s acointe
qu il ne li toille les estriers.
Onques de gaaignier destriers
ne fu mes si antalantez.
.IIII. en a le ior presantez
que il gaaigna de sa main
si anuea le premerain
a la dameisele petite
de l autre a la dame s aquite
au uauasor qui mout li plot 
l une de ses.ii. filles ot
le tierz et l autre ot le quart.
Et li tornoiemenz depart
si s an rantrent parmi la porte
et messire Gauuains an porte
d une part et d autre le pris.
Il n estoit pas ancor midis
qant il fu partiz de l estor.
Messire Gauuains au retor
ot de cheualiers tele rote
que plainne an fu la rue tote
et tuit icil qui le ueoient
anquerre et demander uoloient
dom il ert et de quel contree.
La pucelete a ancontree
tot droit a l uis de son ostel
et ele ne fist onques el
(382a.5543)
mes que lués a l estrié le prist
sel salua et si li dist 
 uostre merci fet ele sire  
Et il sot bien qu ele uolt dire
si li respondi come frans 
 Einz seroie chenuz et blans
pucele que ie me recroie
de uos seruir ou que ie soie.
Ia de uos ne serai si loing
se sauoir puis uostre besoing
que ia essoinnes me retaigne
qu au premier message ne uaigne.
— Granz merciz  fet la dameisele.
Ensi parloient cil et cele
qant ses peres uint an la place
qui de tot son pooir porchace
que messire Gauuains remaigne
la nuit et que son ostel praigne.
Messire Gauuains s escondit
de remenoir et si li dit
que il ne puet  et cil li prie
se lui plest que son non li die.
 Sire Gauuains sui apelez
onques mes nons ne fu celez
an leu ou il me fust requis
n onques ancores ne le dis
s ainçois demandez ne me fu. 
Qant li sires a entandu
que c estoit messire Gauuains
mout fu ses cuers de ioie plains
et li dist   Sire or an uenez
anquenuit mon ostel prenez
que de rien ne uos ai serui
n onques an ma uie ne ui
cheualier ce puis ge iurer
que ge tant uolsisse enorer. 
De remenoir mout li pria
et messire Gauuains li a
tote sa proiere escondite.
Et la dameisele petite
qui n estoit fole ne mauueise
le prant par le pié si le beise
et a Damedeu le comande 
et messire Gauuains demande
(382b.5587)
que ele i auoit antandu 
et ele li a respondu
que ele li auoit beisié
par tele antancion le pié
que de li li resouenist
an quelque leu que il uenist.
Et il li dist   N an dotez mie
que si m aïst Dex bele amie
iamés ne uos oblierai
ia si loing de uos ne serai. 
Atant s an part et congié prant
a son oste et a l autre gent 
si le comandent a Deu tuit.
Messire Gauuains cele nuit
an une obediance iut
si ot quanque il li estut.
Et l andemain bien par matin
aloit cheualchant son chemin
tant que il uit an trespassant
bestes qui aloient pessant
lez l oroille d une forest.
Yuonez* dit que il s arest
qui.i. de ses cheuax menoit
tot le mellor que il auoit
et une lance roide et fort.
La lance dit que il aport
et que le cheual li estraigne
celui que il an destre mainne
et il li a sanz demorance
baillié son escu et la lance.
Et il s an torne aprés les biches
si lor fet tant torz et tant guiches
que un an i antreprist
delez.i. ronçoi et li mist
sor le col la lance an trauers.
Et la biche saut de trauers
si s an foï aprés les cers
et il chace tant qu a bien pres
la retenist et arestast
se ses cheuax ne desferrast.
Quant il ne pot la biche prandre
Yuonet comande a descendre
que ses cheuax mout duremant
clochoit  cil son comandement
(382c.5631)
a fet le pié li lieue an haut
et troua que uns fers li faut
et dist  Sire il l estuet ferrer.
Il n i a mes que de l errer
tot soauet tant que l an truisse
feure qui referrer le puisse. 
Puis errerent tant que il uirent
gent qui hors del* chastel issirent.
Deuant auoit gent secorciee
qui uindrent tote la chauciee
garçons a pié qui chiens menoient
et uaneor aprés uenoient
qui portoient espiez tranchanz 
aprés ot archiers et sergenz
qui ars et saietes portoient
et aprés cheualier uenoient.
Aprés trestoz les cheualiers
an uenoient dui sor destriers
dont li uns estoit iouanciax
et de toz autres li plus biax.
Icil seus monseignor Gauuain
salua et prist par la main
et dist   Sire ge uos detaing.
Alez huimés la don ge uaing
et descendez an mes meisons.
Bien est huimés tans et reisons
de herbergier s il ne uos poise.
I ai une seror mout cortoise
qui de uos grant ioie fera
et cil sires uos i manra
que uos ueez ci deuant moi. 
Et dist   Sire ge uos anuoi
biax conpainz auoec cest seignor
si le menez a ma seror.
Salüez la premierement
et li dites que ge li mant
que par l amor et par la foi
qui doit estre antre li et moi
se onques ama cheualier
qu ele aint cestui et teigne chier
et que autant face de lui
con de moi qui ses freres sui.
Tel solaz et tel conpaignie
li face si ne li poist mie
(382d.5675)
tant que nos soions reuenu.
Qant ele l aura detenu
auoec li deboneremant
si reuenez hastiuement
que ge m an uoldrai reuenir
por lui conpaignie tenir
au plus tost que ge porrai onques. 
Li cheualiers s an part adonques
qui monseignor Gauuain conduit
la ou de mort le heent tuit.
Mes il n i est pas coneüz
que onques mes n i fu ueüz
si n i cuide auoir nule garde.
Le siege del chastel esgarde
qui sor.i. braz de mer seoit
et les murs et la tor ueoit
si forz que nule rien ne dote.
Il esgarde la uile tote
pueplee de mout bele gent
et les changes d or et d argent
qui tuit sont couert de monoies
et uit les places et les uoies
qui totes sont plainnes d ouriers
qui feisoient diuers mestiers
si con li mestier sont diuers.
Cil fet hiaumes et cil haubers
et cil lances et cil blazons
cil lorains et cil esperons
et cil lor espees forbissent.
Li un font dras et cil les tissent
cil les paignent et cil les tondent 
et li autre or et argent fondent
cil font oeures bones et beles
cil font henas cil escueles
et oisiax ourez a esmax
eniax ceintures et fermax.
Bien poïst an et dire et croire
qu an la uile eüst toziorz foire
qui de tant d auoir estoit plainne
de cire de poiure et de grainne
et de panes ueires et grises
et de totes marcheandises.
A cez choses uet regardant
et de leus an leus atardant.
(382e.5719)
S ont tant alé qu a la cort furent
et uaslet uindrent qui reçurent
tot lor hernois et lor ator.
Li cheualiers antre an la tor
sus auoec monseignor Gauuain
et si le mainne par la main
iusqu a la chanbre a la pucele
et il li dist   Amie bele
uostre freres saluz uos mande
et de cest seignor uos comande
qu il soit enorez et seruiz.
Et nel fetes mie a enuiz
mes trestot ausi de boen cuer
con se uos esteiez sa suer
et con s il estoit uostre frere.
Gardez que ne soiez auere
de tote sa uolanté fere
mes large et preuz et debonere.
Or an pansez que ie m an uois
que il le m estuet siure el bois. 
Et cele dit qui grant ioie a 
 Beneoiz soit qui m anuea
tel conpaignie come ceste 
Qui si bel conpaignon me preste
ne me het pas soe merci.
Biax sire or uos seez ici
fet la pucele delez moi.
Por ce que bel et gent uos uoi
et por mon frere qui m an prie
uos ferai bone conpaignie. 
Tantost li cheualiers s an torne
que auoec ax plus ne seiorne 
et messire Gauuains remaint
qui de ce mie ne se plaint
se il est seus o la pucele
qui est et auenanz et bele
et tant estoit bien afeitiee
que pas ne cuide estre agueitiee
de ce que ele est seule o lui.
D amors parloient amedui
que se d autre chose parlassent
de grant folie se meslassent.
Messire Gauuains la requiert
d amors et prie et dit qu il iert
(382f.5763)
ses cheualiers tote sa uie
et ele n an refuse mie
einz l otroie mout uolantiers.
Uns uauasors andemantiers
antra leanz qui mout lor nut
qui monseignor Gauuain conut
si les troua antrebeisant
et mout grant ioie antrefeisant.
Et des que il uit cele ioie
ne pot tenir sa lengue coie
einz s escria a grant uertu 
 Fame honie soies tu 
Dex te destruie et te confonde
qu a l ome de trestot le monde
que tu deuroies plus haïr
te leisses ensi conioïr
et qui te beise et si t acole 
Fame maleüree fole
tu fez bien ce que tu doiz feire.
A tes mains li deüsses treire
le cuer einz que beisier sa boche.
Se tes beisiers au cuer li toche
le cuer del uantre li as tret
mes asez mialz eüsses fet
s as mains arachié li eüsses
que ensi fere le deüsses
se fame deüst fere bien.
Mes de ce n a an fame rien
qu el* het le mal et le bien ainme
tort a qui puis fame la clainme
que la an pert ele son non
ou ele n ainme se bien non.
Mes tu es fame bien le uoi
que cil qui se siet delez toi
ocist ton pere si le beises.
Qant fame puet auoir ses eises
del soreplus petit li chaut. 
A cest mot a terre* s an saut
ençois que messire Gauuains
li eüst dit ne plus ne mains
et cele chiet el pauemant
et iut pasmee longuement 
et messire Gauuains l ahert
si l an leua et pale et uert
(383a.5807)
de la peor qu ele ot eüe.
Et quant ele fu reuenue
si dit   Ha  or somes nos mort 
Por uos morrai ia ci a tort
et uos mien esciant por moi.
Ia uandra ci si con ge croi
la comune de ceste uile
la en uerroiz plus de.x. mile
deuant ceste tor amassez.
Mes ceanz a armes asez
dont ge uos armerai bien tost.
Uns prodon de trestote un ost
porroit bien ceste tor desfandre. 
Maintenant cort les armes prandre
s an arma monseignor Gauuain
qui ne se desfant pas an uain
einz les fet toz ius aualer.
Il n i couient pas apeler
meillor portier qu il i auoit.
De tot ice mot ne sauoit
li sires qui herbergié l ot
mes il reuint plus tost qu il pot
de la ou il ala chacier.
Toteuoies a pis d acier
antor la tor asaillent cil.
Atant ez uos Guinganbresil
qui par ne sai quele auanture
uint el chastel grant aleüre
et fu durement esbaïz
del hui et del marteleïz
que il oï fere as uilains.
De ce que messire Gauuains
ert an la tor ne sauoit mot 
mes quant ce fu que il le sot
si desfandi qu il n i eüst
mes si hardi qui se meüst
si con il auoit son cors chier
qui an osast pierre eslochier.
Et il dïent qu il n an leiront
neant por lui einz l abatront
sor son cors meïsmes ancui
se il estoit dedanz o lui.
Et quant il uit que sa desfansse
n i ualoit rien lores s apansse
(383b.5851)
que il iroit querre le roi
et l amanroit a ce desroi
que comancié ont li boriois.
Et ia uenoit del bois li rois
et il a l ancontre li conte 
 Sire mout uos ont fet grant honte
li meres et li escheuin
qui asaillent des hui matin
a uostre tor et si l abatent.
S il nel conperent et achatent
ge uos an sauroie mal gré.
I auoie Gauuain apelé
de traïson bien le sauez
et ce est il que uos auez
fet herbergier an uoz meisons.
Si seroit bien droiz et reisons
qant uos uostre oste en auez fet
que ia n i ait honte ne let. 
Et li rois a Guinganbresil
a dit   Mestre non aura il
puis que nos serons la uenu.
De ce qu il li est auenu
me meruoil mout et poise fort 
et ma gent le heent de mort
ge ne m an doi ia meruellier 
mes de son cors prandre et blecier
se ge puis le garderai gié.
Por ce que ge l ai herbergié
li porterai ge grant enor. 
Ensi uienent iusqu a la tor
ou mout demenoient grant noise.
Au maior dit que il s an uoise
et que la comune an remaint.
Tuit s an uont que nus n i remaint
des ice que au maior plot.
An la uile.i. uauasor ot
qui del chastel estoit naïs
si conselloit tot le païs
que il estoit de bien grant san.
 Sire fet il or uos doit an
a bien et a foi consellier.
Ce ne fet pas a meruellier
se cil qui la traïson fist
de uostre pere qu il ocist
(383c.5895)
se il a esté asailliz
que il i est de mort haïz
ensi droit con uos le sauez.
Mes ce que herbergié l auez
le doit garantir et conduire
qu il n i soit pris et qu il n i muire.
Et cil qui n an uoldroit mantir
le doit sauuer et garantir 
Guinganbreisil que ge uoi la
qui de grant traïson l ala
a la cort le roi apeler.
Ice ne fet pas a celer 
il s an estoit uenuz desfandre
an uostre cort et ge lo prandre
.i. respit de ceste bataille
et messire Gauuains s an aille
querre la lance don li fers
sainne ia ne sera si ters
c une gote de sanc n i pande.
Ou il cele lance uos rande
ou il se remandra ici
an tel prison con ge uos di.
Lors auroiz meillor acheison
de lui retenir an prison
que uos orandroit n aureiez.
Et ge cuit que nel saureiez
metre an nule prison si grief
que il n an poïst trere a chief.
Et de quanque l an puet panser
doit an son anemi greuer 
de uostre anemi trauellier
ne uos sauez mialz consellier. 
Li rois a ce consoil se tient.
An la tor a sa seror uient
si la troua mout correciee.
Ele s est contre lui dreciee
et messire Gauuains ansanble
qui ne mue color ne manbre
por nule peor que il ait.
Guinganbresis auant se trait
et dist.ii. paroles an uain 
 Sire Gauuain sire Gauuain
ge uos auoie an conduit pris
mes tant i ot que ge uos dis
(383d.5939)
que ia si hardiz ne fussiez
que uos el chastel antressiez
n an cité que mes sire eüst
se trestorner uos an pleüst.
De ce que l an uos a ci fet
n estuet ores ia tenir plet. 
Et uns sages uauasors dist 
 Sire se Damedex m aïst
tot ce puet an bien amander.
Cui an puet an rien demander
se li uilain l ont asailli 
Ne seroient li plet failli
deuant le grant ior del ioïse.
Mes il iert fet a ma deuise.
Mes sire li rois qui est ci
le me comande et ge le di
mes qu il ne poist ne uos ne lui
que uos respitiez amedui
iusqu a.i. an ceste bataille
et messire Gauuains s an aille
querre la lance don li fers
sainne toziorz ia n iert si ters
del sanc tot cler que ele plore 
ert escrit que il ert ancore
que toz li reaumes de Logres
qui iadis fu la terre as ogres
ert destruite par cele lance.
De ce seremant et fiance
uialt auoir mes sire li rois.
— Certes ge me leiroie ençois
fet messire Gauuains leanz
ou lenguir ou morir. uiii. anz
que seremant uos an feïsse
ne neïs ma foi i meïsse.
N ai pas de mort tele peor
que ge mialz ne uoelle a enor
la mort sofrir et andurer
que uiure a honte et pariurer.
— Biau sire fet li uauasors
il ne uos iert ia desenors
ne ia par foi n an seroiz pire
an.i. san que ge uos uoel dire 
uos iureroiz que de la lance
querre feroiz uostre puissance.
(383e.5983)
Se uos la lance ne trouez
an ceste tor uos remetez
si seiez del seremant quites.
— Ensi fet il con uos le dites
sui ge prez del serement faire. 
A*.i. precieus saintuaire
li a l an maintenant fet traire
...*
que il metra tote sa painne
a querre la lance qui sainne.
Ensi la bataille est lessiee
et iusqu a.i. an respitiee
de lui et de Guinganbresil 
eschapez est de grant peril.
A la pucele congié prist
et a trestoz ses uaslez dist
que an sa terre s an ralassent
et ses cheuax an remenassent
trestoz fors que le Gringalet.
Plorant s an tornent li uaslet
de lor seignor ensi s an uont
ne d ax ne del duel que il font
rien plus a dire ne me plest.
De monseignor Gauuain se test
li contes ici a estal
si parlerons de Perceual.
Perceuax ce conte l estoire
a si perdue la memoire
que de Deu ne li souient mais.
.u. foiz passa aurix et mais
ce sont.u. anz trestuit antier
qu an eglise ne an mostier
ne Deu ne ses sainz n aora.
Ensi les.u. anz anplea
et por ce ne lessa il mie
a requerre cheualerie 
et les estranges auantures
les felenesses et les dures
ala querant si les troua
tant que mout bien s i esproua
n onques n anprist chose si grief
dom il ne uenist bien a chief.
.L. cheualiers de pris
a la cort le roi Artus pris
dedanz les.u. anz anuea.
(383f.6028)
Ensi les.u. anz anplea
c onques de Deu ne li souint.
Au chief de.u. anz li auint
que il par.i. desert aloit
cheminant si con il soloit
de totes ses armes armez 
s a.u. cheualiers ancontrez
et auoec dames iusqu a dis
lor chiés an lor chaperons mis
et si aloient tuit a pié
et an langes et deschaucié.
De ce que il armez estoit
et escu et lance portoit
se meruellierent trop les dames
que por sauuement de lor ames
lor penitance a pié feisoient
por lor pechiez que fez auoient.
Et li uns des.u. cheualiers
l areste et dit   Estez arriers 
Don ne creez uos Ihesu Crist
qui la nouele loi escrist
et la dona as crestiens 
Certes il n est reisons ne biens
d armes porter einz est granz torz
au ior que Ihesu Criz fu morz. 
Et cil qui n auoit an porpans
de ior ne d ores ne de tans
tant auoit a son cuer enui
a dit   Quex iorz est il donc hui 
— Quex sire  Si ne le sauez 
C est li uanredis aorez
qu an doit sinplement enorer
la croiz et ses pechiez plorer.
Hui fu cil an croiz estanduz
qui trante deniers fu uanduz
cil qui de toz pechiez est monde.
Por les pechiez de tot le monde
don toz li monz ert antechiez
deuint il hom bien le sachiez.
uoirs est que Dex et hom fu il
et de la uirge nasqui il
et par le Saint Espir conçut
ou Dex et char et sanc reçut
et fu sa deïtez couerte
(384a.6072)
de char d ome c est chose certe.
Et qui issi ne le crerra
ia an la face nel uerra.
Il fu nez de la uirge dame
et si prist d ome et forme et ame
auoec la sainte deïté
que a tel ior por uerité
con hui est fu an la croiz mis
et trest d anfer toz ses amis.
Mout par fu sainte cele morz
qui sauua les uis et les morz
et suscita de mort a uie.
Li fel Giu par lor anuie
qu an deuroit tüer come chiens
se firent max et a nos biens
qant il an la croiz le leuerent 
aus perdirent et nos saluerent.
Tuit cil qui an lui ont creance
doiuent hui estre an penitance.
— Et don uenez uos or ensi 
fet Perceuax.  Sire de ci
d un boen home d un saint hermite
qui an ceste forest abite
qui ne uit tant par est sainz hon
se de la gloire de Deu non.
— Por Deu  seignor la que queïstes 
Que demandastes  Que feïstes 
— Quoi sire  fet une des dames.
De noz pechiez i demandames
consoil et confesse i preïsmes.
La greignor besoigne i feïsmes
que nus crestiens puisse feire
qui bien uoelle a Damedeu pleire. 
Ce que Perceuax oï ot
le fist plorer et si li plot
que au bon home alast parler.
 La uoldroie fet il aler
a l ermite se ge sauoie
tenir le santier et la uoie.
— Sire qui aler i uoldroit
si tenist le santier tot droit
et se preïst garde des rains
que nos noames a noz mains
qant nos par ilueques uenismes.
(384b.6116)
Tex antresaignes i feïsmes
por ce que nus n i esgarast
qui a ce saint hermite alast. 
Atant a Deu s antrecomandent
rien nule plus ne li demandent.
Et Perceuax el santier antre
qui sopire del cuer del uantre
por ce que mesfez se sauoit
uers Deu et si s an repantoit.
Plorant s an uet uers le boschage
et quant il uint a l ermitage
si descent et si se desarme.
Son cheual atache a un charme
aprés s an antre chiés l ermite.
An une chapele petite
troua l ermite et le prouoire
et.i. clerdon ce est la uoire
qui comançoient le seruise
le plus bel qui an sainte eglise
puisse estre diz et li plus dolz.
Perceuax se met a genolz
tantost con antre an la chapele 
et li bons hom a lui l apele
qui mout le uit sinple et plorant
et uit iusqu au manton colant
l eue qui des ialz li degote.
Et Perceuax qui mout se dote
auoir uers Damedeu mespris
a l ermite par le pié pris
si l anclina et les mains ioint
et prie Deu que il li doint
consoil que grant mestier en a.
Et li boens hom li comanda
a dire sa confession
que ia n aura comenion
se n est confés et repantanz.
 Sire fet il bien a.u. anz
que ge ne soi ou ge me fui
ne Deu n amai ne ne le crui
n onques puis ne fis se mal non.
— Ha  biax amis fet li prodon
di moi por coi tu as ce fait
et prie Deu que merci ait
de l ame de son pecheor.
(384c.6160)
— Sire chiés le Roi Pescheor
fui une foiz et ui la lance
don li fers sainne sanz dotance
et del graal que ge i ui
ge ne sai cui l an an serui.
S an ai puis eü si grant duel
que morz eüsse esté mon uuel
et Damedeu an obliai
qu ainz puis merci ne li criai
ne ne fis rien que ge seüsse
par coi merci auoir deüsse.
— Ha  biax amis fet li prodon
or me di comant tu as non. 
Et il li dist   Perceuax sire. 
A cest mot li prodon sopire
qui son non a reconeü
et dit   Frere mout t a neü
uns pechiez don tu ne sez mot
ce est li diax que ta mere ot
de toi quant tu partis de li
que pasmee a terre cheï
au chief del pont delez la porte
et de ce duel fu ele morte.
Por le pechié que tu en as
auint que tu ne demandas
de la lance ne del graal
si t an sont auenu li mal.
Et n eüsses pas tant duré
s ele ne t eüst comandé
a Damedeu ce saches tu.
Mes sa parole ot tel uertu
que Dex por li t a regardé
de mort et de prison gité.
Pechiez la lengue te trancha
qant le fer qui ainz n estancha
deuant toi trespasser ueïs
et la reison n an anqueïs.
Quant tu del graal ne seüs
cui l an an sert fol san eüs.
Cil cui l an an sert fu mes frere.
Ma suer et soe fu ta mere
et del Riche Pescheor roi
qui filz est a celui ce croi
qui del graal seruir se fait.
(384d.6204)
Et ne cuidiez pas que il ait
luz ne lanproies ne saumons 
d une seule oiste ce sauons
que l an an ce graal aporte
sa uie sostient et conforte
tant sainte chose est li graax 
et tant par est esperitax
que sa uie plus ne sostient
que l oiste qui el graal uient.
.Xu. anz a ia esté ensi
que hors de la chanbre n issi
ou le graal ueïs antrer.
Or te uoel anioindre et doner
penitance de ce pechié.
— Biax oncles ensi l otroi gié
fet Perceuax et de boen cuer.
Quant ma mere fu uostre suer
bien me deuez neueu clamer
et ie uos oncle et mialz amer.
— uoirs est biax niés. Or te repant 
Qant de t ame pitiez te prant
si aies an toi repantance
et si uoises an penitance
au mostier einz qu an autre leu
chascun ior si i auras preu.
Et si ne leisse por nul plait
se tu es an leu ou il ait
mostier chapele ne barroche
ua la quant sonera la cloche
ou einçois se tu es leuez.
Ia de ce ne seras greuez
einz an sera t ame auanciee.
Et se la messe est comanciee
tant i fera il meillor estre 
tant i demore que li prestre
aura tot dit et tot chanté.
Se il te uient a uolanté
ancor porras antrer an pris
et auoir leu an paradis.
Deu croi Deu ainme Deu aore
prodome et boene fame enore.
Contre le prouoire te lieue
c est uns seruises qui po grieue
et Dex l ainme por uerité
(384e.6248)
por ce qu il uient d umilité.
Ce uoel que por tes pechiez faces
se tu uiax auoir de Deu graces
ausi con tu auoir les siax.
Or me di donc se tu le uiax.
— Oïl fet il mout uolantiers.
— Or te pri que.ii. iorz antiers
auoec moi ici te remaignes
et que an penitance praignes
tel uiande come la moie. 
Et Perceuax le li otroie
et li hermites li consoille
une orison dedanz s oroille
et li ferma tant qu il la sot 
et an cele orison si ot
asez des nons Nostre Seignor
tuit li meillor et li greignor
que nomer ost ia boche d ome
se por peor de mort nes nome.
Quant l orison li ot aprise
desfandi li qu an nule guise
ne la deïst sanz grant peril.
 Non ferai ge sire  fet il.
Ensi remest et si oï
le seruise et mout s esioï.
Aprés le seruise aora
la croiz et ses pechiez plora
et se repanti humblemant 
et fu ensi mout longuement.
Et cele nuit a mangier ot
ice que a l ermite plot 
et ses cheuax ot de l estrain
et de l orge.i. bacin tot plain
et estable tel con il dut
conreez fu si com estut.
Ensi Perceuax reconut
que Dex au uanredi reçut
mort et si fu crocefiez.
A la Pasque comeniez
fu Perceuax mout sinplement.
De Perceual plus longuemant
ne parole li contes ci
einçois auroiz asez oï
de monseignor Gauuain parler
(384f.6292)
que plus m oiez de lui conter.
Messire Gauuains tant ala
puis que de prison eschapa
ou la comune l asailli
que antre tierce et le midi
uint uers une angarde aualant
et uit.i. chasne haut et grant
et une lance tote droite.
D aler uers le chasne s esploite
et de delez le chasne uit
.i. palefroi norrois petit 
si li uint mout a grant meruoille
que ce n estoit chose paroille
escu et armes ce li sanble
et petit palefroi ansanble.
Se li palefroiz fust cheuax
donc cuidast il qu aucuns uasax
qui por son los ou por son pris
alast errant par le païs
et* eüst montee l angarde.
Atant desoz le chasne esgarde
et uit seoir une pucele
qui mout ert auenanz et bele
se ele eüst ioie et leesce.
Mes ele ot ses doiz an sa tresce
fichiez por ses cheuox detrere
et s esforçoit mout de duel fere.
Por.i. cheualier duel feisoit
que ele mout souant beisoit
les ialz et le front et la boche.
Qant messire Gauuains l aproche
si ne set s il est morz ou uis 
si dist   Pucele est uostre amis
cil cheualiers que uos tenez 
— Sire fet el ueoir poez
qu an ses plaies a grant peril
que de la menor morroit il. 
Et il li dit   Ma dolce amie
esuelliez lo nel lessiez mie
que noueles li uuel anquerre
des afaires de ceste terre.
— Sire ge ne l esueilleroie
fet la pucele einz me leiroie
(385a.6335)
trestote uiue depecier
c onques nul home n oi si chier
ne n aurei mes tant con ge uiue.
Mout seroie fole et cheitiue
qant ge uoi qu il dort et repose
se ge feisoie nule chose
par coi il se plainsist de moi.
— Et ge l esuellerai par foi. 
Del chief de la lance l adoise
a l esperon si qu il ne poise
au cheualier s il l esueilla
que si tres soauet bota
l esperon que mal ne li fist
ençois li anclina et dist 
 Sire.u.c. merciz uos rant
qant uos si debonerement
boté et esuellié m auez
que de neant ne fui greuez.
Mes por uos meïsmes uos pri
que uos n ailliez auant de ci
que uos fereiez trop que fos.
Remenez et creez mon los.
— Remanrai sire  Et ge por coi 
— Gel uos dirai sire par foi
des que uos le uolez oïr.
Einz cheualiers ne pot uenir
qui ça alast ne chanp ne uoie.
Ce est la bone de Galuoie 
mout dure et mout est felenesse
et s i est la genz mout peruersse.
Einz cheualiers n i pot passer
qui uis an poïst retorner
n ancor n an est nus eschapez
fors moi qui sui si atornez
si malement si con ge cuit
ne uerrai pas iusqu a la nuit
que ge trouai.i. cheualier
preu et hardi et fort et fier 
onques si hardi ne trouai
ne a si fort ne m esprouai.
Por ce uos an lo mialz aler
que ceste angarde a aualer.
— Par foi fet messire Gauuains
cist retorners seroit uilains.
(385b.6379)
Ge ne uing pas por seiorner 
l an le me deuroit atorner
a trop leide recreantise
des que ge ai la uoie anprise
se ge de ci m an retornoie.
Ie irai ça tant que ge uoie
por coi retorner an n an puet.
— Ie uoi bien qu a fere l estuet
fet li cheualiers afolez.
uos i iroiz quant le uolez.
Mes uolantiers uos prieroie
se auanture uos auoie
c onques cheualiers a nul tans
ne pot auoir si con ge pans
que se il auient por nul pleit
que uos ne altres ne nus l eit
que uos an reuaigniez par ci
et uerroiz la uostre merci
se ge serai ou morz ou uis
ou il me sera mialz ou pis.
Se ge sui morz par charité
et por la Sainte Trinité
de ceste pucele uos pri
que uos aiez merci de li
qu ele n ait honte ne meseise.
Et por ce a fere uos pleise
que Dex ne fist ne ne uolt feire
plus franche ne plus deboneire
plus cortoise plus afeitiee.
Or me sanble que desheitiee
est mout por moi si n a pas tort
que ele me uoit pres de mort. 
Messire Gauuains li otroie
se essoines ne le desuoie
ou de prison ou d autre enui
que il s an reuanra par lui
et a la pucele donra
si boen consoil con il porra.
Lors les lesse si s achemine
par plains ne par forez ne fine
tant que il uit.i. chastel fort
don l eue uenoit au regort
de mer mout grant et de nauie.
Petit ualoit moins de Pauie
(385c.6423)
li chastiax qui mout estoit nobles.
D autre part estoit li uignobles
et li bois biax et auenanz
qui mout estoit biax par dedanz
et la riuiere fu desoz
qui aceingnoit les murs trestoz
s auoit iusqu an la mer son cors.
Li chastiax estoit et li bors
mout bien antor de murs fermez.
Messire Gauuains est antrez
el plus fort de tot le chastel 
Desoz.i. yf ot un pomel
el chastel par desor un pont.
Et quant il fu uenuz amont
troua une pucele sole
qui miroit son uis et sa gole
qui plus estoit blanche que nois.
D un cercelet estroit d orfrois
auoit antor son chief corone.
Messire Gauuains esperone
uers la pucele l anbleüre
et ele li crie   Mesure
mesure sire  Belemant
que uos alez trop folemant 
Fos est qui por neant esploite.
— De Deu soiez uos beneoite
fet messire Gauuains pucele.
Or me dites amie bele
de coi fustes uos apansee
qui si tost m auez amanbree
mesure ne sauez por coi 
— Si faz cheualiers par ma foi
que ge sai bien que uos pansez.
— Et coi  fet il. — uos me uolez
prandre et porter ci contreual
sor le col de uostre cheual.
— uos dites bien uoir dameisele.
— Ge le sauoie bien fet ele.
Mal dahé ait qui le pansa 
Garde ne le panser tu ia
que tu sor ton cheual me metes.
Ie ne sui pas de ces foletes
don cil cheualier se deportent
qui desor lor cheuax les portent
(385d.6467)
quant il uont an cheualerie.
Mes moi n an porteras tu mie 
Et neporquant se tant ualoies
auoec toi mener m an porroies.
Se tant t an uoloies pener
que tu m alasses amener
de ce iardin mon palefroi
ie m an iroie auoeques toi
tant que maleurtez et pesance
et ire et diax et mesestance
t auenist an ma conpaignie.
— Et remanra il bele amie
se por hardement non  fet il.
— Par le mien esciant nenil
fet la dameisele uasax.
— Ha  bele amie mes cheuax
ou remanra il se g i pas 
Que passer ne porroit il pas
par cele planche que ge uoi.
— Non uoir sire bailliez le moi
et uos an passez outre a pié.
Le cheual uos garderai gié
tant con ge le porrai garder.
Mes hastez uos del retorner
qu il ne m eschap ou soit toluz
einz que uos soiez reuenuz.
— uerité fet il auez dite.
S an le uos tolt s an soiez quite
et s il uos eschape autretel
que ia ne m an orroiz parler*.
Ensi li baille et s an passe*
et pansa que il portera
totes ses armes auoec lui 
se il trueue el uergier nelui
qui ueer li uuelle et desfandre
que il n aille le cheual prandre
einz i aura noise et estor
que il ne l an maint au retor.
Atant a la planche passee
et uoit asez gent amassee
qui a grant meruoille l esgardent 
et dïent tuit   Que* deable ardent
pucele qui tant as mal fait 
Li tuens cors male auanture ait
(385e.6511)
c onques prodome n eüs chier 
A maint en auras fet tranchier
la teste don il est granz diax.
Cheualiers qui mener an uiax
le palefroi que ne sez ore
quex max t an auandra ancore
se tu de ta main i atoches 
Ha  cheualiers por coi l aproches 
Que ia uoir ne l atocheroies
se tu la grant honte sauoies
et les granz max et les granz poinnes
qui t auandront se tu l an moinnes. 
Ensi tuit et totes disoient
por ce que chastier uoloient
monsegnor Gauuain qu il n alast
au palefroi ainz retornast.
Mes il les ot et antant bien
et por ce n an leira il rien
einz s an ua saluant les rotes
et il li randent tuit et totes
son salu si con il li sanble 
et il li solent tuit ansanble
et an angoisse et an destresce.
Et messire Gauuains s adresce
au palefroi et tant la main
et le uialt panre par le frain
que frains ne sele n i failloit 
mes.i. grant cheualier auoit
soz.i. oliuier uerdeant
qui dit   Cheualiers por neant
es uenuz por le palefroi.
Or n i tandes tu ia le doi
qu il te uandroit de grant orguel 
Et neporquant ge ne te uuel
ne contredire ne desfandre
se tu as boen talant del prandre.
Mes ge te lo que tu t an ailles 
aillors de ci se tu le bailles
trop grant desfansse i troueras.
— Por ce ne le leirai ge pas
fet messire Gauuains biau sire
que la pucele qui se mire
desoz cel arbre m i anuoie
et se ge or ne l i menoie
(385f.6555)
qu esteroie ge uenuz querre 
Ge seroie honiz an terre
come recreanz et failliz.
— Et tu an seras mal bailliz
fet li granz cheualiers biau frere
que par Deu le souerain pere
cui ge uoldroie m ame randre
onques cheualier nel ui prandre
ensi con tu mener l an uiax
que il ne l an auenist diax
qu il n aüst la teste tranchiee.
Ensi dot ge ne t an meschiee.
Et se ge le t ai desfandu
ge n i ai nul mal antandu
que se tu uiax tu l anmanras
ia por nelui nel leisseras
ne por home que tu ci uoies.
Mes tu an tanras males uoies
se tu la main i oses metre.
Ne t an lo mie a entremetre
que tu an perdroies la teste. 
Messire Gauuains n i areste
tant ne quant aprés ice mot.
Le palefroi qui la teste ot
d une part noire et d autre blanche
fet deuant lui passer la planche
que mout bien passer la sauoit
que souant passee l auoit
si an estoit duiz et apris.
Et messire Gauuains l a pris
par la regne qui fu de soie
et uient a l aubre droite uoie
ou la pucele se miroit
qui son mantel lessié auoit
et sa guinple a terre cheoir
por ce que l an puisse ueoir
sa face et son cors a deliure.
Et messire Gauuains li liure
le palefroi atot la sele
et dit   Or ça uenez pucele
si uos aiderai a monter.
— Ce ne te lest ia Dex conter
fet la pucele an leu ou uaingnes
que tu antre tes braz me taignes 
(386a.6599)
Se tu auoies rien tenue
qui fust sor moi de ta main nue
et que m aüsses nes santie
ie cuideroie estre honie.
Il me seroit trop mescheü
s il estoit conté ne seü
qu a ma char eüsses tochié.
Mialz an uoldroie auoir tranchié
le cuir et la char iusqu as os
d iluec androit bien dire l os.
Leissiez me tost le palefroi 
ge monterai bien par ma foi
que de t aïe ne quier point.
Et Dex hui an cest ior me doint
de toi ueoir ce que ge cuit 
grant ioie aurai ancor enuit.
Et ua quel part que tu uoldras
que a mon cors ne a mes dras
ne tocheras tu de plus pres 
et ge irai toziorz aprés
tant que par moi t iert auenue
aucune granz descouenue
de honte et de mesauanture
que ge an sui tote seüre
que ge te uerrai mal baillir 
ne qu a la mort n i puez faillir. 
Messire Gauuains tot escoute
quanque la dameisele estoute
li dit c onques mot ne li sone
mes que son palefroi li done
et ele son cheual li lesse.
Et messire Gauuains s abesse
qui de terre uoloit leuer
son mantel por li afubler 
et la dameisele l esgarde
qui n estoit lante ne coarde
de dire a.i. cheualier honte 
 uasax fet ele a uos que monte
de mon mantel ne de ma guinple 
Par Deu ge ne sui pas si sinple
con tu cuides de la mitié.
Ge n ai uoir nule couoitié
que de moi seruir t antremetes
car tu n as mie tes mains netes
(386b.6643)
por tenir chose que ge ueste
ne que ge mete antor ma teste.
Doiz tu tenir chose qui toche
ne a mes ialz ne a ma boche
ne a mon front ne a ma face 
Ia au fil Damedeu ne place
que ge ia aie an nule guise
talant de prandre ton seruise. 
Ensi la pucele est montee
si s est liee et afublee
et dist   Cheualiers or alez
quel part que uos onques uolez
et ge uos siurai toteuoie
tant que por moi honir uos uoie.
Et ce ert ancui se Deu plest. 
Et messire Gauuains se test
c onques nes mot ne li respont.
Toz honteus monte si s an uont
si s an torne le chief bessié
uers le chasne ou il ot lessié
la pucele et le cheualier
qui de mire eüst grant mestier
por ses plaies que il auoit.
Et messire Gauuains sauoit
plus que nus hom de garir plaie.
Une herbe uoit an une haie
mout bone por dolor tolir
de plaie et il la ua coillir.
L erbe a coillie si s an ua 
tant a alé que il troua
la pucele son duel menant
et ele li dist maintenant
qu ele le uit   Biax sire chiers
or cuit ge que cist cheualiers
soit morz qu il n ot mes ne antant. 
Et messire Gauuains descent
si trueue qu il auoit mout roide
le pos et n auoit pas trop froide
ne la boche ne la messele 
et dist   Cil cheualiers pucele
est uis tote an soiez certainne
qu il a boen pos et boene alainne.
Et se il n a plaie mortel
ge li aport une herbe tel
(386c.6687)
qui mout ce cuit li aidera
et ses dolors li ostera
de ses plaies une partie
tantost que il l aura santie
que l an ne set sor plaie metre
meillor herbe ce dit la letre
qui tesmoigne qu ele a tel force
qui la metroit desor l escorce
d un arbre qui fust ancisiez
mes que del tot ne fust tranchiez
que la racine reprandroit
et li arbres tex deuandroit
qu il porroit fuillier et florir.
Puis n auroit garde de morir
ma dameisele uostre amis
qui ceste herbe li auroit mis
sor ses plaies et bien liee.
Mes une guinple deliee
por bien lier i couandroit.
— Ie uos baillerai orandroit
fet cele cui il n est pas grief
celi meïsmes de mon chief
qu autre n ai ge ci aportee. 
La guinple a de son chief ostee
qui mout fu deliee et blanche 
et messire Gauuains la tranche
qu ainsi fere li couenoit
et de l erbe que il tenoit
sor totes ses plaies li lie
et la pucele li aïe
au mialz qu el set et qu ele puet.
Messire Gauuains ne se muet
tant que li cheualiers sopire
et parole et dist   Dex li mire
qui la parole m a randue
que mout ai grant peor eüe
de morir sanz confession.
Li deable a procession
estoient m ame uenu querre.
Einz que mes cors soit mis an terre
uoldroie mout estre confés.
Ge sai.i. chapelain ci pres
se i auoie sor coi monter
cui g iroie dire et conter
(386d.6731)
mes pechiez an confession
et panroie comenion.
Ia la mort n an redoteroie
puis que comeniez seroie
et ma confesse auroie prise.
Mes or me faites.i. seruise
se il ne uos doit enuier 
le roncin a cel escuier
me donez qui la uient le trot. 
Et quant messire Gauuains l ot
si se trestorne et uoit uenant
.i. escuier desauenant.
Et quex fu il dirai le uos 
les cheuox ot merlez et ros
roides et contremont dreciez
come pors qui est hericiez
et les sorcix ot autretés
que tot le uis et tot le nes
li couroient iusqu as grenons
que il auoit tortiz et lons.
Boche ot fandue et barbe lee
tondue et puis recercelee
et cort le col et le piz haut.
Talant a qu ancontre lui aut
messire Gauuains por sauoir
s il porroit le roncin auoir
mes ençois au cheualier dist 
 Sire se Damedex m aïst
ne sai qui est li escuiers
einz uos donroie.uii. destriers
se ges auoie ci an destre
que son cheual tex puet il estre.
— Sire fet il or sachiez bien
qu il ne ua querant nule rien
se uostre mal non se il puet. 
Et messire Gauuains s esmuet
contre l escuier qui uenoit
si li demande ou il aloit 
et cil qui n ert pas debonaire
li dist   uassax qu as tu a faire
ou ge uoise ne don ie ueingne
ne de quel uoie que ge teingne 
Li tuens cors ait male auanture. 
Messire Gauuains a droiture
(386e.6775)
tantost li paie sa desserte
si le fiert de la paume ouerte
a ce qu il ot le braz armé
et del ferir grant uolanté
si qu il uersse et la sele uuide 
et quant il releuer se cuide
si rechancele et si chiet ius
et se pasme.ix. foiz ou plus.
Et quant il se fu releuez
si dist   uassax feru m auez.
— uoire fet il feru t ai gié
mes ne t ai gaires domagié 
et si m an poise tote uoie
quant t ai feru se Dex me uoie 
mes tu deïs grant musardie.
— Or ne leirai fet cil nel die
quel desserte uos en auroiz.
Le poing et le braz an perdroiz
don uos m auez le cop doné
que ia ne uos ert pardoné. 
Andemantre que ce auint
au cheualier parole uint
el chief qu il ot eü mout uain
et dit a monseignor Gauuain 
 Lessiez cel escuier biau sire.
uos ne li orroiz ia rien dire
ou uos doiez enor auoir.
Lessiez le si feroiz sauoir
mes son roncin m an amenez
et cele pucele prenez
que uos ueez ci delez moi
si restraigniez son palefroi
puis si li aidiez a monter
que ge ne uoel ci plus ester
tant que ge soie anhuliez
et confés et comeniez 
einz m an irai se i onques puis
sor le roncin et querrai puis
ou ge me porrai confesser
que ge ne quier iamés cesser. 
Tot maintenant le roncin prant
messire Gauuains si li tant
au cheualier cui la ueüe
fu resclarcie et reuenue
(386f.6819)
s a monseignor Gauuain ueü
lors primes l a reconeü.
Et messire Gauuains a prise
la dameisele si l a mise
desor le palefroi norrois
come debonaire et cortois.
Andemantres qu il l i assist
li cheualiers son cheual prist
et monta sus sel comança
a porsaillir de ça an ça.
Et messire Gauuains l esgarde
qu il galopoit parmi l angarde
si s an meruoille et si s an rist
et an riant itant li dist 
 Sire cheualiers par ma foi
c est granz folie que ge uoi
quant uos mon cheual porsailliez.
Descendez ius sel me bailliez
que tost uos an porroiz greuer
et uoz plaies fere escreuer. 
Et il respont   Gauuains tes t an.
pran le roncin si feras san
que au cheual as tu failli
que ge l ai a mon oés seisi
si l an manrai come le mien.
— Auoi  ge uing ça por ton bien
et tu me feroies tel mal 
N an mener mie mon cheual
que tu feroies traïson.
— Gauuains par itel mesprison
que qu il m an deüst auenir
uoldroie ores ton cuer tenir
de ton uantre an mes. ii. mains.
— Or oi ge ce respont Gauuains
.i. prouerbe que l an retret
que l an dit  de bien fet col fret.
Mes ge uoldroie mout sauoir
por coi tu uoldroies auoir
mon cuer et mon cheual me tox
n onques mesfere ne te uox
ne ne fis an tote ma uie.
Ice ne cuidoie ge mie
auoir anuers toi desserui 
einz mes que sache ne te ui.
(387a.6863)
— Si as Gauuains tu me ueïs
la ou grant honte me feïs.
Ne te souient il de celui
cui tu feïs si grant enui
que tu feïs oltre son pois
mangier auoec les chiens.i. mois
mains liees derriers le dos 
Saches que tu feïs que fos
que orandroit grant honte i as.
— Es tu ce donc Greorreas
qui la dameisele preïs
par force et ton boen an feïs 
Porquant mout bien sauoies tu
qu an la terre le roi Artu
sont puceles asseürees.
Li rois lor a triues donees
qui les garde et qui les conduit.
Ne ge ne pans ne ge ne cuit
que tu por ce mesfet me haces
ne que por ce nul mal me faces
que gel fis por leal iustise
qui est establie et asise
par tote la terre le roi.
— Gauuains tu la preïs de moi
la iustise bien m an souient 
s est or ensi qu il t an couient
a sofrir ce que ge ferai
que le Gringalet anmanrai
de plus ne me puis or uangier.
Au roncin le t estuet changier
don l escuier as abatu
qu altre eschange n an auras tu. 
Atant Greorreas le lesse
et aprés s amie s eslesse
qui s an aloit grant anbleüre
et il la silt grant aleüre 
et la male pucele rit
et a monseignor Gauuain dit 
 uauasax* uasax que feroiz uos 
Or poez uos dire a estros
que max musarz n est mie morz.
Bien sai que miens an est li torz
de uos siure se Dex me gart 
Ia ne torneroiz cele part
(387b.6907)
que ge uolantiers ne uos sigue.
Et car fust or li roncins igue
qu a l escuier tolu auez 
Ge le uoldroie ce sauez
por ce que plus aureiez honte. 
Tantost messire Gauuains monte
sor le roncin trotant et sot
con cil qui mialz fere ne pot.
El roncin ot mout leide beste 
gresle le col grosse la teste
larges oroilles et pandanz 
et de uellesce ot tex les danz
que l une leure de la boche
de.ii. doie a l autre ne toche.
Li roncins fu meigres et durs
les ialz ot trobles et oscurs
s ot meigre crope et longue eschine 
les regnes et la cheuecine
del frain furent d une cordele 
sanz couerture fu la sele
les piez grapeus les costez lons
toz depeciez as esperons 
les estriés lons et foible trueue
car pieça n auoit esté nueueÝ
si que afichier ne s i ose.
 Ha  certes or ua bien la chose
fet la pucele ranponeuse.
Or serai ge liee et ioieuse
d aler quel part que uos uoldroiz
c or est il bien reisons et droiz
que ge uos siue uolantiers
.uiii. iorz ou.xu. toz antiers
ou.iii. semainnes ou.i. mois.
Or estes uos bien a hernois
or seez uos sor boen destrier
or sanblez uos bien cheualier
qui pucele doie conduire.
Or primes me uoel ge deduire
de ueoir uoz maleürtez.
uostre roncin.i. po hurtez
des esperons si l essaiez
ne ia ne uos an esmaiez
qu il est mout roides et mouanz.
Ge uos siurai qu il est couanz
(387c.6951)
que ge ne uos lesserai ia
tant que honte uos auandra.
Por uoir que uos n i faudroiz mie. 
Et il li respont   Bele amie
uos diroiz ce que boen uos iert
mes a dameisele n afiert
que ele soit si mesdisanz
puis que ele a passé.x. anz 
einz doit estre bien anseigniee
et cortoise et bien afeitiee.
— Cheualiers par male auanture
de uostre anseignement n ai cure
mes alez et si uos teisiez
c or estes uos bien aeisiez
si con ge uoloie ueoir. 
Ensi cheuauche iusqu au soir
et si se teisent amedui.
Cil s an ua et cele aprés lui
qui ne set pas qu il puisse feire
de son roncin don ne puet treire
cors ne galoz por nule painne.
uoelle il ou non le pas le mainne 
et s il des esperons le bat
et an.i. si dur trot l anbat
que si li hoche la coraille
qu il ne puet sofrir que il aille
plus que le pas an nule fin.
Ensi s an ua sor le roncin
par forez gastes et sostainnes
tant que il uint a terres plainnes
sor une riuiere parfonde
et fu lee que nule fonde
de mangonel ne de perriere
ne gitast oltre la riuiere
ne arbaleste n i tressist.
De l autre part de l eue sist
uns chastiax trop bien conpassez
trop forz et trop riches asez
ia ne quier que mantir m an loise.
Li chastiax sist sor la faloise
et fu fermez par tel richesce
c onques si riche forteresce
ne uirent oel d ome qui uiue
que sor une roche naïue
(387d.6995)
auoit.i. palés bien asis
qui estoit toz de marbre bis.
Ot bien.u.c. et cent couertes*
el palés fenestres ouertes*
de dames et de dameiseles
qui esgardoient deuant eles
les prez et les uergiers floriz.
Les dameiseles de samiz
furent uestues les plusors 
bliauz de diuerses colors
et dras de soie a or batuz
auoient les plusors uestuz.
Ensi les puceles s esturent
as fenestres et si parurent
lor chief luisant et lor gent cors
si qu an les ueoit par defors
des les ceintures en amont.
Et la plus male riens del mont
que messire Gauuains menoit
uint a la riuiere tot droit
puis si s areste et si descent
del petit palefroi baucent.
Et a la riue ot une nef
qui fu fermee a une clef
et estachiee a un perron.
An la nef ot.i. auiron.
La dameisele an la nef antre
qui felon cuer auoit el uantre
et aprés li ses palefroiz
qui autel ot fet mainte foiz.
 uassax fet ele descendez
et aprés moi ceanz antrez
atot uostre cheual roncin
qui plus est meigres d un poucin
et desaencrez ce chalan
que ia anterroiz an mal an
se tost ceste eue ne passez
ou se tost foïr ne poez.
— Auoi dameisele por coi 
— Ne ueez uos ce que ge uoi
fet ele  Se le ueïez
cheualiers mout tost fuireiez. 
Messire Gauuains maintenant
torne sa chiere et uoit uenant
(387e.7039)
.i. cheualier parmi la lande
trestot armé et si demande
a la pucele   Or ne uos griet
dites moi qui est cil qui siet
sor mon cheual que me toli
li traïtres cui ge gari
de ses plaies gehuir matin 
— Gel te dirai par saint Martin
fet la pucele lieemant
mes saiches bien ueraiement
que ia por rien nel te deïsse
se point de ton bien i ueïsse.
Mes por ce que ge sui seüre
qu il uient por ta male auanture
ne le te celerai ge pas.
Ce est li niés Greorreas
qu il anuoie ça aprés toi
et si te dirai bien por coi
puis que tu le m as demandé.
Ses oncles li a comandé
qu il te siue tant qu il t ait mort
et ta teste an presant li port.
Por ce te lo ge a descendre
se tu la mort ne uiax atandre.
Antre ceanz et si t an fui.
— Certes ia ne fuirai por lui
dameisele ençois l atandrai.
— Iamés certes nel te dirai
fet la pucele ençois m an tais
que biax poindres et biax eslais
feroiz ia deuant les puceles. ...*
Por uos lor abelist li estres
et por uos uenues i sont.
Ia androit grant ioie feront
quant el uos uerront trebuchier 
Mout sanblez or bien cheualier
qui a autre doie ioster
que que il uos doie coster.
— Pucele ia n i ganchirai
mes a l ancontre li irai.
Et se ge recourer pooie
mon cheual mout liez an seroie. 
Tantost uers la lande s an torne
et le chief de son cheual torne
(387f.7083)
uers celui qui par le sablon
uenoit poingnant a esperon.
Et messire Gauuains l atant
si s afiche si duremant
sor les estriés que il an ront
le senestre tot an reont
et il a le destre guerpi
s atant le cheualier ensi
c onques li roncins ne se muet
n esperoner tant ne le puet
que il se uoelle remouoir.
 Ha  Dex fet il con mal seoir
fet sor roncin a cheualier
qant il uialt d armes esploitier 
Et toteuoies uers lui broiche
sor le cheual qui pas ne cloiche
li cheualiers et tel li done
de sa lance que ele arçone
et peçoie tot an trauers
si remaint an l escu li fers.
Et messire Gauuains l asane
an son escu enmi la pane
si hurte si que il li passe
l escu et le hauberc li quasse 
si l abat el sablon menu
et tant la main s a retenu
le cheual et saut an la sele.
Ceste auanture li fu bele
s an ot tel ioie an son coraige
c onques an trestot son aaige
ne fu si liez de tant d afaire.
A la pucele s an repaire
que il auoit la amenee
mes il ne l a mie trouee
ne de la nef ne de celi
mes ce mout li desabeli
que il ensi l auoit perdue
si ne set qu ele est deuenue.
Que qu il pansoit a la pucele
si uit uenir une nacele
que uns notoniers amenoit
qui de uers le chastel uenoit 
et quant il fu uenuz au port
si dist   Sire ge uos aport
(388a.7127)
saluz de par ces dameiseles
et auoec ce uos mandent eles
que uos mon fié ne me toilliez 
randez le moi se uos daigniez. 
Et il respont   Dex beneïe
tote ansanble la conpaignie
des dameiseles et puis toi.
Tu ne perdras ia rien par moi
ou tu puisses clamer droiture.
De toi tort faire n ai ge cure.
Mes quel fié me demandes tu 
— Sire uos auez abatu
a cest port ci.i. cheualier
don ge doi auoir le destrier.
S anuers moi ne uolez mesprandre
le destrier me deuez uos randre. 
Et il respont   Amis cist fiés
me seroit ia a randre griés
qu a pié aler m an couandroit.
— Auoi  cheualiers orandroit
uos tienent mout a desleal
et mout le tienent a grant mal
ces puceles que uos ueez
qant uos mon fié ne me randez
c onques n auint ne fet ne fu
qu a cest port eüst abatu
cheualier por coi gel seüsse
que ge le cheual n an eüsse.
Ou se ge le cheual ne oi
au cheualier faillir ne poi. 
Et messire Gauuains li dit 
 Amis prenez sanz contredit
le cheualier et si l aiez.
— N est pas ancor si maheigniez
fet li notoniers par ma foi 
uos meïsmes si con ge croi
aureiez mout a fere au prandre
se uos i oseiez antandre.
Et neporquant se tant ualez
panre et amener le m alez
si seroiz quites de mon fié.
— Amis se ge descent a pié
porrai me ge fier an toi
de mon cheual garder a foi 
(388b.7172)
— Oïl fet il seüremant.
Iel uos garderai leaument
et uolantiers le uos randrai
que ia uers uos n an mesprandrai
de rien tant con ge soie uis.
Ie le uos creant et pleuis.
— Et ie fet il le te recroi
sor ta fiance et sor ta foi. 
Tantost de son cheual descent
si li comande et cil le prant
qui dit qu a foi li gardera.
Et messire Gauuains s an ua
l espee treite uers celui
qui n a mestier de plus d enui
qu il estoit si naurez el flanc
que mout auoit perdu del sanc.
Et messire Gauuains li passe 
 Sire ne sai que uos celasse
fet cil qui mout fu esmaiez
car ge sui durement plaiez
que de pis faire n ai mestier.
Del sanc ai perdu.i. setier
si me met an uostre merci.
— Or leuez donc fet il de ci. 
Et cil se lieue a quelque painne
et messire Gauuains l an mainne
au notonier qui l an mercie.
Et messire Gauuains li prie
qu il li die d une pucele
se il an set nule nouele
que il auoit la amenee
quel part ele an estoit alee.
Et il dist   Sire ne uos chaille
de la pucele ou que ele aille
que pucele n est ele pas
einz est pire que Sathenas
car a cest port a fet tranchier
maintes testes a cheualier.
Mes se croire me uoleiez
huimés herbergier uanreiez
an tel ostel con est li miens
que ne seroit pas uostre biens
de demorer a cest riuaige
que c est une terre sauuaige
(388c.7215)
tote plainne de granz meruoilles.
— Amis quant tu le me consoilles
a ton consoil me uoel tenir
que que il m an doie auenir. 
Au los au notonier le fet
que son cheual aprés lui tret.
An la nef antrent si s an uont
a l autre riue uenu sont.
Pres de l eue fu li ostex
au notonier et si fu tex
que descendre i poïst uns cuens
si fu mout aeisiez et buens.
Li notoniers son oste anmeinne
et son prison  grant ioie an meinne
si grant ioie con il plus puet.
De quanque a prodome estuet
fu messire Gauuains seruiz 
plouiers et feisanz et perdriz
et ueneison ot au soper
et li uin furent fort et cler
blanc et uermoil nouel et uiez.
De son prisonier fu mout liez
li mariniers et de son oste.
Qant ont mangié et an lor oste
la table et il leuent lor mains.
La nuit ot messire Gauuains
ostel et oste a sa deuise
qu il prist mout an gré le seruise
au notonier et mout li plot.
L andemain si tost con il pot
ueoir que li iorz aparut
si se leua si con il dut
qu acostumé l auoit ensi 
et li notoniers auoec li
se leua por amor de lui
et furent apoié andui
as fenestres d une tornele.
La contree qui mout fu bele
esgarda messire Gauuains
et uit les forez et les plains
et le chastel sor la faloise.
 Ostes fet il s il ne uos poise
demander uos uoel et anquerre
qui est sires de ceste terre
(388d.7259)
et de cest chastel ci alués. 
Et li ostes li respont lués 
 Sire nel sai. — uos nel sauez 
C est meruoille que dit m auez
que del chastel estes sergenz
et s an auez rantes mout granz
ne ne sauez qui an est sire 
— Por uoir fet il le uos puis dire
que ie nel sai ne ne soi onques.
— Biax ostes or me dites donques
qui desfant le chastel et garde.
— Sire il i a mout bone garde
.u.c. que ars que arbalestes
qui toz iorz sont de trere prestes.
Se nus i uoloit rien forfaire
ia ne fineroient de traire
ne ia ne seroient lassees
par tel engin sont conpassees.
Et tant uos dirai del couine
que il i a une reïne
mout gentil dame et haute et sage
et si est de mout haut parage.
La reïne atot son tresor
que ele auoit d argent et d or
s an uint an cest païs menoir
et si a fet si fort menoir
con uos poez ueoir ici 
et si amena auoec li
une dame qu ele tant ainme
que reïne et fille la clainme.
Et cele i a une autre fille
qui son linage pas n auille
ne nule honte ne li fait
ne ge ne cuit que soz ciel ait
plus bele ne mialz afeitiee.
Et la sale est mout bien gaitiee
par art et par anchantement
que uos sauroiz prochenemant
se uos plest que ge le uos die.
Uns sages clers d astrenomie
que la reïne i amena
an cest grant palés qui est ça
a fet unes si granz meruoilles
c onques n oïstes les paroilles
(388e.7303)
n ainz mes n an oïstes parler 
que cheualiers n i puet ester
une liuee uis ne sains
qui de coardie soit plains
ne qui ait an lui nul mal uice
de losange ne d auarice.
Coarz ne traïtes n i dure
ne foimantie ne pariure 
cil i muerent si a deliure
qu il n i pueent durer ne uiure.
Mes il i a uaslez asez
de maintes terres amassez
qui por armes seruent leanz
bien en i a iusqu a.u.c.
les uns barbez les autres non
.c. qui n ont barbe ne grenon
et.c. autres cui barbes poignent
et.c. qui reent et reongnent
et.c. qui sont meslé de chenes 
et s i a dames ancienes
qui n ont ne mariz ne seignors
einz sont de mariz* et d enors
desheritees a grant tort
puis que lor mari furent mort
et dameiseles orfelines
qui sont auoec les.ii. reïnes
qui a mout grant enor les tienent.
Tex genz uont el chastel et uienent
s atandent une grant folie
qui ne porroit auenir mie
qu il atandent que leanz ueigne
uns cheualier qui les mainteigne
qui doigne as puceles seignors
et rande as dames lor enors
et des uaslez cheualiers face.
Mes ainz sera la mers de glace
que l an.i. tel cheualier truisse
qui el palés demorer puisse
qu il le couandroit a deuise
saige et large sanz coueitise
bel et franc hardi et leal
sanz uilenie et sanz nul mal.
S uns tex en i pooit uenir
cil porroit le palés tenir
(388f.7347)
et randroit as dames lor terres
et feroit pes de maintes guerres.
Les puceles marieroit
et les uaslez adoberoit
et osteroit sanz nul delais
les anchantemenz del palais. 
Monseignor Gauuain ces noueles
plorent et mout li furent beles.
 Ostes fet il alons aual
et mes armes et mon cheual
me fetes sanz demore randre
car ge ne uoel ci plus atandre
einz m an irai. — Sire quel part 
Car seiornez se Dex uos gart
hui et demain et plus ancores.
— Ostes ce ne sera pas ores
que beneoiz soit uostre ostex 
Einz m an irai si m aïst Dex
ueoir les dames qu eles font
et les meruoilles qui la sont.
— Teisiez sire  Ceste folie
se Deu plest ne feroiz uos mie
mes creez moi si remenez.
— Ostes fet il uos me tenez
por recreant et por coart 
Ia puis Dex n en ait an moi part
que ge nul consoil an cresrai 
— Par foi sire et ge m an terai
que ce seroit poinne gastee.
Quant li alers tant uos agree
uos i eroiz don mout m enuie
s est droiz que ge uos i conduie
qu autres conduiz ce sachiez bien
ne uos i ualdroit nule rien.
Mes.i. don uoel de uos auoir.
— Ostes quel don  Iel uoel sauoir.
— Einz le m auroiz acreanté.
— Biax ostes uostre uolanté
ferai mes que honte n i aie. 
Lors comande que l an li traie
fors de l estable son destrier
tot atorné por cheuauchier
et ses armes a demandees
et eles li sont aportees.
(389a.7391)
Lors s arme et monte si s an torne
et li notoniers se ratorne
de monter sor son palefroi
qui conduire le uialt a foi
la ou il ua contre son gré.
Tant uont que au pié del degré
qui estoit deuant le palais
trueuent sor un trossel de glais
.i. eschacier tot seul seant
qui auoit eschace d argent
et desus estoit bien doree
et fu de leus an leus bandee
d or et de pierres precieuses.
N auoit mie ses mains oiseuses
li eschaciers car il tenoit
un quaniuet et si doloit
.i. petit bastonet de fresne.
Li eschaciers de rien n aresne
ces qui par deuant lui s an uont
ne cil.i. mot dit ne li ont.
Et li notoniers a lui tire
monseignor Gauuain et dit   Sire
de cest eschacier que uos sanble 
— S eschace n est mie de tranble
fet messire Gauuains par foi
que mout m est bel ce que ie uoi.
— Enon Deu fet li notoniers
il est riches li eschaciers.
de mout granz rantes et de beles 
uos oïssiez ia tex noueles
qui uos enuiassent mout fort
se ne fust ce que ge uos port
conpaignie et si uos condui. 
Ensi s an passent anbedui
tant qu il sont el palés uenu
dont l antree mout haute fu
et les portes riches et beles
que tuit li gon et les uerdes*
furent d or fin tesmoing l estoire.
L une des portes fu d iuoire
bien antailliee par desus 
l autre porte fu d ebenus
autresi par desus ouree
et fu chascune anluminee
(389b.7435)
d or et de pierres de uertu.
Li pauemanz del palés fu
uerz et uermauz yndes et pers 
de totes colors fu diuers
mout bien ourez et bien poliz.
Enmi le palés fu uns liz
ou n auoit nule rien de fust
ne n i ot rien qui d or ne fust
fors que les cordes seulemant
qui estoient totes d argent.
Del lit nule fable ne faz
car a chascun des antrelaz
ot une campane pandue.
Desor le lit ot estandue
une grant coste de samit 
a chascun des quepouz del lit
ot.i. escharbocle fermé
qui gitoient mout grant clarté
mout plus que.iiii. cierge espris.
Li liz fu sor gocez asis
qui mout rechignoient lor ioes 
et li gocet sor.iiii. roes
erent si isnel et mouant
qu a.i. seul doi partot leanz
de l un chief iusqu a l autre alast
li liz qui.i. po le botast.
Tex fu li liz qui uoir an conte
c onques ne por roi ne por conte
ne fu tex fez ne n iert iamés 
et fu toz couerz li palés.
Del palés uoel que l an me croie
qu il n i a nule rien de croie.
De marbre furent les meisieres 
de bone oeure et de colors chieres
si clere qui garde i preïst
que parmi l iuoire ueïst
toz ces qui el palés antrassent
et parmi la porte passassent.
L yuoires fu painz a colors
des plus beles et des mellors
que l an poïst dire ne fere.
Ne uoel or mie tot retrere
ne deuisier totes les choses.
El palés ot fenestres closes
(389c.7479)
bien.iiii.c. et cent ouertes.
Messire Gauuains tot a certes
le palés regarder ala
et sus et ius et ça et la.
Qant il ot partot esgardé
s a le notonier apelé
et dit   Biax ostes ge ne uoi
ceanz nule chose por coi
cist palés face a redoter
que l an n i doie bien antrer.
Or dites qu i antandeiez
qui si fort me desfandeiez
que ge n i uenisse ueoir.
An cest lit me uoel ge seoir
et reposer.i. seul petit
c onques ne ui si riche lit.
— Ha  biau sire Dex uos an gart
que uos n aprochiez cele part 
Car se uos i aprocheiez
de la poior mort morreiez
c onques cheualiers morist onques.
— Ostes et que ferai ge donques 
— Quoi sire  Ce uos dirai gié
qant ge uos uoi ancoragié
de uostre uie retenir.
Qant uos deüstes ça uenir
uos demandai an mon ostel
.i. don mes ne seüstes quel.
Or uos uoel ge le don requerre
que uos railliez an uostre terre
si conteroiz a uoz amis
et as genz de uostre païs
c un tel palés ueü auez
que nul si riche ne sauez
ne uos ne autres ne le set.
— Donc dirai ge que Dex me het
et que ge sui honiz ansanble.
Neporquant ostes il me sanble
que uos le dites por mon bien.
Mes ge n an lesseroie rien
que ge el lit ne m aseïsse
et les puceles ne ueïsse
que hersoir apoiees ui
par les fenestres qui sont ci. 
(389d.7523)
Cil qui por mialz foïr recule
li respont   uos n an uerroiz nule
des puceles don uos parlez 
Mes tot ausi uos an ralez
con uos estes uenuz ceanz
que del ueoir est il neanz
a oés uostre oés por nule rien 
se uos uoient eles mout bien
parmi les fenestres uerrines
les dameiseles les reïnes
et les dames se Dex me gart
qui sont es chanbres d autre part.
— Par foi fet messire Gauuains
el lit me serrai ge au mains
se ge les puceles ne uoi
que ge ne pans mie ne croi
que tex liz fez estre deüst
se por ce non qu an i geüst
ou gentix hom ou haute dame 
et ge m i serrai ia par m ame
que que il m an doie auenir  
Cil uoit qu il nel puet retenir
si lesse la parole ester
et qu il ne puet mie arester
el palés tant que il le uoie
el lit seoir einz tint sa uoie
et dit   Sire de uostre mort
m enuie mout et poise fort
que onques cheualiers n i sist
an ce lit que il ne morist 
que c est li Liz de la Meruoille
ou nus ne dort ne ne somoille
ne n i repose ne n i siet
que iamés sains ne uis an liet.
De uos est il mout granz domaiges
se i leiroiz la teste an gaiges
sanz rachat et sanz reançon.
Qant par amor ne par tançon
ne uos an puis mener de ci
Dex ait de uostre ame merci. 
Atant fors del palés s an ist
et messire Gauuains s asist
el lit si armez con il fu
et ot a son col son escu.
(389e.7567)
An l aseoir que il a fet
et les cordes gietent.i. bret
et totes les quanpanes sonent
si que tot le palés estonent
et totes les fenestres oeurent
et les meruoilles se descoeurent
et li anchantement aperent 
que par les fenestres uolerent
quarriax et saietes leanz
si an ferirent ne sai quanz
monseignor Gauuain an l escu
mes il ne sot que l ot feru.
Li anchantemenz tex estoit
que nus hom ueoir nel pooit
de quel part li quarrel uenoient
ne li archier qui les treoient.
Et ce poez uos bien antandre
que grant escrois ot au destandre
des arbalestes et des ars.
N i uolsist estre por mil mars
messire Gauuains a cele ore
mes les fenestres an po d ore
reclostrent que nus nes bota
et messire Gauuains osta
les quarriax qui feru estoient
an son escu et si l auoient
an plusors leus nauré el cors
si que li sans an sailloit fors.
Ençois qu il les eüst toz trez
li refu sorz uns autres plez
que uns uilains d un pel feri
an.i. huis et li huis ouri 
et uns lyons mout meruellos
et forz et fiers et famellos
parmi l uis de la chanbre saut
et monseignor Gauuain assaut
par grant corroz et par grant ire
que tot ausi con parmi cire
totes ses ongles li anbat
an son escu et si l abat
si qu a genolz uenir le fet.
Et il saut sus tantost et tret
fors del fuerre la bone espee
et fiert si qu il li a colpee
(389f.7611)
la teste et amedeus les piez.
Lors fu messire Gauuains liez
que li pié remestrent pandu
par les ongles an son escu
si que li uns remest pandanz
et li autres parut dedanz.
Qant il ot le lyon ocis
si se rest sor le lit assis
et ses ostes o liee chiere
uint tantost el palés arriere 
si le troua el lit seant
et dit   Sire ge uos creant
que uos n auez mes nule dote.
Ostez uostre armeüre tote
que les meruoilles del palés
sont remeses a toziorz mes
par uos qui estes ci uenuz.
Et des iuenes et des chenuz
seroiz seruiz et enorez
ceanz don Dex soit aorez  
Atant uindrent uaslet a flotes
et tuit mout bien uestu de cotes
si se metent tuit a genolz
et dïent tuit   Biax sire dolz
noz seruises uos presantomes
con a celui que nos auomes
mout atandu et desirré
que mout uos auez demoré
a oés nostre oés ce m est auis. 
Maintenant li uns d ax l a pris
si le comance a desarmer
et li autre uont establer
son cheual qui defors estoit.
Et que que il se desarmoit
une pucele antre leanz
qui mout ert bele et auenanz
sor son chief un cercelet d or
don li cheuol estoient sor
autant come li ors ou plus.
La face ot blanche et par desus
l ot anluminee Nature
d une color uermoille et pure.
La pucele fu mout adroite
bele et bien fete longue et droite.
(390a.7655)
Aprés li uenoient puceles
assez autres gentes et beles 
et uns toz seus uaslez i uint
qui une robe a son col tint
cote et mantel et sorecot.
Pane d ermine el mantel ot
et sebelin noir come more
et la couerture desore
fu d une sanguine uermoille.
Messire Gauuains se meruoille
des puceles qu il uit uenir
et ne se puet mie tenir
qu ancontre eles ne saille an piez
et dit   Puceles bien uaigniez  
Et la premiere li ancline
et dit   Ma dame la reïne
biax sire chiers saluz uos mande
et a totes si nos comande
que por lor droit seignor uos teignent
et que totes seruir uos ueignent.
Ie uos promet le mien seruise
tote premiere sanz faintise 
et les puceles qui ci uienent
totes por lor seignor uos tienent
que mout desirré uos auoient
et sont liees quant eles uoient
le mellor de toz les prodomes.
Or n i a plus mes que nos somes
de uos seruir aparelliees. 
Maintenant sont agenoilliees
trestotes et si li anclinent
come celes qui se destinent
a lui seruir et enorer.
Et il les fet sanz demorer
releuer et puis asseoir
que mout li pleisent a ueoir
auques por ce que beles sont
et plus por ce que eles font
de lui lor prince et lor seignor.
Ioie a c onques mes n ot greignor
de l enor que Dex li a fete.
Lors s est la pucele auant trete
cele qui premiers fu uenue
et monseignor Gauuain salue
(390b.7699)
et dit   Ma dame uos anuoie
a uestir ainz qu ele uos uoie
ceste robe que ele cuide
come cele qui n est pas uuide
de corteisie ne de san
que grant trauail et grant ahan
et grant enui eü auez.
Mes uestez la si l assaiez
s ele est bone a uostre mesure
qu aprés le chaut de la froidure
se gardent cil qui saige sont
que maint ansancmeslé an sont.
Por ce ma dame la reïne
uos anuoie robe d ermine
que froidure mal ne uos face
qu ausi con l eue deuient glace
betist li sans et prant ansanble
aprés le chaut quant li hom tranble. 
Et messire Gauuains respont
come li plus cortois del mont 
 Ma dame la reïne saut
cil sire an cui nul bien ne faut
et uos come la bien parlanz
et la cortoise et l auenanz 
Mout est ce cuit la dame sage
qant si cortois sont si message.
Ele set bien que a mestier
et que couient a cheualier
quant ele la soe merci
robe a uestir m anuoie ci.
Merciez l an mout de par moi.
— Si ferai ge sire par foi
fet la pucele uolantiers
et uos porroiz andemantiers
uestir et esgarder ces estres
de cest païs par ces fenestres 
puis porroiz se uos plest monter
an cele tor por esgarder
forez et plainnes et riuieres
tant que ge reuanrai arrieres. 
Atant la pucele s an torne.
et messire Gauuains s atorne
de la robe qui mout fu riche
et son col d un fermail afiche
(390c.7743)
qui pandoit a la cheueçaille.
Puis a talant que ueoir aille
les estres qui an la tor sont.
Antre lui et son oste mont
si s an montent par une uiz
ancoste le palés uostiz
tant qu il uindrent an son la tor
et uirent le païs antor
plus bel que nus ne porroit dire.
Messire Gauuains tot remire
les riuieres et terres plainnes
et les forez de bestes plainnes
s an a son oste regardé
et si li dist   Ostes ostes* par Dé
ci me plest mout a conuerser
por aler chacier et berser
an ces forez ci delez nos.
— Sire de ce uos poez uos
fet li notoniers mout bien tere
que i ai oï souant retrere
que cil cui Dex tant ameroit
que l an ceanz le clameroit
mestre et seignor et auoé
qu il est establi et uoé
qu il iamés de ceste meison
n istroit ou fust torz ou reison.
Por ce ne uos couient parler
ne de chacier ne de berser
que ceanz auez le seior 
iamés n an istroiz a nul ior.
— Ostes fet il teisiez uos an 
Ia me gitereiez del san
se plus dire le uos ooie.
Si m aïst Dex ge ne porroie
iusqu a.uii. iorz uiure ceanz
ne plus que iusqu a.uii.xx. anz
por ce que ge ne m an ississe
totes les foiz que ge uolsisse. 
Atant s an est ius aualez
si s an rest el palés antrez.
Mout correciez et mout pansis
se rest desor le lit assis
a chiere mout pansiue et morne
tant que la pucele retorne
(390d.7787)
qui deuant esté i auoit.
Qant messire Gauuains la uoit
si s est ancontre li dreciez
si con il estoit correciez
si l a maintenant salüee 
et cele uit qu il ot müee
la color et la contenance
si parut bien a sa sanblance
qu il ert iriez d aucune chose
mes sanblant fere ne l an ose
einz dit   Sire quant uos pleira
ma dame ueoir uos uanra.
Et li mangiers est atornez
si mangeroiz se uos uolez
ou ça aual ou la amont. 
Et messire Gauuains respont 
 Bele ge n ai de mangier cure.
Li miens cors ait male auanture
quant mangerai ne n aurei ioie
deuant qu autre* noueles oie
don ge me puisse resioïr
que grant mestier ai de l oïr. 
La pucele mout esbaïe
s an est maintenant repeirie 
et la reïne l an apele
si li demande quel nouele 
 Bele niece fet la reïne
de quel estre de quel couine
auez le boen seignor troué
que Dex nos a ceanz doné 
— Ha  gentix reïne enoree
de duel sui morte et acoree
del franc cheualier debonaire
dom an ne puet parole traire
qui ne soit de corroz ou d ire.
Et le por coi ne uos sai dire
qu il nel m a dit ne ge nel sai
ne demander ne li osai.
Mes bien uos sai dire de lui
que la premiere foiz gehui
le trouai si bien afeitié
si bien parlant et anseignié
qu an ne s an pooit saoler
de ses paroles escoter
(390e.7831)
ne de ueoir sa bele chiere 
or est si toz d autre meniere
qu il uoldroit estre morz ce cuit.
Il ne uoit rien ne li enuit.
— Ma niece or ne uos esmaiez
que il sera toz rapaiez
maintenant que il me uerra.
Ia si grant ire el cuer n aura
que tost ne l an aie fors mise
et grant ioie an leu d ire mise. 
Lors s est la reïne esmeüe
si s an est el palés uenue
et l autre reïne auoec li
cui li alers mout abeli
et si menerent auoec eles
bien.c.l. dameiseles
et autretant uaslez au mains.
Tantost que messire Gauuains
uoit la reïne qui uenoit
et l autre par la main tenoit
et ses cuers li dit et deuine
que ce estoit cele reïne
dom il auoit oï parler 
mes asez le puet deuiner
a ce qu il uit les treces blanches
qui li pandoient sor les hanches
et fu d un diapre uestue
blanc a fil d or d ueure menue.
Qant messire Gauuains l esgarde
d aler contre li ne se tarde
si la salue et ele lui.
Ele li dist   Sire ge sui
dame aprés uos de cest palés.
La seignorie uos an lés
que mout l auez bien desseruie.
Mes estes uos de la mesnie
le roi Artus  — Dame oïl uoir.
— Et estes uos gel uoel sauoir
des cheualiers de l eschargaite
qui ont mainte proesce faite 
— Dame nenil. — Bien uos an croi.
Et estes uos dites le moi
de ces de la Table Reonde
des meillors cheualiers del monde 
(390f.7875)
— Dame fet il ge n oseroie
dire que des plus prisiez soie.
Ne me faz mie des meillors
ne ne cuit estre des peiors. 
Et ele li respont   Biau sire
grant corteisie uos oi dire
qui ne uos ametez le pris
del mialz ne del blasme le pis.
Mes or me dites del roi Lot
de sa fame quant filz il ot.
— Dame.iiii. — Or les me nomez.
— Dame Gauuains est li ainznez
et li seconz est Agrauains
li Orguilleus as dures mains 
Kaeriez et Gaerés
ont non li altre dui aprés. 
Et la reïne li redist 
— Sire se Damedex m aïst
ensi ont il non ce me sanble.
Car pleüst Deu que tuit ansanble
fussent or ci auoeques nos 
Or me dites conuissiez uos
le roi Urien  — Dame oïl.
— Et a il a la cort nul fil 
— Dame oïl.ii. de grant renon.
Li uns messire Yueins a non
li cortois li bien afeitiez.
Tot le ior an sui plus heitiez
quant au matin ueoir le puis
tant sage et tant cortois le truis.
Et li autres a non Yuains
qui n est pas ses freres germains
por ce l apele l an Auoutre
que cil toz les cheualiers outre
qui meslee prenent a lui.
Cil sont a la cort amedui
mout preu mout sage et mout cortois.
— Biax sire fet ele li rois
Artus comant se contient ore 
— Mialz qu il ne fist onques ancore
plus sains et plus haitiez plus forz.
— Par foi fet el ce n est pas torz.
Il est anfes li rois Artus.
S il a.c. anz il n a pas plus
(391a.7919)
ne plus ne puet il pas auoir.
Mes ancor uoel de uos sauoir
que uos me dites seulemant
de l estre et del contenement
la reïne s il ne uos poise.
— Certes dame tant est cortoise
et tant est bele et tant est sage
que Dex ne fist loi ne lengage
ou l an trouast si sage dame.
Puis que Dex la premiere fame
ot de la coste Adan formee
ne fu dame si renomee 
et ele le doit mout bien estre
qu ausins come li sages mestre
les petiz anfanz andoctrine
ausi ma dame la reïne
tot le monde anseigne et aprant
que de li toz li biens descent
car de li uient et de li muet.
De ma dame partir ne puet
nus qui desconselliez s an aut
qu ele set bien que chascuns uaut
et que an doit a chascun fere
por ce qu ele li doie plere.
Nus hom bien ne enor ne fait
a cui ma dame apris ne l ait
ne ia nus n iert si desheitiez
qui de ma dame parte iriez.
— Nel feroiz feroiz* uos sire de moi.
— Dame fet il bien uos an croi
que ençois que ge uos ueïsse
ne me chaloit que ge feïsse
tant estoie maz et dolanz.
Or sui si liez et si ioianz
que ge nel porroie plus estre.
— Sire par Deu qui me fist nestre
fet la reïne as blanches treces
ancor dobleront uoz leeces
et crestra uostre ioie adés
et si ne uos faudra iamés.
Et quant uos estes bauz et liez
li mangiers est aparelliez
si mangeroiz quant uos pleira
an quelque leu que uos serra 
(391b.7963)
se uos plest ceisus mangeroiz
et s il uos plest uos an uanroiz
an mes chanbres leanz mangier.
— Dame ie ne quier ia changier
por nule chanbre cest palés
que l an me dit que onques mes
cheualiers n i mania ne sist.
— Non sire qui uis an rissist
ne qui uis i demorast mie
une liuee ne demie.
— Dame donc i mangerai gié
se uos m an donez le congié.
— Sire gel uos doing uolantiers
et uos seroiz toz li premiers
cheualiers qui mangié i a. 
Atant la reïne s an ua
si li lesse de ses puceles
bien.c.l. des plus beles
qui el palés lez lui mangierent
sel seruirent et losangierent
de quanque li uint a talant.
uaslet seruirent plus de cent
au mangier don li un estoient
tuit chenu...*
...* et li autre non 
li altre barbe ne grenon
n auoient et de cez li dui
furent a genolz amedui
si serui li uns del taillier
et li autres del uin baillier.
Messire Gauuains coste a coste
fist deuant lui mangier son oste
et li mangiers ne fu pas corz
qu il dura plus que uns des iorz
antor Nateuité ne dure
qu il fu nuiz serree et oscure
et mout i ot ars gros tortiz
einz que li mangiers fust feniz.
Aprés mangier einz qu il colchassent
de ioie faire tuit se lassent
por lor seignor qu il ont mout chier.
Ençois* que il s alast colchier
si iut el Lit de la Meruoille.
.I. orellier desoz s oroille
(391c.8007)
une dameisele li mist
qui ilueques dormir le fist 
et l andemain au resuellier
li ot an fet aparellier
robe d ermine et de samit.
Li notoniers deuant son lit
au matin uint sel fist leuer
et uestir et ses mains lauer.
A son leuer fu Clarissanz
la granz la bele l auenanz
la sage la bien anparlee.
An la chanbre s an est alee
deuant la reïne s aiole
qui li demande et si l acole 
 Niece foi que uos me deuez
est uostre sire ancor leuez 
— Oïl dame mout a grant piece.
— Et ou est il ma bele niece 
— Dame an la tornele en ala
ne sai se puis en auala.
— Niece ie uoel aler a lui
et se Deu plest n aura meshui
se bien non et ioie et leesce. 
Tantost la reïne se dresce
que talant a que a lui aut
tant qu ele le troua an haut
as fenestres d une tornele
ou esgardoit une pucele
qui uenoit tot aual.i. pré
et.i. cheualier uit armé.
La ou il ert an son esgart
atant ez uos de l autre part
les.ii. reïnes coste a coste 
monseignor Gauuain et son oste
ont a.ii. fenestres trouez.
— Sire bien soiez uos leuez
font les reïnes amedeus.
Cist iorz uos soit liez et ioieus
ce doint icil glorieus pere
qui de sa fille fist sa mere.
— Dame grant ioie uos doint cil
qui an terre anuea son fil
por essaucier crestianté.
Mes s il uos uient a uolanté
(391d.8051)
.i. po uenez a la fenestre
et si me dites qui puet estre
une pucele qui uient ci
s a.i. cheualier auoec li
et porte.i. escu de cartiers.
— Ge le uos dirai uolantiers
fet la reïne qui l esgarde.
Ce est cele cui max feus arde
qui ersoir uos amena ça.
Mes de li ne uos chaille ia
qu ele est trop male et trop uilainne.
Del cheualier que ele mainne
uos pri ge que il ne uos chaille
que il est cheualiers sanz faille
sor toz cheualiers corageus.
Sa bataille n est mie a geus
que maint cheualier a ce port
a ueant moi conquis et mort.
— Dame fet il ge uoel aler
a la dameisele parler
se uos m an donez le congié.
— Sire ne place Deu que gié
de uostre mal congié uos doingne.
Lessiez aler an sa besoigne
la pucele male enuieuse.
Ia se Deu plest por tel oiseuse
n istroiz uos ia de cest palés.
uos n an deuez issir iamés
se uos tort ne nos uolez fere.
— Auoi reïne debonere 
Or m auez uos mout esmaié.
Ie m an tanroie a mal paié
del chastel se ia n an issoie.
Ne place Deu que ia i soie
ensi longuement prisoniers.
— Ha  dame fet li notoniers
lessiez li fere tot son buen.
Ia nel retenez mal gré suen
qu il an porroit de duel morir.
— Et ge l an lesserai issir
fet la reïne par couant
que se Dex de mort le desfant
qu il reuanra ancor enuit.
— Dame fet il ne uos enuit
(391e.8095)
que ge reuandrai se ge puis.
Mes.i. don uos demant et ruis
se uos plest et uos comandez
que uos mon non ne demandez
deuant.uiii. iorz si ne uos griet.
— Et ge sire puis qu il uos siet
m an soferrai fet la reïne
qu auoir ne uoel uostre haïne.
Si fust ce la chose premiere
don ge uos feïsse proiere
que uostre non me deïssiez
se desfandu nel m eüssiez. 
De la tornele ensi descendent
et uaslet corent si li randent
ses armes por armer son cors
et son cheual li ont trait fors
et il i monte toz armez
si s an est iusqu au port alez
et li notoniers auoec lui 
s antrent an.i. batel andui
si nagierent si fort a briue
que uenu sont a l autre riue
et messire Gauuains s an ist.
Et li autres cheualiers dist
a la pucele sanz merci 
 Amie cest cheualier ci
qui uient armez ancontre nos
dites moi conuissiez le uos  
Et la pucele dit   Nenil
mes ge sai bien que ce est cil
qui hier m amena ceste part. 
Et cil respont   Se Dex me gart
autre n aloie ge querant.
Peor en ai eü mout grant
que il ne me fust eschapez
qu ainz cheualiers ne passa mer*
ne passa les porz de Galuoie
se tant auient que ge le uoie
et que ge deuant moi le truisse
que ia aillors uanter se puisse
qu il soit de cest païs uenuz.
Cist ert bien pris et retenuz
puis que Dex ueoir le me lesse. 
Tantost li cheualiers s eslesse
(391f.8139)
sanz desfiance et sanz menace
le cheual point l escu anbrace.
Et messire Gauuains s adresce
uers lui sel fiert si qu il le blesce
el braz et el costé mout fort 
mes ne fu pas naurez a mort
que si bien se tint li haubers
c onques n i pot passer li fers
fors que de la pointe an somet
plain doi dedanz le cors li met
sel porte a terre. Et cil relieue
si uoit son sanc qui mout li grieue
que par le braz et par le flanc
li coroit uns randons de sanc.
Si li cort a l espee sore
mes lassez fu an mout po d ore
si qu il ne se pot sostenir
einz l estut a merci uenir.
Et messire Gauuains an prant
la fiance et puis si le rant
au notonier qui l atandoit.
Et la male pucele estoit
de son palefroi descendue.
Il uient a li si la salue
et dit   Remontez bele amie
qu ainsi ne uos lesserai mie
einz uos anmanrai auoec moi
oltre cele eue ou passer doi.
— Haï  fet ele cheualiers
con or uos feites bauz et fiers 
uos eüssiez bataille assez
se mes amis ne fust lassez
de uiez plaies qu il a eües.
Mout fussent uoz iengles cheües
n eüssiez or mie tant iengle
plus fussiez muz que maz an engle.
Mes or me reconuissiez uoir 
cuidiez uos mialz de lui ualoir
por ce que abatu l auez 
Souant auient bien le sauez
que li foibles abat le fort.
Mes se uos lesseiez cest port
et ansanble o moi ueniez
uers cel arbre et uos feisiez
(392a.8183)
une chose que mes amis
que uos auez an la nef mis
feisoit por moi quant ie uoloie
adonques uos tesmoingneroie
que uos uaudreiez mialz que il
ne ne uos auroie plus uil.
— Por aler fet il iusque la
pucele ne remanra ia
que uostre uolanté ne face. 
Et cele dit   Ia Dex ne place
que ge retorner uos an uoie  
Atant se metent a la uoie
ele deuant et il aprés.
Et les puceles del palés
et les dames lor cheuox tirent
et lor dras ronpent et dessirent 
et dïent   Ha  lasses cheitiues
por coi somes nos or tant uiues
quant nos ueons aler celui
a sa honte et a son enui
qui nostre sires deuoit estre 
La male pucele l adestre
si l an mainne la deputaire
la don cheualiers ne repaire.
Lasses tant somes acorees
qui si buer estions or nees
que Dex anueié nos auoit
celui qui toz les biens sauoit
celui an cui ne failloit riens
ne hardemenz ne autres biens. 
Ensi lor duel celes feisoient
por lor seignor qu eles ueoient
siure la male dameisele.
Soz l arbre uienent cil et cele
et quant il furent uenu la
messire Gauuains l apela 
 Pucele fet il or me dites
se ge puis ancor estre quites.
Se il uos plest que ge plus face
einz que ge perde uostre grace
le ferai ge se i onques puis. 
Et la pucele li dist puis 
 ueez uos or ce gué parfont
don les riues si hautes sont 
(392b.8227)
Mes amis passer i soloit.
— Mes ge ne sai ou li guez soit 
La riue est trop haute ce dot
et li guez trop parfonz partot
Si qu an n i porroit aualer.
— uos n i oseriez antrer
fet la pucele bien le sai.
Onques certes nel me pansai
que uos tant de cuer eüssiez
que ia passer i osessiez
que ce est li Guez Perilleus
que nus se trop n est meruelleus
n ose passer por nule painne. 
Tantost iusqu a la riue amainne
messire Gauuains son cheual
et uoit l eue parfonde aual
et la riue contremont droite
mes la riuiere fu estroite.
Quant messire Gauuains la uoit
si dit que ses cheuax auoit
maint greignor fossé tressailli
et panse qu il auoit oï
dire et conter an plusors leus
que cil qui del Gué Perilleus
porroit passer l eue parfonde
qu il auroit tot le pris del monde.
Lors s esloigne de la riuiere
et uient toz les galoz arriere
por saillir oltre  mes il faut
qu il ne prist mie bien son saut
si sailli droit enmi le gué
et ses cheuax a tant noé
qu il prist terre de.iiii. piez
si s est por saillir afichiez.
Si bien s afiche que il saute
sor la riue qui mout fu haute.
Qant sor la riue fu uenuz
si s est toz coiz an piez tenuz
c onques ne se pot remouoir 
ençois couint par estouoir
monseignor Gauuain a descendre
que mout troua son cheual tandre.
Et il est descenduz tantost
et s a talant que il li ost
(392c.8271)
la sele  et il li a ostee
et por essuier acostee.
Quant li preitrax li fu ostez
l eue del dos et des costez
et des ianbes li abat ius.
Puis met la sele et monte sus
si s an uet le passet petit
tant que.i. seul cheualier uit
qui gibeçoit d un espreuier.
El pré deuant le cheualier
auoit.iii. chiennez a oisiax.
Li cheualiers par fu tant biax
qu an nel porroit dire de boche.
Qant messire Gauuains l aproche
biax fu sor tote criature.
 Dex uos doint hui bone auanture. 
Et cil fu de respondre iniax 
 Tu es li boens tu es li biax.
Mes di moi se ne te dessiee
comant tu as seule lessiee
la male pucele de la.
Sa conpaingnie ou en ala 
— Sire fet il uns cheualiers
qui porte.i. escu de quartiers
l anmenoit quant ge l ancontrai.
— Et qu an feïs  — D armes l outrai.
— Et que deuint li cheualiers 
— Mena* l en a li notoniers
qu il me dist qu il le dut auoir.
— Certes biau sire il uos dist uoir.
Et la pucele fu m amie
mes ensi nel fu ele mie
qu ele onques me deingnast amer
n ami ne me deingnoit clamer
n onques ne fist point de mon buen
car ge l amoie mau gré suen 
qu a.i. suen ami la toli
qu ele soloit mener o li
si l ocis et li en menai
et de li seruir me penai.
Mes seruises mestier n i ot
que au plus tost qu ele onques pot
de moi lessier acoison quist
et de celui son ami fist
(392d.8315)
cui orandroit tolue l as
qui cheualiers n ert mie a gas
ainz ert mout preuz si m aïst Dex 
et si ne fu il onques tex
que il onques uenir osast
an leu ou trouer me cuidast.
Mes tu as hui feite tel chose
que nus cheualiers fere n ose 
et por ce que feire l osas
le pris del mont et le los as
par ta grant proesce conquis.
Quant el Gué Perilleus saillis
mout te uint de grant hardemant
et saiches bien certainnemant
c onques cheualiers n an issi.
— Sire fet il donc me manti
la dameisele qui me dist
et por uoir acroire me fist
c une foiz i passoit le ior
ses amis por la soe amor.
— Ce dist ele la renoiee 
Ha  car i fust ele noiee
que mout est plainne de deable
qant ele uos dist si grant fable.
Ele uos het nel puis neier
si uos uoloit feire neier
an l eue hideuse et parfonde
li deables cui Dex confonde 
Mes or me baille ça ta foi
si me pleuiras et ge toi
se tu rien demander me uiax
ou soit ma ioie ou soit mes diax
que ia por rien n an celerai
la uerité se ge la sai 
et tu ausi me rediras
que ia por rien n an mantiras
tot quanque ge uoldrai sauoir
se tu m an sez dire le uoir. 
Feite ont andui ceste fiance
et messire Gauuains comance
a demander premierement 
 Sire fet il ie uos demant
d une cité que ge uoi la
cui ele est et quel non ele a 
(392e.8359)
— Amis fet il de la cité
uos dirai ge la uerité.
La citez que ueez est moie 
il n est hon nez cui rien an doie
ie n an tieng rien se de Deu non
et s a Orquelenes a non.
— Et uos comant  — Grinomalanz.
— Sire mout preuz et mout uaillanz
estes ge l ai bien oï dire
et de mout grant terre estes sire.
Et comant a non la pucele
de cui nule boene nouele
n est contee ne pres ne loing
si con uos l an portez tesmoing 
— Ge puis bien fet il tesmoingnier
qu ele fet bien a esloignier
qu ele est mout male et desdeigneuse.
Et por ce a non l Orguilleuse
de Logres ou ele fu nee
si an fu petite aportee.
— Et ses amis comant a non
qui en est alez uuelle ou non
an la prison au notonier 
— Amis saichiez del cheualier
qu il est cheualiers meruelleus
et si a non li Orguelleus
de la Roche a l Estroite uoie
qui garde les porz de Galuoie.
— Et comant a non li chastiax
qui tant est boens et tant est biax
de la d outre don ge uing hui
et s i mangié ersoir et bui  
A icest mot Grinomalanz
se trestorne come dolanz
et si s an comance a aler.
Gauuains le prant a apeler 
 Sire sire parlez a moi
si uos manbre de uostre foi  
Et li Grinomalanz s areste
si li torne an trauers la teste
et dit   L ore que ge te ui
et que ge ma foi te pleui
soit la honie et la maudite 
ua t an ge te claim ta foi quite
(392f.8403)
et tu me requite la moie
que de la d outre te cuidoie
noueles demander aucune.
Mes tu sez autant de la lune
con tu sez del chastel ce cuit.
— Sire fet il ge iui enuit
dormi el Lit de la Meruoille
a cui nule ne s aparoille
n onques nus ne uit son paroil.
— Sire fet il mout me meruoil
des meruoilles que tu me diz.
Or m est il solaz et deliz
de tes mançonges escouter
qu ausinc orroie ge conter
.i. fableor con ge faz toi.
Tu es iuglerres bien le uoi.
Mes ge cuidoie que tu fusses
cheualiers et que tu eüsses
de la fet aucun uasselage.
Et neporquant or me fei sage
se nule proesce i feïs
et quel chose tu i ueïs. 
Et messire Gauuains li dit 
 Sire quant ge m assis el lit
el palés ot mout grant tormante
ne cuidiez pas que ge uos mante
que les cordes del lit crierent
et unes quanpanes sonerent
qui as cordes del lit pandoient.
Et les fenestres qui estoient
closes tot par eles ourirent 
et an mon escu me ferirent
quarrel et saietes esreses
et s i sont les ongles remeses
d un grant lyon fier et cresté
qui auoit longuement esté
an une chanbre anchaenez.
Li lyons me fu amenez
et feri si an mon escu
qu ax ongles retenuz i fu
et que il nes an pot retraire.
Se uos cuidiez que il n i paire
ueez ancor les ongles ci
que la teste la Deu merci
(393a.8447)
li tranchié et les piez ansanble.
De ces anseingnes que uos sanble  
Li Grinomalanz a ce mot
uint a terre plus tost qu il pot
si li ancline et ses mains ioint
et li prie qu il li pardoint
la folie que il a dite.
 Ge uos an claim fet il tot quite.
Mes remontez.  Et cil remonte
qui de sa folie a grant honte
et dist   Sire se Dex me gart
ne cuidoie que nule part
ne pres ne loing estre deüst
cheualiers qui auoir peüst
l enor que uos auez eüe.
Mes de la reïne chenue
me dites se uos la ueïstes
et se uos point li anqueïstes
qui ele est et dont ele uint.
— Onques fet il ne m an souint
mes ge la ui et s i parlai.
— Et ge fet il le uos dirai.
Ele est mere le roi Artu.
— Foi que doi Deu et sa uertu
li rois Artus si con ge pans
n ot mere passé a lonc tans
que bien a.lx. anz passez
mien esciant et plus asez.
— Si est uoir sire ele est sa mere.
Quant Uterpandragon ses pere
fu mis an terre si auint
que la reïne Ygerne uint
an cest païs  si aporta
tot son tresor et si ferma
sor cele roche le chastel
et le palés si riche et bel
con deuiser oï uos ai.
Et si ueïstes bien le sai
l autre reïne l autre dame
la grant la bele qui fu fame
le roi Loth et mere celui
qui teigne males uoies hui.
Mere est Gauuain. — Gauuain biau sire
quenuis ge bien et si os dire
(393b.8491)
que il n ot mere icil Gauuains
bien a passez.xx. anz au mains.
— Si est sire n an dotez ia.
Aprés sa mere s an uint ça
anchargiee de uif anfant
de la tres bele de la grant
dameisele qui est m amie
et suer n an mantiroie mie
celui cui Dex grant honte doint 
que uoir il n anporteroit point
de la teste se gel tenoie
et ge au desore an estoie
ausi con de uos ci elués
que ge ne li tranchasse lués
la teste au mains tant par le haz.
— uos n amez pas si con ge faz
fet messire Gauuains par m ame.
Se i amoie pucele ou dame
por la soe amor ameroie
tot son linage et seruiroie.
— uos auez droit bien m i acort.
Mes quant de Gauuain me recort
comant ses pere ocist le mien
ie ne li puis uoloir nul bien 
et il meïsmes de ses mains
ocist de mes cosins germains
.i. cheualier uaillant et preu.
Onques ne poi uenir an leu
de lui uangier an nule guise.
Mes or me feites.i. seruise
que uos ailliez a ce chastel
si me porteroiz cest anel
a m amie si li bailliez.
Por moi uoel que uos i ailliez 
si li dites que ge me fi
et croi tant an l amor de li
qu ele uoldroit mialz que ses frere
Gauuains fust morz de mort amere
que ge eüsse nes blecié
le plus petit doi de mon pié.
M amie me salüeroiz
et cest anel li bailleroiz
de par moi qui sui ses amis. 
Lors a messire Gauuains mis
(393c.8535)
l anel an son plus petit doi
et dit   Sire foi que uos doi
amie auez et bele et sage
et si est mout de haut parage
et bele et gente et debonere
se ele otroie ensi l afere
con uos ici m auez conté. 
Et cil dit   Sire grant bonté
me feroiz ce uos acreant
se uos mon anel an presant
me portez a m amie chiere
que ge l aim mout de grant meniere.
Ge le uos guerredonerai
et de ce chastel uos dirai
le non que demandé m auez.
Li chastiax se uos nel sauez
a non la Roche del Chanpguin.
Maint boen drap uermoil et sanguin
i taint an et mainte escarlate
s an i uant an mout et achate.
Or uos ai dit ce que uos plot
que ne uos ai manti de mot
et uos me rauez dit mout bien.
Demanderoiz me uos plus rien 
— Nenil sire se congié non. 
Et cil dit   Sire uostre non
me diroiz se il ne uos poise
einz que de moi partir uos loise. 
Et messire Gauuains li dist 
 Sire se Damedex m aïst
onques mes nons ne fu celez.
Ie sui cil que uos tant haez
ie sui Gauuains. — Gauuains iés tu 
— uoire li niés le roi Artu.
— Par foi donc es tu mout hardiz
ou mout fos qui ton non me diz
si sez que ge te haz de mort.
Or m annuie et poise mout fort
que ge n ai mon hiaume lacié
et l escu au col anbracié 
que se ge fusse armez ensi
con tu es ce saches de fi
la teste orandroit te tranchasse
que ia por rien ne t espargnasse.
(393d.8579)
Mes se tu m osoies atandre
ge iroie mes armes prandre
puis me uanroie a toi conbatre
s amanroie homes.iii. ou quatre
por esgarder nostre bataille.
Ou se tu uiax autrement aille
que iusqu a.uii. iorz atandrons
et au sesme ior reuandrons
an ceste place tuit armé
et tu aies le roi mandé
et la reïne et ses genz totes
et ge raurai les moies rotes
de par tot le païs mandees
et si n iert pas fete an anblees
nostre bataille ainz la uerront
tuit cil qui ueoir la uolront 
que bataille de.ii. prodomes
si con l an dit que nos dui somes
ne doit an pas feire en aguait
einz est bien droiz que il i ait
dames et cheualiers assez.
Et quant li uns sera lassez
que toz li mondes le saura
.m. tanz plus d enor i aura
li uainquerres que il n auroit
quant nus fors lui ne le sauroit.
— Sire fet messire Gauuains
uolantiers m an feïsse a mains
s il poïst estre et uos pleüst
que ia bataille n i eüst.
Et se ge rien mesfet uos ai
mout uolantiers l amanderai
par uoz amis et par les miens
si que il soit reisons et biens. 
Et cil dit   Ge ne puis sauoir
quel reison il i puisse auoir
s a moi conbatre ne t an oses.
Ge t ai deuisees.ii. choses
si fai lequel que tu uoldras 
se tu oses tu atandras
et ge irai mes armes querre 
ou tu manderas an ta terre
tot ton pooir iusqu a.uii. iorz
que a Pantecoste ert la corz
(393e.8623)
le roi Artus an Orcanie
bien en ai la nouele oïe
n il n i a mes que.ii. iornees.
Le roi et ses genz atornees
i porra trouer tes messages.
Anuoie i si feras que sages.
c uns iorz de respit.c. solz ualt. 
Et cil respont   Se Dex me salt
la ert la corz sanz nule dote
la uerité an sauez tote 
et g i anuoierai mon uoel.
— Gauuains fet il et ge te uoel
mener au meillor port del monde.
Ceste eue est si roide et parfonde
que passer n i puet riens qui uiue
ne saillir iusqu a l autre riue. 
Et messire Gauuains respont
qu il n i querra ne gué ne pont
por riens nule qu il l an auiegne.
 Einz que a mauuestié le tiegne
la dameisele felenesse
cui ge en ai fet la promesse
si m an irai tot droit a li. 
Lors point et li cheuax sailli
oltre l eue deliuremant
que point n i ot d anconbrement.
Quant deuers li passé le uoit
la puce* qui tant l auoit
de sa parole sormené
si a cuer et talant mué
que tot maintenant le salue
et dit qu ele li est uenue
merci crier de son mesfet
que por li a grant poinne tret.
 Biau sire fet ele or escoute
por coi i ai esté si estoute
uers toz les cheualiers del mont
qui aprés aus menee m ont.
Gel te dirai s il ne t enuie.
Cil cheualiers cui Dex destruie
qui de la d outre a toi parla
s amor an moi mal anplea
qu il m ama et ge haï lui 
car il me fist si grant enui
(393f.8667)
qu il ocist n an mantirai mie
celui a cui g estoie amie 
puis me cuida tant d enor fere
qu a s amor me cuida atraire.
Mes onques rien ne li ualut
que au plus tost que il me lut
de sa conpeignie m anblai
et au cheualier m asanblai
cui tu me ras gehuir tolue
dont il ne m est a une alue.
Mes de mon premerain ami
quant morz de lui me departi
ai esté si longuement fole
et si estoute de parole
et si uilainne et si musarde
c onques ne me prenoie garde
cui i alasse contraliant
einz le feisoie a esciant
por ce que trouer an uolsisse
.i. si ireus que gel feïsse
a moi irestre et correcier
por moi trestote depecier
que piece a uolsisse estre ocise.
Sire or prenez de moi iustise
tel que iamés nule pucele
qui de moi oie la nouele
ne die a nul cheualier honte.
— Bele fet il a moi que monte
que ge de uos iustise face 
Ia le fil Damedeu ne place
que uos por moi nul mal aiez
mes montez si ne delaiez
s irons iusqu a ce chastel fort.
ueez le notonier au port
qui nos atant por passer outre.
— uostre uolanté d outre an outre
ferai sire  fet la pucele.
Lors est montee sor la sele
del petit palefroi crenu 
si sont au notonier uenu
qui oltre l eue les anmainne
qu il ne li fu traualz ne painne.
Et les dames uenir le uoient
et les puceles qui auoient
(394a.8711)
por lui mout grant duel demené.
Por lui restoient forsené
trestuit li uaslet del palés.
Or ont tel ioie c onques mes
ne fu nule plus granz anprise.
Deuant le palais fu asise
la reïne por lui atandre 
ses puceles auoit fet prandre
totes ansanble por dancier
et por grant ioie comancier.
Contre lui grant ioie comancent
chantent et querolent et dancent 
et il uient et descent antr eles.
Les dames et les dameiseles
et les.ii. reïnes l acolent
et de grant ioie a lui parolent 
si le desarment a grant feste
ianbes et braz et piez et teste.
De celi qu il ot amenee
ront mout grant ioie demenee
que tuit et totes la seruirent
por lui que por li rien n an firent.
A grant ioie el palés s an uont
par leanz tuit assis se sont.
Et messire Gauuains a prise
sa seror et si l a assise
lez lui el Lit de la Meruoille 
si li dit an bas et consoille 
 Dameisele ge uos aport
un anelet d outre ce port
don l esmeraude mout uerdoie.
Uns cheualiers le uos anuoie
par amor et si uos salue
et dit que uos estes sa drue.
— Sire fet ele gel cuit bien.
Mes se ge l aim de nule rien
c est de loing que s amie sui
c onques ne me uit ne ge lui
s outre cele eue ne le ui.
Mes il m a la soe merci
s amor donee grant piece a
et se ne uint onques de ça
mes si message m ont proiee
tant que ge li ai otroiee
(394b.8755)
m amor n an mantiroie mie.
De plus ne sui ancor s amie.
— Ha  bele ia s est il uantez
que uos uoldriez mialz assez
que morz fust messire Gauuains
qui est uostre freres germains
qu il eüst mal an son ortoil.
— Auoi  sire mout me meruoil
comant il dist si grant folie.
Par Deu ge nel cuidoie mie
que il fust si mal afeitiez.
Or s i est il mout mal gueitiez
qui ceste chose m a mandee.
Lasse  il ne set se ge sui nee
mes freres n onques ne me uit.
Li Grinomalanz a mesdit. 
Queque cil dui ensi parloient
et les dames les escoutoient
et la uielle reïne sist
delez sa fille et si li dist 
 Bele fille que uos est uis
de ce seignor qui s est assis
delez uostre fille ma niece 
Consellié a a li grant piece
ne sai de coi mes mout me siet
n il n est pas droiz que il me griet 
que de grant hautesce li uient
quant a la plus bele se tient
et a la plus sage qui soit
an cest palés et si a droit.
Et pleüst Deu que il l eüst
esposee et tant li pleüst
con fist a Eneas Lauine.
— Ha  dame fet l autre reïne
Dex li doint si metre son cuer
que il soient con frere et suer  
An sa proiere antant la dame
qu il l aint et qu il la praigne a fame.
Cele ne reconuist son fil 
come frere et suer seront il
que d autre amor point n i aura.
Quant ele de fi le saura
qu ele est sa suer et il ses frere
s an aura grant ioie sa mere
(394c.8799)
autre que ele n i atant.
Et messire Gauuains a tant
parlé a sa seror la bele
que il se lieue et si apele
.i. uaslet que il uit a destre
celui qui plus li sanbla estre
hunbles et preuz et seruiables
et plus saiges et plus resnables
de toz les uaslez de la sale.
An une chanbre s an auale
et li uaslez seus auoec lui.
Quant il furent aual andui
si li dist   uaslez ge te cuit
mout uezié et mout recuit.
Se ge.i. mien consoil te di
del bien celer mout te chasti
por ce que tu i aies preu.
Ge uoel anuoier an.i. leu
ou granz ioie te sera feite.
— Sire mialz uoldroie auoir treite
la lengue par desoz la gole
c une parole tote sole
me fust de la boche uolee
que uolsissiez qui fust celee.
— Amis fet il donc iras tu
a monseignor le roi Artu
que ge ai non Gauuains ses niés.
La uoie n est longue ne griés
que a la cité d Orcanie
a li rois sa cort establie
a tenir a la Pantecoste.
Et se la uoie rien te coste
iusque la si t an tien a moi.
Quant tu uandras deuant le roi
mout correcié le troueras 
et quant tu le salüeras
de par moi mout aura grant ioie.
Ia n i aura.i. seul qui oie
la nouele qui liez n an soit.
Au roi diras foi qu il me doit
qui est mes sire et ge ses hom
qu il ne lest por nule acoison
que ge nel truisse einz le quint ior
de la feste soz ceste tor
(394d.8843)
logié aual la praerie
et s i ait tele conpaingnie
con a sa cort aura uenue
de haute gent et de menue 
que i ai une bataille anprise
uers.i. cheualier qui ne prise
ne moi ne lui qui gaires uaille.
C est li Grinomalanz sanz faille
qui me het de mortel haïne.
Autel diras a la reïne
qu ele i uaigne par la grant foi
qui doit estre antre li et moi
que ele est ma dame et m amie
et ele nel lessera mie
puis qu ele saura les noueles 
et les dames et les puceles
qui a sa cort seront le ior
i amaint por la moie amor.
Mes d une chose ai grant peor
que tu n aies boen chaceor
qui tost te port aniusque la. 
Et cil li respont que il l a
grant et isnel et fort et buen
que il manra come le suen.
 Ce fet il ne me poise pas. 
Et li uaslez eneslepas
uers unes estables l anmainne
et si an tret fors et amainne
chaceors gras et seiornez
don li uns estoit atornez
por cheuauchier et por errer
qu il ot fet de nouel ferrer
qu il n i failloit sele ne frains.
 Par foi fet messire Gauuains
uaslez tu es bien a hernois.
Or ua que li sires des rois
te doint bien aler et uenir
et la droite uoie tenir. 
Ensi le uaslet an anuoie
et iusqu a l eue le conuoie
et si comande au notonier
que il le face outre nagier.
Li notoniers le fist passer
c onques ne l an couint lasser.
(394e.8887)
Li uaslez est outre passez
qu il auoit nageors assez.
Et uers la cité d Orcanie
a la droite uoie acoillie
car qui set uoie demander
par tot le monde puet aler.
Et messire Gauuains retorne
an son palés ou il seiorne
a grant ioie et a grant deduit.
Ioie li font totes et tuit
et la reïne fist estuues
et bainz chaufer an.u.c. cuues
s i fist toz les uaslez antrer
por baignier et por estuuer 
et an lor ot robes tailliees
qui bien furent aparelliees
quant il furent del baing issu.
Li drap de soie sont tissu
et les robes furent d ermines.
Au mostier iusqu aprés matines
li uaslet an estant uellierent
c onques ne s i agenoillierent.
Au matin messire Gauuains
chauça a chascun de ses mains
l esperon destre et ceint l espee
et si li dona la colee.
Lors ot il conpaignie uiax
de.u.c. cheualiers nouiax.
Et li uaslez a tant alé
qu il est uenuz a la cité
d Orcanie ou li rois tenoit
cort si grant con il plus deuoit.
Et li contret et li ardant
qui le uaslet uont regardant
dïent   Cist uient a grant besoing
ie cuit qu il aporte de loing
estranges noueles a cort.
Mout trouera et mu et sort
le roi tel chose puet il dire
qu il est mout plains de duel et d ire.
Et qui ert ore qui saura
consoil doner quant il aura
oï del message com iert 
— Di ua font il a nos qu afiert
(394f.8931)
a parler del consoil le roi 
Nos deuriens estre an esfroi
et esmaié et esperdu
quant nos auons celui perdu
qui por Deu toz nos reuestoit
et don toz li biens nos uenoit
par aumosne et par charité. 
Ensi par tote la cité
monseignor Gauuain regretoient
la poure gent qui mout l amoient.
Et li uaslez outre s an ua
s a tant alé que il troua
le roi seant an son paleis
antor lui.c. contes paleis
et.c. dus et.c. rois assis.
Li rois fu mornes et pansis
quant il uit sa grant baronie
et de son neueu n i uit mie
si chiet pasmez par grant destrece.
Au releuer fu sanz perece
qui einçois i pot auenir
car tuit le corent sostenir.
Et madame Lore seoit
an unes loiges si ooit
le duel qu an fist parmi la sale.
De la loige ius s an auale
s est a la reïne uenue
ausi come tote esperdue
et quant la reïne la uoit
si li demande qu ele auoit...

Explycyt Perceuax le uiel.
