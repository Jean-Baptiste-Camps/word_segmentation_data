#META#  TextURI          AlexisOctP
#META#  DEAF             http//www.deaf-page.de/fr/bibl/bib99a.php#AlexisOctP
#META#  TL               SAlex. R
#META#  FEW        	
#META#  ARLIMA           https//www.arlima.net/no/114
#META#  Author           
#META#  AuthorBorn      
#META#	AuthorBornAmb	  
#META#  AuthorDied      
#META#	AuthorDiedAmb	  
#META#	AuthorFl1	      
#META#	AuthorFl2	      
#META#  TextTitle        La uie de saint Alexi en uers octosyllabiques
#META#  TextSubtitle  	
#META#  Textuols         1
#META#  TextSubi         hagiography
#META#	TextDom	        
#META#	Translation	    
#META#	Collection	    
#META#	CollectionNo	  
#META#  TextDescARL      uers octosyllabiques à rimes plates
#META#  TextDescuers     8
#META#  TextDateARL      début du XIIIe siècle
#META#  TextDateAdi      d13
#META#	TextDateMin	    
#META#	TextDateMax	    
#META#  EdEditor         Paris Gaston
#META#  EdPlace          Paris
#META#  EdPublisher      Romania
#META#  Eduol            830
#META#  EdYear           1879
#META#  EdPages          163-180
#META#  MsBase           BnF fr 25408
#META#  MsOther         
#META#  MsNum            1
#META#	MsDateARL	      
#META#	MsDateAdi	      
#META#	Form	           u
#META#	Complete  	     true
#META#	NoWords	         5461
#META#	NoLines	         964
#META#	DialAuth	      
#META#	DialScribe	    
#META#  ScanURL          http//www.persee.fr/doc/roma_0035-8029_1879_num_8_30_6463
#META#  ScanURIOther  	
#META#  ArkID           
#META#  LccnID          
#META#  OclcID          
#META#  WebAuthor        Dauid Ioseph Wrisley
#META#  ORCIDWebAuthor   orcid.org/0000-0002-0355-1487
#META#  WebReuiewer     
#META#  ORCIDReuiewer   
#META#  MiscInfo        
#META#  CCLicense        CC BY-NC-SA 4.0 International


*** START
Folio30a
Pageu01P169
§Ici commence le prologue en la uie saint Alexi.
Bone parrole boen leu tient
Et cil qui l ot et la retient
Et met a oure fet que sage
Et cil ne fet pas son demage
Qui la dit enceis fet son preu
uers Deu qui en tens et en leu
Li merira ge n en dout rien
Kar il guerredone tot bien.
Por ce m es pris talant de dire
Un conte de bone matire
Por crestiens edifier
Et pour ce que il m est mestier
Que bone parole me tienge
Boen leu uers Deu qui me meintienge
En son seruise et tel me face
Que ie le ueie face a face
§Or commence la uie saint Alexi.
Folio30b
Iadis auint ce dit l estoiere
Que dui frère Archade et Honoire
Furent emperére de Rome
Ensemble  en lor tens out un home
En la cité boen crestien
Ki aueit non Eufemien
Pageu01P170
Riches hom ert de grant noblece
De grant poer de grant hautece
C ert le plus haut por uerité
De la cort et de la cité.
Mes por ce ne lessot il mie
Ke i ne fust de bone uie
K il ameit Deu et sainte iglise
Et quanqu apent a son seruise.
Il ert home de boen afere
Douz et creable et debenere
Et aumoniers et charitables
Folio30c
Treis feiz le ior erent les tables
Aparrelées richement
En son ostel a poure gent
Aus uueues et aus orfelins
Aus trespassanz aus pelerins
A ceus qui mestier en aueient
Et qui por Deu le requereient.
Et quant c ert que mengier uoleit
A none si comme il soleit
Meniout mès son mengier n ert pas
Farsi de chufles ne de gas
De bordes ne de lecheries
De guerseiz ne de gloutonnies
Eins aueit en sa conpaignie
Prodesomes de sainte uie
Qui de chufleis n aueient cure.
Einzceis parloient d escriture
De Deu d edificacion
De sens et de religion
Del preu et del salu de l ame.
Tel ert li sires et la dame
Ki Aglaes aueit a non
Ne ualeit pas meins se meuz non
Que si sires en sun endreit
Kar ele amoit Deu et cremoit
Et se peneit de lui seruir
A son gré et a sun plesir
Ne fu fole ne iangleresse
Ne baulande ne beuerresse
Folio30d
Ne felonnesse n orguellose
Einz ert sainte et relegiose
Et debenere et aumosniére
Et uaillant en tote maniére
Sanz uilanie et sanz meffet.
Mès moult érent en grant dehet
Andui qu il n aueient nul heir
Qui fust sire de lor aueir
Si érent en aflictions
En ieunes en oreisons
uers nostre seignor Ihesu Crist
Qu il lor donast et il si fist
Un fiz orent k il apelérent
Alexi Deu en merciérent
Qui lor preire aueit oie
Et pramistrent que chaste uie
Tendreient d ilec en auant
A toz les iors de lor uiuant.
Li enfes crut et amenda
Tant que sis péres kemanda
Et uout qu il fust a letres mis
Et il s est d aprendre entremis
Comme soutil et de boen sens
Si bien qu il fu en poi de tens
De plusors arz preuz et uallanz
Et sages et bien responnanz.
Folio31a
Mès en la diuine escriture
Out plus mis s entente et sa cure
Il i penseit et nuit et ior
C ert s estuide c ert son labor
Son solaz et s enueiseure.
D autre deduit n aueit il cure
Kar il aueit troué sanz faille
Illec le grein desoz la paille
Et par le taster de cel fruit
Saueit il que tot le deduit
De cest siecle por uerité
N est fors folie et uanité
Et qui plus i met son corage
Plus fet son duel et son demage
Kar s il i a rien qui bien plese
Perdre I estuet a grant mesese
Ou a la uie ou a la mort
Sanz recourier et sanz confort
Kar quant plus est la chose amée
Plus est griéue la deseurée
Et plus dolorose la perte.
Por itel uanité aperte
Et por meinte autre aueit issi
Le siecle adossé Alexi
Pageu01P170
Et doné a Deu tot son cuer
N il n en fust parti a nul fuer
Mès son pére qui mout l amot
Tot autrement de lui pensot.
Folio31b
Kar quant il le uit en aage
Femme li quist de grant parage.
K en diroie plus Le ior uint
K esposer fame li couint
N i osa metre nul contenz
Por son pére et por ses parenz
Mès en son cuer out grand tempeste.
Et par dehors esteit la feste
Grant et planiére et gloriouse
Si enueisie et si ioiouse
Come il coueneit a teus genz
Mout i out diuers estrumenz
Gigues et harpes et uieles
Dames et uaillez et puceles
Cendaus et pailes et samiz
Tanz embrasemenz de deliz
Et alumalles de luxure
Des geus et de l enueiseure
Des sonez et des meloudies
Dont les noces érent farsies
Ke bien poez saueir sanz faille
Que mout out en son cuer bataille
Et grant loier de la uictoire
Qui por Deu refusa tel gloire.
Li ior trespassa  la nuit uint
A lor let aler les couint
Si fu menée l esposée
En une chambre encortinée
Et parée de dras de seie
Folio31c
Si cointement comme a tel ioie
Couient et a si hautes genz.
Et quant il orent la dedenz
Trestot lor afere atorné
Li uaillet n a pas seiorné
Mout longuement einceis ala
Après et en la chambre entra
Et fist la costume et l usage
Del pais et de mariage 
A tant s en partent et s en uont
Cil qui plus a fere n i unt
Et il remestrent sol andui
Sans conpaignie de nului.
Quant il furent priuéement
Tot sol a sol primiérement
Commence a parler Alexi
Dame fet il ore est issi
Dex qui tot a fet et crié
Nos a ensemble marié.
Por ce si est dreit ce me semble
Ke nos aiun amor ensemble.
Et porton leauté et fei
Et ie a uos et uos a mei
Et nostre amor seit si planiére
Qu el seit et ueraie et entière.
Sire ce respont la pucele
uos dites reson bone et bele
Folio31d
Et i en ai bone uolenté.
uostre amor et uostre bon gré
uoudreie ie mout deseruir
Et i ai talent de uos seruir
Et amer et porter ennor
Comme a ami et a seignor
Et moult me plest itel maniére
D amor qui seit ueire et entiére
Si com i entent uostre deuise.
Et i en uérité sanz feintise
uos aim issi entiérement
Bien le sachiez certeinement
Ker ia home n i partira
Tote m aura cil qui m aura
Dex me gart de tel uilanie
Ke ie face a nului partie
Ne de mon cors ne de mon cuer.
uos dites mout bien bele suer
Fet il  c est droite amor charnel
De mariage mès por el
Le dis que uos n entendez mie.
Qui bien uuelt a une partie
De mon cors et a autre mal
Est ce amor entiére nenal
N amor ueraie n est ce mie
S ele ueut mal ne uilanie
N el n est ne ueraie ne sage
S el ueut por bien mal et demage.
Folio32a
Tel est amor luxuriose
Dont la fin est mout dolerose
Pageu01P172
Et ie uos di tot ensement
Se uos m amez entiérement
205 Amez m ame et mon cors ensemble.
Et si deuez uos ce me semble
Mieuz amer m ame qui mieuz uaut
Que i aim mout mieuz se Dex me saut
En moi et en uos un des euz
Que ie ne faz un des orteuz.
Amon nos donc ma douce amie
Sanz pechié et sanz uilanie.
Quer autre amor n est fors haingne.
Comment dist sire la meschine
Est donkes pechié mariage
Nenil fet il mès cil est sage
Qui let cel bien por un graignor.
uirginité est mont meillor
Et a mont haute gloire uient
Qui bien l enprent et bien la tient.
Ensorquetot mont doit douter
Home qui tent a soi sauuer
Le grand peril et le fort laz
Qui si est près de cel solaz
Come il couuient a mari fere
Et se il ueut al monde plere
Folio32b
Il encort mont d autres pechiez
Dont touz li monz est entechiez.
Si fet que saige li poisson
Qui fuit le uerm por l ameçon
Ker trop i a chiére golée
Poure et petite et tost alée.
N est pas donc sages marcheanz
Einceis est fol et mescheanz
Qui si chier achate tel chose
Dont si tost uient a la parclose.
Qui uoudreit a Deu barkennier
Qui nulhui ne ueut enginnier
Mout porreit grant ennor conquerre
II done le ciel por la terre
Il done le grein por la palle.
Est il marchié qui cestui uaille
Or puet l en bien dire a dreiture
Que cest marchié est troueure.
Ore esgardez de chief en chief
A quel dolor a quel meschief
Hom nest et uit et tret a fin
Tot comme nue de matin 
Il est conceuz en ordure
Et nest a grant malauenture
Et uit en peinne et en labor
Et muert d angoisse et de dolor.
Toz deuun treu a la mort
Folio32c
Et ariueron a son port
Et passeron parmi sa porte
N i a si fort qui li estorte
Que le plus fort et le plus sain
A ele tost mis en son sain.
Nus n a por or ne por argent
D ele treues ne tensement
La mort tret de l arc qui ne faut
El n esparne ne bas ne haut
Einz met tote gent en un conte
Et poure et riche et rei et conte
Et fol et sage et mal et boen
Et le chalenge tot por soen.
Que uaut donc beauté et richece
Force puissance gentillece
Beaus solaz et ioie et deduit
Quant mort tot abat et destruit
Quanque l en a toz iorz bracié
Et laboré et porchacié
Et escreu et essaucié
A ele a un cop crabacié
Et fet reuenir a neent
Et esuanoir comme uent
Et defire comme fumée.
Por ce a non li mont fol i bée
Et santé d ome fol s i fie
Et sa ioie chace folie.
Folio32d
Dahez ait fruit qui ne meure
Et folie qui toz iorz dure.
Issi a sa fame parla
Mès ne dist pas quanqu il pensa.
Et quant asez out sarmoné
Un anel d or li a doné
Comme a sa douce chiére amie.
Et li encharche et dit et prie
Que por l amor de lui le gart.
A tant d ele par nuit s en part
Pageu01P173
Si coiement c onques ne sout
Home ne fame ou il alout.
Et a pris oue sei de soen
Tant con li plout et sembla boen
Et s en est issu por Deu querre
De son pais et de sa terre.
A la mer uint  outre passa
En une nef que il troua.
Lores a sa ueie aquellie
Parmé la tere de Sulie
Et erra tant par ses iornées
Par monteignes et par ualées
Que il ne fine ne ne cesse
Deuant que il uint a Edesse
Une cité bien renomée
Qui ore est Rohès apelée.
Ilec a sa robe changée
Folio33a
Por une uiez et depecée
Et a doné a poure gent
Ce qu il aueit d or et d argent
Et departi si quanque il out
C onques riens retenir n en uout
Ainz s en fist por Deu si deliure
Qu il le couint d aumones uiure.
Mout furent dolent au matin
Tuit li parent et li ueisin
Quant il fut seu qu Alexi
Les aueit deguerpiz issi.
Les baesses et les serianz
En firent duel et plaintes granz
Mès sor toz le pére et la mére
Mout fu lor contenance amére
Triste et plaintiue et gaimentose.
Lasse cheitiue dolorose
Fet la mére que deuendré
Ou est mon fiz ou le kerré 
Ie morreie orendreit mon uuel
Quer iamès ior n istrai de duel
D angoisse ne d aflictiun
De plor de tribulaciun
Deuant que ie sache nouele
De mon bel fiz. Et la pucele
Qu il aueit nouel esposée
Folio33b
Est durement adolosée
Et plaint et plore et dit et iure
Que iamès por nulle auenture
Autre seignor de lui n aura
Que qu il demort el l atendra.
Eufemien fet duel mout grant
Comme pére de tel enfant
Et enueia por son fiz querre
De ses serianz parmi la terre
Et ça et la et Ioinz et près.
Li uns passérent par Rohès
Mès Alexi pas ne trouérent
Sil uirent il et li donérent
De lor aumones qu il requist
Tot porpenseément et prist
D eus por ce qu il les quenut bien
Mes il nel quenurent de rien
Por ce qu il ert mal atorné.
Si s en sunt sanz lui retorné.
Quant Alexi a ce ueu
Qu il ne l ont pas aperceu
Ne requeneu n auisé
Por ce qu il ert si desguisé
Megres et pales et despit
En poure estat en mal abit
N est mie qu il n eust pitié
De ce qu il est issi changié
De sa terre et de son pais
Folio33c
De sa fame et de ses amis
Mès liez en fu d autre partie
S en aore Deu et mercie
Por qui amor muez esteit
Si que nus nel requenoisseit.
Alexi a grant mesestance
Del cors feseit la penitance
En ieunes en oreisons
En ueilles en afflictions
Et de tant poi com il aueit
D aumones que l en li doneit
Mout uolentiers et doucement
En reparteit a poure gent
Por orer et por le seruise
Deu oir hantot mout l iglise
Nostre dame sainte Marie
Tant que Dex qui n oblie mie
Ses boens amis et ses serianz
En la fin de des et set anz
Pageu01P174
Demonstra queus home il esteit.
A l uis del mostier se seeit
Un ior tel esteit son usage
Lores plout a Deu que l image
Nostre dame parla et dist
Au segreistein que il queist
L ome Deu et l apelast enz.
Folio33d
Li segreistain ne fu pas lenz
Einz essi hors si baata
Mès nel quenut ne nel troua
Lors retorna et preia Deu
Qu il li enseignast en quel leu
Et queus il ert qu il n i fausist.
Lors reparla l image et dist
Li poures hom qui a l uis siet
C est cil qui a Deu plest et siet.
C est cil qui a Deu atalente
Kar il le sert o boenne entente.
Atant li segreitein s esmut
Et uint a lui et le quenut
Si li chai a piez et dist
Sire merci por Ihesu Crist
Le fiz Deu uos pri et requier
Ke uos entreiz en cest mostier
Et fetes a uostre deuise
Quanque uos plera en l iglise
Ker il plest a Deu et a nos.
Cil qui fu simples et hontos
En out la face aukes uermelle
Et li pueples en out meruelle
Qui ce ont oi et ueu
Por ce l ont puis bien queneu
Et l enorérent et chiérirent
Tuit cil qui parler en oirent.
Cil qui le monde entiérement
Out por plere a Deu solement
Folio34a
Adossé quant il uit l enor
Qu en li feseit out grant poor
Ke uaine gloire et uanité
Ne li tousist humilité
Sanz qui tot est ypocrisie
Quanqu apartient a sainte uie.
Por si grant peril eschiuer
Por ce que fort est l estriuer
Qu il est soutil et souduiant
Par nuit s en est torné fuiant
Dreit a la mer et dist qu ireit
A Tarse se Dex le uoleit
C est la uile dont saint Pol fu
Et quant il sereit la uenu
Il i seiorreit tot adès
Cum il aueit fet a Rohès
En l iglise saint Pol de Tarse
Qui n ert ne poure ne escharse.
Por la aler sus mer monta
Mès un uent la nef desuoia
Et chaça tant qu a la parsomme
Est ariuée au port de Rome.
Quant Alexi ueit le pais
Et quenoist dont il est nais
Ce peise lui mès plus n en puet
Quer fort iose est  fere l estuet .
Folio34b
Lors se porpense ensei et dit
Quant il plest au saint esperit
Ke i en la terre ou ie fui nez
Sui en tel maniére ariuez
Contre mon cuer g irai a Rome
Ne ia ne requerré nul home
D ostel fors solement mon pére
Quer ie ne cuit pas que i apére
N a ma color n a mon semblant
Que i onkes fusse son effant.
Issi le dist lors s en torna.
A Rome uint et encontra
Si comme Dex le uout son pére
Qui de la cort a l emperére
A son ostei s en retorneit
Et grant plenté o sei meneit
De conpaignons et de serianz
Comme haut home et bien puissanz.
Alexi s auance uers lui
Sire fet il  por Deu ie sui
Un poures hom qui ai mestier
Ke l en me doigie a mengier
Si uos requier par cherité
Por Deu qui maint en trinité
Qui de mal uos gart et deffende
Et uostre fiz uncor uos rende
Pageu01P175
uif et sain et sauf et hetié
Folio34c
Que uos aiez de mei pitié
Et me doingiez ma garison
De uoz aumones en meson.
Eufemien bien l escouta
D Alexi son fiz li menbra
Dont grant tendror au cuer li prist.
Un seriant apela et dist
Meinne cest home a mon ostel
Garde qu il n ait ne d un ne d el
Besoig soufrete ne mesese
Ne nule rien qui li desplese
Ne moleste ne nule rien.
Ce te commant ie mout trés bien
Ainz fai uers lui quanqu il uoudra
Et quanque mestier li sera.
Sire respont cil ie l otrei.
Lors l en mainne a l ostel o sei
Si li enseigne et leu et place
Ou il gise et meniust et face
Sa uolenté et tot son boen
Ausi comme se tot fust soen.
Tant comme Alexi fu nouel
Fu il ostelez bien et bel
Mès quant l en s ennuia de lui
Mout troua qui li fist ennui.
Garchonnalle male mesnie
Mout mal duite et mal enseignie
Folio34d
Dont ces riches osteus sunt plains
Qui sunt enrieures et uilains
Et poruers et de mal afere
Lau il osent et puent fere
Et qui plus est uers eus soufrables
Et eus plus fous et encreables
Qui ne se claime ne deffent
Cel folent il seurement.
S eus trouent home simple et mol
Il en geuent au chapifol
Et li font honte et uilanie
Que li seignor ne séuent mie
Toz les meffez de lor ostel
Por ce qu il entendent a el.
Ç auient souent et lot issi
Aueneit il a Alexi
Mout deboté fu et lediz
Et ramponez et escharniz
Tant que neis les laueures
Des poz et chureaus et ordures
Sor son chief li meteient il
Mout le teneient cort et uil
Et feseient mal a foison.
Mès il beueit tot por poison
Quer poison esteit ce sanz dote
Qu ausi con l en garist de gote
Ou d autre mal par poison beiure
Folio35a
Tot autresi qui ueut receiure
Auersité en penitance
Humblement et en pacience
II garist s ame de pechié
S en a Deu merci et pitié.
Mout se dist ueir saint Pol qui dist
Quicunques selon Ihesu Crist
ueut uiure o boenne intenciun
Il aura persecuciun
Ker qui plus est religios
Et plus li est contralios
Cil qui deçut par une pome
Eue et Adam le primier home
Et qui toz ueut a male fin
Treire par force et par engin
Por ce assaut en meinte guise
Ker meinte feiz par coueitisse
Des delez charnaus l escommuet
Et quant il ueit que il nel puet
ueintre par coueitise d ese
Si li fet dolor et mesese
Ou par lui ou par ses serianz
Dont mout est c est demage granz.
Il ueit que Alexi esteit
Chés son pére et lez lui aueit
Biens terriens a grant plenté
Dont il feist sa uolenté
Folio35b
Se il uousist changier sa uie
Dont il aueit duel et enuie
Que il ne poeit pas tant fere
Qu il le peust a ce atrere
Sis entiçout encontre lui
Et li feseit asez ennui
Que par angoise ou par destrece
S en reperast a sa richece
Et sa sainte uie chanchast
Ou seueaus non qu il s en uengast.
Pageu01P176
Isint est quant aucuns estriue
Boter desor l or de la riue
Un autre en l eue s il ne puet
Si s en aire et escommuet
Et le fiert de pié et de poig
Qu il salle en l eue par besoig
Ou seueaus qu il s en seit uengié
Tant qu il s en tienge a bien paié.
Alexi qui ce bien saueit
Comme cil qui grant sens aueit
Soufreit mout debenerement
Comme aignel simple et innocent
La uilennie et le despit
Sanz meffet et sanz contredit
Sans contençon et sans clamor
Fere n a dame n a seignor
Et plus esteit d eus corouciez
Folio35c
Que deable aueit si soz piez
Qu il en feseit son estrument
Qu il n ert de son auilement
De son mal ne de son hontage
Quer c ert son preu et lor demage
Et en atendeit grant corone
De Deu qui les biens guerredone.
Autres dis et set anz uesqui
Enz la meson son pére issi
Et quant il senti près sa fin
Il a demandé parchemin
Et enque a cil qui le gardout
Si li aporte quant il l out
Il i escrit tote sa uie
Si comme uos l auet oie
Et escrit tot de chief en chief
La mesestance et le meschief
Et les maus dont ill out adès
Et chés son père et a Rohès.
Deuant ce qu il dut trespaser
uout Dex son tresor encuser
Et dist une uoiz en l iglise
Au poeple qui ert au seruise
Alez si querez le saint home
Qu il pret por la cité de Rome
Ker il est si près de sa fin
Qu il trespasera le matin.
Folio35d
De cele uoiz qui fu oie
Fu tote la gent esbahie
Et la nouele tost seue
Par la cité et espandue.
Mès ne saueient en quel terre
II deussent tel homme querre
Quistrent le mès pas nel trouérent.
Pour ce par matin asemblérent
Le uendredi communement
A l iglise. Pape Innocent
I fu et li dui enperére
Archade et Honoire son frére
Et mout grant plenté d autre gent
Et preiérent deuotement
Deu qui lor enseignast ou esteit
Cil qui querre lor kemandeit.
Par la uolenté Ihesu Christ
Reuint une uoiz et lor dist 
En la meson Eufemien
Trouereiz le saint crestien. 
De la uoiz qu ill orent oi.
Meruellosement esioi
Furent tuit et grant et petit.
Lors ont a Eufemien dit 
Sire font il qu auez uos fet
Certes mout nos auez meffet
Folio36a
Qui tel tresor auez celé.
Non ai fet il por uerité
Le sachiez ainzceis uos di bien
Que uncore n en sai ie rien.
Lors apele et met a reson
Le seneschal de sa meson
Sez tu fet il nul home itel
Que tu oz ci en mon ostel
Certes sire fet il ie non.
Alon i donc et si sachon
Fet pape Innocent. uolentiers
Lors ua deuant tot li primiers
Eufemien por atorner
L ostel qu il n i ait qu amender
A receueir si haute gent.
Atant euos isnelement
Le uallet qui en garde aueit
Alexi tant comme il uiueit
Pageu01P177
Sire fet il pernez uos garde
Se ce fust cil que i ai en garde
Ker ie sai bien ie n en dot mie
Qu il esteit mout de sainte uie
Et aueit mout por uerité
Pacience et humilité
Et mout feseit grant penitance
De ieunes et d austinance
Et mout esteit en oreison
Et a l iglise et en meson.
Folio36b
Eufemien cele part uet
Mort le treuue uers lui se tret
Si le descoure et ueit sa face
Qui semblout clére comme glace
Si con Dex l out enluminée
Quant sa uie fu terminée.
Tant l esgarde qu il aperceit
Le parchemin que il teneit.
Il s abessa  prendre le uout
Mès unkes aueir ne le pout.
Lors uient ariére isnelement
Et a dit a pape Innocent
Et as autres  Troué auun
L omme Deu que nos queriun.
Lores lor conte de sa uie
Comme il l out du uallet oie
Et del parchemin qu il teneit
Qu il uout prendre mès ne poeit.
Parlant les a issi menez
Au cors ilec sont asemblez
Et font o grant deuociun
Deuant lui lor estaciun.
Son cors et sa face et sa chiére
Esgardent en meinte maniére
Et le parchemin que il tint.
Pape Innocent près de lui uint
Et a pris l escrit en sa main
Folio36c
Et le baille a son chapelein.
Cil lut l escrit en audience
Et li autre tindrent silence.
Quant Eufemien l entendi
Par poi le cuer ne li fendi
D angoisse et de duel que il ot
Ne pout unkes parler un mot
Le cuer li tremble et refreidist
Il pert la color et palist
Pasmé s est et esuanoiz
Ker le sanc est au cuer foiz.
Quant il reuint de pasmeison
En son sens et en sa reison
Il cort a son fiz si l enbrace
Bese li la bouche et la face
Les euz le front sanz dire mot
Et quant ce fu que parler pot
II se commence a doloser
Et a pleindre et a regreter
Alexi si pitosement
Qu il feseit mal a tote gent 
Alas fet il alas cheitif
C est grant dolor que ie tant uif.
Ker la meie uie ne dure
Fors por aueir malauenture
Et dolor dès ore en auant
A toz les iorz de mon uiuant.
Folio36d
Alexi beu fiz Alexi
Por quei m auez uos si trahi
Que uos tanz maus auez eu
Si près de mei sanz mon seu
Et si lonc tens unkes nel soi
Ne requenoistre ne uos poi.
Souffert auez tantes iniures
Tanz hontages tantes leidures
De uos garçons demeinement
Si ne uos failleit solement
Fors parler et uos descouurir
A aueir tot uostre plesir.
Ie cuidai quant uos fustes né
Beau fiz que Dex m eust doné
Force et aide en ma flebece
Et sostenance en ma uiellece
Et ballif et seignor et eir
De mon or et de mon aueir.
Mès Dex m a si dessesperé
Desconfit et desbareté
La mort uers qui nus n a deffense
Mout remaint de ce que fol pense
Beau fiz se uos fussiez ocis
En batalle ce m est auis
Por ce que ç auient corsaument
I en fusse plus legiérement
Et confortez et apaiez.
Folio37a
Mès i esgart que uos estiez
Pageu01P178
En mon ostel et en ma garde
Si estes mort par ma mesgarde
Quer ne fis pas ce que ie dui
uers est si quenois que i en sui
Mout copable de uostre mort
Et uos ueir de mon desconfort
lestes copable sans dotance
Quer sauiez la grant pesance
Et sauiez le grant torment
Que i aueie por uos souent
Et ueiez la lede hére
Et de mei et de uostre mére
N onques ne uos en prist pitié
uos feistes ueir grant pechié
Ker mout tost se uos uousisiez
En grant ioie nos meissiez.
Bel douz fiz ie uos ai fet querre
Et cercher par mer et par terre
N onques noueles n en oi.
Or uos ai troué mort ici 
Ie ment troué ne ai ge mie
Que i ai troué le cors sanz uie 
Trouer mort n est pas troueure
Mès perte dolerose et dure
I ai donc perdu non pas troué
Mon fiz que i aueie adiré.
 Alexi beu fiz Alexi
Folio37b
uos ai ie donc perdu issi
Oil ueir ie ne m en puis tere
Seueaus quant ie n en puis plus fere.
Alexi bel fiz i atendeie
De uos toz iors aucune ioie
Et a oir d aucune part
Bone nouele ou tost ou tart
De uos en aucune maniére.
Mès or n i atent fors la biére
Quer n ai retor de uostre mort
Ne rien a qui ie m en confort
Quer uos n auez frère ne suer
Et por ce n istra de mon cuer
Iamès ceste amertume hors
Tant cum i aie la uie el cors.
Que que cil feseit comme pére
Atant euos uenir la mére
Marmitouse et escheuelée
Breant comme beste effreée
Qui por ses foons est engresse.
A grant peine derompt la presse
Quant el uint la et le cors uit
Li cors li faut et l esperit
Sor lui se pame plusors feiz
Quer mout esteit si cuers destreiz.
Quant el reuint de pameison
En son sens et en sa reson
Folio37c
El cort a son fiz si l enbrace
Bese li la bouche et la face
Les euz le front sanz dire mot
Et quant ce fu que parler pot
El se commence a doloser
Et a pleindre et a regreter.
En sun cuer a si grant hachiée
Qu el se contient conme esragiée
El tuert ses poins ses cheueus tire
Ele s esgratine et descire
El bat et son pez et sa teste.
Et fet tel noise et tel tampeste
Et bret et crie et haut et bas
Que ie ne cuidereie pas
Qu ele criast si haut d assez
Quant Alexi son fiz fu nez
S est merueille qu el ne se lasse
De crier  Lasse lasse lasse
Lasse fet ele mon effant
Lasse ia l amoie ie tant
Trente et quatre anz l ai atendu
Or l ai troué or l ai perdu
Or puis ie certeinement dire
Que i ai troué dolor et ire
Et que i ai perdu tote ioie
Quer i ai perdu quanque i amoie
Douz Dez por que ne me gardastes
Mon fiz quant uos le me donastes
Folio37d
Ou por quei le me doniez
Quant tolir le me uoliez
Ce fu por mei plus corocier
Kar l ai perdu sanz recourier
Ce peise mei quer plus est pire
Pageu01P179
Le retolir que l escondire.
Beau fiz dont uos uint tel durece
Que uos seueaus en ma uiellece
Ne me feistes nul confort
Au meins einz que uosfussiez mort
Que se i eusse un sol petit
A uos parlé mon esperit
En fust mès toz iorz plus a ese
Mès ie dei bien estre a mesese.
Mes euz or del plorer asez
Tant que uos seiez toz lassez
Et tant que uos aiez perdue
Et la clarté et la ueue
C est dreiz quer se uos eusiez
Si bien comme uos deussiez
Alexi mon fiz auisé
Il ne fust ia si desguisé
Que ne l eusiez queneu
Quer asez l auiez ueu
A mes mains leuer et chouchier
A mes mameles aletier.
Folio38a
.....
Or ne faz mes fors enpireir
C est cil qui torna en mes flans
Par qui i ai soffert tant ahans
Iadis au nestre e au norrir
Mais li plus griés est au morir
Quer cels aleioit esperance
Or nos griéue desesperance.
Alexi beaus fiz beaus amis
En tel duel auez mon cuer mis
Que iamès nul ior que ge uiue
Ne serai fors lasse chaitiue
Ne n istrai de dolor amére.
uos qui sauez le cuer de mére
Aiez pitié en uostre cuer
De ma dolor quer a nul fuer
Ne porroit prou pitié auoir
Cil qui mon cuer ne puet sauoir.
Iloques reuint l esposée
Triste mate descheuelée
Qui le regrete durement
Quer el l amoit ueraiement.
Lasse chaitiue fet el lasse
Onques n oi de rien que i amasse
Ioie solaz ne compaignie.
Or ai usé tote ma uie
Et despendue ma iouente
En esperance et en atente
Folio38b
Et or ai ie del tot perdu
Ce que i ai toz iorz atendu.
Ceste perte est sor totes pertes
Kar or sui ie uueue adecertes.
Ainceis que mi sires morust
Aueie ie quel part qu il fust
Grant hennor del non de mari
Qu em m apelot femme Alexi
Mès or sui uueue sanz seignor
Sanz cest non et sanz cest ennor
Or n ai ie mès point de garant
Fors Deu a qui ie me commant.
Certes ie suis mout corociée
Qu il m a issi de tot lessiée
Quer il out m amor primereine
Si aura il la desreeine.
Ie ne sai nul autre confort
Que ie puisse aueir de sa mort
Fors que iamès autre n aurai
uirge sui et uirge morrai.
Mout en est triste et corocée
Et le regretent la mesnée
Et doucement se repenteient
Tuit cil qui meffet li aueient.
Touz le plorent communement
Ker aus suens grant pitié en prent
Et li autre en sont mout irié.
Folio38c
Que de corouz que de pitié
N i a cil qui n en seit marriz
Pleine meson de ploreiz
Peust l en ueer a cele hore.
Chascun le pleint chascun le plore.
Lors kemanda pape Innocent
Que li cors fust mout richement
Conreez et en biére mis
Plusors s en sunt si entremis
Que il l ont mout bien atorné
Atant s en sunt d ilec torné
Et en portent dreit a l iglise
Pageu01P180
Le cors por fere le seruise.
Mes einzceis que il fussent la
Mout grant pueples i asembla.
Chascun se peine d aprochier
A la biére et a le touchier
Por reuerence et por santé
Et tant en i uint grant plenté
Que il i firent mout grant presse.
L un se drece l autre s abesse
L un enpeint l autre et hurte et bote
De teste ou d espaule ou de cote
L un chiet adenz et l autre enuers
L un del tort l autre del trauers
L un uet auant et l autre arriére
Por passer par desouz la biére.
Mout ont les porteors lassez
Folio38d
Mès miracles i out asez
Comme de contrez redrecier
De malades essanicier
Et de rendre oie et ueue
A ceus qui l aueient perdue.
Quant li dui enperére ueient
Les miracles qui aueneient
Sor lor cous ont la biére mise
Si l en portent dreit a l iglise
Saint Boniface. Por la presse
Departir qui mout les compresse.
Font semer deniers ça et la
Mès gueres ne lor profita
Car li pueples plus uolentiers
Cort a la biére qu aus deniers
Au mostier uiénent a grant peine.
Le cors gardent une semeine
Et ont fet fere de nouel
Un sarcoil mout riche et mout bel
Et bien ouré d or et d argent
Et entallié bien soutilment
A flors a pierres precioses
Bien cléres et bien uertuoses.
Ileques ont le saint cors mis.
Issi fet Dex de ses amis.
Or preun Deu deuotement
Tuit et totes communement
Folio39a
Que il nos doint par sa pitié
Si espurger nos de pechié
Et d ore en auant uiure issi
Que nos ouec saint Alexi
Puisson estre par sa preiére
En uie et en ioie planiére.
Amen.
*** END
