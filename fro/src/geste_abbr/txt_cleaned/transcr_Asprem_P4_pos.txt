li tun conseil m at meínt mestír eu
as colps doner al brant d acír mulu
te ai deuant mei tut dís bñ coneu
trestut recuuerent ent᷑ le tun escu
ainz ke le tun tresor i seit uenu
uos ert lí miens par matinet rendu
men escintre quant tu l auers ueu
me diras k enkes grennur ne fu
car de duner mar serras esꝑerdu
tant en donez que tuz aeiz uencu
que tut s en augent de íoíe reuestuz
quant li duc .N. ot parler sun seinur
idunc ot gre ioie unches n en ot grenur
barun fet il nel tenez a folur
cestui seruez sanz nul contredítur
ki aprez deu a sur tuz la ualur
io en sui ostage al grant e al menur
tel í unt sa fíz a pouere uauasur
ki al partir serat duc u conteur
a uns arceuesques cõmẽce a paller
gentíz hum fud e ioifne bachelér
a grant merueille se fet a tuz amer
n a duc en france tant se sace pener
ki si grant cust uoille a tuz mener
mieuz eme il cheuals achater
e beles armes as uallez adubber
qu il ne faít tresor á ámasser
ne heritage ne feu ne uolt clamer
e qui uoldrat le reí desheriter
il deít en l ost ensemle od lui aler
porter ses armes e sun cheual mener
cũbatre sei sanz nul desordener
a l apostoille le cõmence a mustrer
sire apostoille ne uos en deit peser
nus deuũ ml̃t les cheualírs amer
quant nus sumes a nostre disner
e nus serruns a matines chanter
il se cumbatent pur les almes sauuer
e nos e cest uostre abbes fromer
deuuns pur eus noz tͤsor enfundre
tant lor en deít chascun de nos doner
que il nos uiegent seruír e honorer
e ainz que lí reís se life de suz le pín
ne qu il se dresse del perun acerín
les dras de seí de paille alisandrín
les granz ostrus les falcus peteuín
Les riches pieres e les copes d or fin
iceles dune .k. li fiz pepín
as gentíz hũmes ke sunt de riche lín
les palefrais les dras e les deniers
ces done .k. as poures cheualiers
le uer le grís e les ignaus destrirs
les falcus les muez esperuírz
cels done .k. as bachellers legers
as damisiaus as nouais primsautirs
duc fist li reis a chascun sun uoler
treis cent cheuas i donat einz le ser
naíme parole qui ot le grant saueír
seignurs faít il io uos uoil dire uer
a cestui deit curone al chif seér
il put u͛s deu ⁊ al puple ualer
de cestui faites nrẽ sire e uostre ér
ki apres deu ad sur tuz le poreír
ooez seignurs que defent .k.
e sil defent a tuz cels d alemaigne
a cels de pulle ⁊ a cels de romaigne
de lũbardíe d angou e del maigne
e sil defent a tuz cels de bertaigne
ke il n i ait si hardi cheuataigne
ke a dãmisel negul espee coigne
kar s íl le fait ia ne ert ior ne s en p
n ert si hardi que en sa t͛re remaine
ne se penst ia n9 reis pur sa posnéé
ke cheualier face en sa cuntreiéé
uienge en sa cort quant ert assẽléé
cascun dura e cheual e espéé
hab͛c e helme escu e lance planéé
e tut íco que cheualír agréé
dunt ad mestír en bataille numéé
li reis en ad sa curorne iuréé
si aut͛ment est la chose purparlle
telle fra sil est en la matinéé
que ert iriez ainz que seít la uespréé
pus lur durez e armes e denírs
si lur dorrez dras a remuers
iu lur durai espees e destrers
⁊ a auilance nel uoil auer premiers
ia ne deit estre nul ꝓdome losengíer
de bein pramettre e de doner loirs
meis bíen p̃mettre e doner uolentírs
e de seít menbrez e custumírz
ke ses duns sent larges e plenírs
e ne seít pas orguillus e fírz
de sa parole eschuís ne motieríez
de bel parler as poures cheualírs
de sa parole les aimt e tienne chires
si fra co dunt il en est mestrers
si en prendra les maueis reꝓuers
ore fu li reís tut ioiant e tut líez
nul ne se parte qu il ne seit tut aítiéz
u.íí mile s en sunt uantez e afichíez
de lui seruír p͛st e apareeillíez
deus ducs se drescent e .N. fu le tierz
deuant le rei se sunt agenulíz
drez enperer si pleit or oiez
co díent cist que il sunt aprestez
cels qui sunt seuz sur ces pailles cochíez
suz ciel n at t͛re si uos la uoliez
ne la cunquergent od fers e od espíéz
trop uos sunt pres saracin herb͛gíez
mut nus en peisse que u9 tant en lessíez
quant li reís l ot sis en ad mercíez
mais q̃ tant feites que de moi la uengiéz
lí mangier fut prez é áparelíez
e les napes mises es les u9 assíez
sur les salereíz le cutealx cuchíéz
par mi la sale deus c en ueisíez
uestu de uer e d ermín enguléz
fíz sunt as ducs ⁊ a cuntes preiséz
ainz que li reís se dreca sur ses píez
luí presentẽt al perun teus deítéz
dunt ainz ne fu si grainz ne sí irríez
ne noz franceís si mal desconseilíez
e ainz q̃ li reís seit ale al mangíer
ne q̃ il se dreca de sun perun d acier
de rei d affriche es uos un messag͛
descendu est de un fauue destͥer
aukes ert megͤz e las ert del errer
il out un meis acũpli auant ier
ke de repos nen ot un ior entír
maís qͥl ueist a l eire cõmencíer
suz ciel n at beste pl9 feist a p̃siér
n ẽ nule t͛re plus feist a cõmencier a cuuoitier
en mi la sale le uassal descendié
bloi ot le peil menument t9chíe
sur les espaules l ot detries chocíez
desi as hanches erent il rengiez
gros ot les oilz le uis apert e lié
n ot plus bele ne plus deliez ne l a pucele plus bel ne deliez
meis que del uent é del chaut fu allez
gros contre quor e le píz bñ taillíez
par les costez grant e alígniez
dreite ot la gambe e bñ turne le pie
mult lí auínt l espurun ke ot galcíe
poi truuissez hume miez ensengníe
de tuz languages fu bñ aromancíe
si est d un iupe de palle despolíe
il remist sengle en bliaut camosíé
ki fud as cutes d ambes parz trenchiez
deceint le brant al punt de or entaillíe
a un turchople les ad tuz treis carchíe
pas auant autre s est al rei aspremíe
ẽ haut parole ke bñ fud entendie
cel mahũmet ki paens ont praíe
par qui nus sumes leuez e escaucíe
gart agulant e elmunt le presíe
triamodes e gurrant l enueisíe
e tut le puple ki est ot eus logíe
e il confunde .k. le tres quidíe
e tuz iceus qui co li unt conseillíe
ke tant nos a lunguement oblíe
que mun seignur est od tei corecíe
ẽ ta terre ad un meis cheuachíe
bin purras díre ke mar as espleíte
par tun untrage tu serras issilliez
e iol te di ki sa sui enuoie
tut a le regne destͧit e eissillie
qui cest anel me fud al ad a men dei baillíe
ne fud pas leide ainz ot le frunt dulgié
par drueríe si li ai otreí
ke ia ne me ert del deí meis sachíe
si aurai mort un franceis ot l espí́é
ami dist .k. deu en prenge pítíe
l epereur feites mei escoter
il sunt treis terres q̃ io sai bñ nomer
asíe a nun l une europe sa per
la tierce a nun affrike ne pouũ trouer
icels treis teires qui funt partir par mer
ki funt les ílles e la t͛re seuerer
mun seignur ad la grenur a garder
l aut͛ ír en firent paens un sort iurer
k ices deueít a icele acliner
pur co uíenc ci le message porter
e l ost s en uíent ne l osent pas tresturner
ami dít .k. cũ te faiz numer
balam m apelent issi me faz apeler
e serf le reí de message porter
si nel serf pas de mencoge cunter
si il est chose qu el estuce pruuer
uers un uassal le uoil en chapm mustrér
or tien mun guage si tu les os penser
al meillur hũme q̃ tu purras trouer
e io irai mes harmes achater
del or de aufríc q̃ io ai fet porter
e cil tun me put en chapm mater
de mun séél frai ia ensééler
unnes enseignes i frai enbreuer
que tu fras a mun seignur porter
iames nul íur nel uerrez trespasser
tu es fou reis io ne te quier celer
tu n as pas gent pur la t͛re guuarder greuer
tant te querũ q̃ te porum trouer
ne te garra boís ne t͛re ne ne mer
se ne poes cume autre oisel uoler
or ten cest brif si fai dedenz garder
si tu ne cres co que tu m oz cunter
si me faites sí uílment demener
kum larun ki est entrepris d ẽbler
si co n es ueír que tu m oz ci deiuger
ap̃s le bref te uoderaie ie mustrer
co que mi sires m osad cõmander
sur un mantel ad fait le brif íuter
li reis le baille al bon abes fromer
cil frainz la cire si comence a penser
laische le deit si lest le brif aler
turpins de reins le ueit suz leuer
empereur uos faites a blamer
ki a tels hũmes faites uos bries liurer
iu ui iadis quant il ert bacheler
e cascun iur ert al uín en sun celír
mot li oi prametre e poi doner
saciez que co lui faít les oilíz lermer
or quid il ses tresors enfundrer
que lui estuce e partír e doner
alez danz abes les matines chanter
melz leisiez lutiez la uíe saint homer
mes io lirrai qu en sauerai deuiser
al bon abe n en out que curecír
de sei rescoure fu sages e manier
ne truuissez mielz se sust aidír
sire arceuesche ne uos deít ennuír
ki mei uodert e uos par dͤit iugíer
il nus f͛reit les menbres tus trenchíer
quant nus auum le rei a conseillír
ne se penst prínce qui terre ad a ballír
que de sun clerc face sun conseilir
mais le face de sun bon cheualír
ki a buisun li puisse auer mester
e por sun cors le sun uiolle li esgangier
qant l empereur les ot de motz tẽcír
trestute sa ire lui fũt asuager
leissez danz abes parler le messagír
li arceuesche se drece en estant
si ad parle hautement en oánt
oez seínur co que mande agulant
il sunt treís terres il en ad la pl9 grant
de sa calabre que co ben est ca auant
n i ad remés fẽme ne enfant
balam íure mahum e teruagant
pur co lui uus fait karles cest matalant
pur sul itant que es en deu creant
co uostre col n estendes sos sen bͣnd
e de sa leí n estes recunisant
pur uostre uie ne dorei ge un besant
dient franceis bñ parole balant
e bien manace e de buche e de guuãt
oez seignurs unchore u9 ai a dire
reis agulant uínt ot ml̃t grant ire
cristiente uolt a estrus destruire
ot ses deus meins uos uoderat il ocír
elmunt sun fíz f͛rat a rome síre
des sararacins at o lui tele enpire
n at hũme al munde que seít co seust descͥure
pur co q̃ il eust receu batestirre
pur nule íoíe en ust talenz de ríre
kar si tel ost uers xͥens se uíre
onques ne fu pl9 dolerus martire
oez seingnurs dunt agulant tẽcone
cristíente destruít e depersone
elmunt sun fíz uolt coroner a rome
a uos meimes abatera la corune
Turpins parole mes n a talent q̃ ríe
reís agulant uient ot sa baruníe
par set feíz c m conduit en sa baillie
par haute mer uient ot ml̃t grant nauíe
reis troiens sun einzne fíz les guie
tant i at gent n i a nul qui uer en díe
ainz que uingez as plenz de lũbardie
ne que ueez uerzails ne iuorie
Deu͛rs la u la t͛re ert sasíe
xp̃ıente en ert si mal baillíe
n i aura hũme ki ne perde la uíe
e uos meimes kis auez en ballie
ki consentes ceste noueleríe
metez le col suz l espee forbíé
e s il tant ne faít q̃ il ne uos occíe
uos ne f͛rez iames cheualeríe
ẽ autre t͛re auerez une baillie
ke uos uaudrat une senechausie
a icest prisun mot est la chartre finíe
co dit balam enten enpereur
que dirai ge agulant mun seinur
de tei cũbatre od lui n at nul retur
plus que del ane e del muier ostur
cent mile sunt nrẽ cõmenceur
e io en dei estre le premier fereur
io l ai en fiu si urent mi anceur
sur un cheual si blanc cũ flur
fauue ne gris eínz est de une colur
nient menur de autre eínz ẽ un poi grenur
quant uos uerrez uos gent iuster as lur
n estes pas sein n auez tant de paur
se urẽ ioíe ne uos tͧne a dolur
ot le li reis mut en ot grant irrúr
ferír le uolt mes les dux .N. i curt
merci biau síre pur deu le creatur
ia uos turnerũt a mal tut li plusur
dit l empereír il ment li lecheur
di tun seignur sanz nul cõtredítur
que aínz quatre meis n i aurat il d icest iur
en asp̃munt porteraí ma orreflur
tant cũme deu saue le min cors
n auerai io ia terrien seignur
balam out ire del reí qͥ l ot enpẽse
que le ferist se il ne fust oste
des ore parole cũ cheualier menbre
de sun message quan il ot cele
rei .k. entent q̃ agulant te a mande
par mei l orras ki il fu cumande
pur sun treu q̃ ne li as porte
ua tost a lui q̃ il ne seit trestrũne
fai lui humage ueant tut sun barne
si nel faíz a malur fus ne
ne te lerra ne chastel ne cíte
ne bois ne tur ne plein ne fermete
korune al chif ne autre dignete
n i auerat hũme de tun línage ne
que il puisse ateindre en la cristiente
que d un des mẽbre ne seit deshonore
u puig cope
u al mex ert as furches encroe
puis te si cũ at en pense
ta prime barbe que as en tel chierte
a la maníre de runcin escurte
te ert recope e le peil trenchie tͧnsune
ne auras pel que ne te seit pele
e puis seras a runcin traine
tant cũ ore dure tute ta poeste
unques puis le ore q̃ adam fu furme
e tut li munt li fu abandune
ne fu hũme si uilement demene
itel est l ire de agulant le sene
nel corocíer ne saes si ose
num f͛ras tu n es pas a co mudle
iombles hom es si as poi endure
n as nul mestír fors d estre encurtine
en tes chambres seigníe e uentuse
souent baingníe e chuchíe e leue
co afier a hume ki est de iombe éé
deheit reis en sun paleis mate
ki de tant regnes est síres clame
puise estre de sun ostel iute
recreant es iol sai de uerite
par tei sarazíns en uilte charun
n auerunt uers quí mustrer lur frete
mut est grant hunte hũme de tun éé
que siscle est de te encumbre
mais par icel deu qui tant ad humilite
que ɑGl̃ me teneít en tel chírter
que sun message t at par ma buche mande
suz cíl n at hũme tant cũ lí munde ẽ léé
fors sul mun cors e mun brant acere
si en ert par meí le pais aquíte
par l entrecop od le bon brant acere
que li pendi al senestre coste
par íre l at tant de feorre íete
d un demí peléé li pace le brandíre
le que q̃ fust sens u folíe
ia en fust .k. par mí le chíf elme
quant .N. od ses braz acoléé
par fol ne tint e pur demusure
e tels lx en sunt o lui íure
que ia usent le sicle deliure
que message díe tut sun pense
meis de plus faíre ne lui laissez sun gre
kar surquidance l aurat tot afole
quant hoger l ot pur poi n est forsene
colur lui mue li sanc li ẽ trouble
grens e plen d íre s est u͛s le rei turne
en itel guise l at aresune
oger parole ki gref ire susprent
dreíz enperírer fait il a me entent
par icel deu a qui li munt apent
ki en la uirgine uint par anũcement
se a ceste fíe passez mun talent
de cest glutun ki cí ueí en p̃sent
ke ore endreít ne prenge uengement
