Nostre empereres fist ses briés saieler . 
Il fait mander quan k   il peut aüner  
. lx . mil en a bien amassé . 
Les os s   esmeuuent  or penst Dieus del guier  
De Saint Denis fait l   ensaigne porter 
Li dus Garins ki tant fait a loer  
N   ot tel baron dusc   a la Rouge Mer . 
Et Begue fait l   ost rengier et sierer  
Il n   a baron en l   ost nel doie amer . 
A Soissons uinrent  si com i   oï conter  
Aual le pré se keurent adouber . 
La ueïssiés le uitaile amener  
De maintes pars cheualiers aüner . 
De Soissons partent quant il dut aiourner  
Dusc   a Bruiieres ne uorent arester  
Illeuk a fait li roys sa gent armer  
Begue et Garins en font auant aler  
Guille . aueuk et Fromont le sené  
Atout . xx . m cheualiers adoubés  
Desci en l   ost ne se sont aresté . 
La ueïssiés maint cheualier uerser  
Begon en donnent le los li baceler 
De bien ferir et de lance porter . 
Leur escief font partir et deuiser  
Begue donna le sien  ki mout fut ber . 
uers Flandres tournent pour le terre gaster  
Et Flamenc uinrent au roy merchi crier  
 Hé  gentieus roys  aiiés de nous pité  
 Que ne nous faites nostre terre gaster   
Mais ainc ne porent au roy merchi trouuer . 
Deuant le roy en sont uenu ester . 
Begue li dus  qui mout fist a loer  
Et dist au roy   Tout çou laiiés ester  
 Qui merchi crie il le doit bien trouuer  
 Dieus le commande ki tout a a sauuer .  
Dont dient tout   Ychils estera ber  
 Et s   il est saiges il peut assés donner .  
La trieue donnent et si font pais fremer . 
Adont parolle Garins li gentieus ber  
 Sire   fait il   a uous me ueul clamer  
 Roys Anseys me ueut deshireter  
 Ma terre tient ke deuïsse garder . 
 Nel deüssiés souffrir ne endurer  
 A uous en doit li drois fiés retourner  
 En toutes cours garandir le deués . 
— Faites le bien  sire   che dist Hardrés . 
 Pour coi feriés uo gent arier tourner  
 Alons a Mès dont i   oie Garin parler . 
 Quant i serons faites le roy mander 
 Qu   il laist uo terre  n   i ait soing d   arester  
 Et s   il nel fait  mais m   en uolras tourner  
 Si aras fait tout ius la tour uerser .  
Et dist li rois   Si com uous commandés .  
A itant font les grans os arouter  
A Fromondin font l   ensaigne porter  
Mout en sont lié chil legier baceler . 
Ensanble en uont  cui qu   en doie peser  
A Mès en uinrent droit a . i . aiourner  
Dont fissent trés et pauillons leuer  
Lor mesaigiers font en la uile entrer 
Parler au roy  k   il le cuident trouuer . 
En la uile entrent li mesaige Pepin 
Parler au roy se le peuent ueïr . 
Parla premiers Hardrés au poil flouri  
 Nostre empereres   fait il   m   enuoie chi  
 Des fiés le roi estes a tort saisi  
 Par moi uous mande  ke uous ueés ychi  
 Que li rendés sa terre et son paiis . 
— I   en parlerai  sire   dist Anseys . 
— uous ferés bien  sire   Hardrés a dit  
 Car bien sachiés qu   en poroit estre pis .  
Anseys fait la gent a lui uenir  
 Consilliés moi  signeur baron   fait il  
 Bien sai ke tieng a tort le fief Pepin  
 Et si nel puis contre lui garentir . 
 K   en loés uous  franc cheualier gentil  
— Rendés li  sire  pour Dieu ki ne menti  
 Si ert a pais li terre et li paiis .  
A ces paroles ont fait Garin uenir  
Si li rendi quan k   il y dut tenir . 
Quant çou ot fait n   en demoura enki  
Ançois s   en ua arier en son paiis . 
Chi uous lairons . i . poi del roy Pepin  
Si uous dirons del riche roy Tieri  
Moriane ot et ual—parfonde ausi . 
Li . iiii . roy sont en sa terre mis  
Toute li gastent sa terre et son paiis  
Il prent consel comment pora garir . 
Ses mesaigiers enuoia a Pepin  
Ioffroy  Gautier et conte Bauduïn  
De ual— parfonde se sont en France mis  
Ainc ne finerent si uinrent a Clugny  
Illeuk demandent nouueles de Pepin  
On leur ensaigne a Lengres  la fort cit  
La tient sa court  ainc hons si grant ne uit  
Begue y est et ses freres Garins  
Hardrés  Fromons  Guillaumes li marchis . 
Es les mesaiges ki uinrent a Pepin . 
Premiers parla Ioffrois li fieus Gaudin  
Que bien l   oïrent Mansiel et Angeuin  
Et Loherenc  Baiuier et Poiteuin . 
Chieus Damedieu ki de l   aige fist uin 
Quant sist as noces de Saint Archedeclin . . . 
