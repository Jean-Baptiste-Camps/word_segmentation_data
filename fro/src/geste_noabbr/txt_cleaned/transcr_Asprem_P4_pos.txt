li tun conseil m  at meint mestir eü 
as colps doner al brant d  acir mulu 
te ai deuant mei tut dis bin coneü 
trestut recuuerent entur le tun escu . 
ainz ke le tun tresor i seit uenu 
uos ert li miens par matinet rendu 
men escintre quant tu l  auers ueü 
me diras k  enkes grennur ne fu . 
car de duner mar serras espererdu 
tant en donez que tuz aeiz uencu 
que tut s  en augent de ioie reuestuz . 
quant li duc Naimes ot parler sun seinur 
idunc ot ioie unches n  en ot grenur . 
barun fet il nel tenéz a folur . 
cestui seruéz sanz nul contreditur 
ki aprez deu a sur tuz la ualur . 
io en sui ostage al grant e al menur . 
tel i unt sa fiz a pouere uauasur 
ki al partir serat duc u conteur . 
a uns arceuesques commence a paller 
gentiz hum fud e ioifne bacheler 
a grant merueille se fet a tuz amer . 
n  a duc en france tant se sace pener 
ki si grant cust uoille a tuz mener . 
mieuz eme il cheuals achater 
e beles armes as uallez adubber 
qu  il ne fait tresor a amasser . 
ne heritage ne feu ne uolt clamer 
e qui uoldrat le rei desheriter 
il deit en l  ost ensemle od lui aler 
porter ses armes e sun cheual mener 
cumbatre sei sanz nul desordener . 
a l  apostoille le commence a mustrer 
sire apostoille ne uos en deit peser . 
nus deuun mut les cheualirs amer 
quant nus sumes a nostre disner 
e nus serruns a matines chanter 
il se cumbatent pur les almes sauuer 
e nos e cest uostre abbes fromer 
deuuns pur eus noz tresor enfundre . 
tant lor en deit chascun de nos doner 
que il nos uiegent seruir e honorer . 
e ainz que li reis se life de suz le pin 
ne qu  il se dresse del perun acerin 
les dras de sei de paille alisandrin 
les granz ostrus les falcus peteuin 
Les riches pieres e les copes d  or fin 
iceles dune Karles li fiz pepin 
as gentiz hummes ke sunt de riche lin . 
les palefrais les dras e les deniers 
ces done Karles as poures cheualiers 
le uer le gris e les ignaus destrirs 
les falcus les muez esperuirz 
cels done Karles as bachellers legers 
as damisiaus as nouais primsautirs 
duc fist li reis a chascun sun uoler 
treis cent cheuas i donat einz le ser . 
naime parole qui ot le grant saueir 
seignurs fait il io uos uoil dire uer 
a cestui deit curone al chif seer 
il put uers deu et al puple ualer 
de cestui faites nostre sire e uostre er 
ki aprés deu ad sur tuz le poreir . 
ooez seignurs que defent Karlemaigne 
e sil defent a tuz cels d  alemaigne 
a cels de pulle et a cels de romaigne 
de lunbardie d  angou e del maigne 
e sil defent a tuz cels de bertaigne 
ke il n  i ait si hardi cheuataigne 
ke a danmisel negul espee çoigne 
kar s  il le fait ia ne ert ior ne s en p . 
n  ert si hardi que en sa terre remaine . 
ne se penst ia nus reis pur sa posnee 
ke cheualier face en sa cuntreiee . 
uienge en sa cort quant ert assemlee 
cascun dura e cheual e espee . 
haberc e helme escu e lance planee 
e tut iço que cheualir agree 
dunt ad mestir en bataille numee 
li reis en ad sa curorne iuree 
si autrement est la chose purparllé 
telle fra sil est en la matinee 
que ert iriez ainz que seit la uespree 
pus lur durez e armes e denirs 
si lur dorrez dras a remuers 
iu lur durai espees e destrers 
et a auilance nel uoil auer premiers . 
ia ne deit estre nul prodome losengier 
de bein pramettre e de doner loirs 
meis bien premettre e doner uolentirs 
e de seit menbrez e custumirz 
ke ses duns sent larges e plenirs 
e ne seit pas orguillus e firz 
de sa parole eschuis ne motieriez 
de bel parler as poures cheualirs 
de sa parole les aimt e tienne chires 
si fra co dunt il en est mestrers 
si en prendra les maueis reprouers 
ore fu li reis tut ioiant e tut liez . 
nul ne se parte qu  il ne seit tut aitiez . 
uii mile s  en sunt uantez e afichiez 
de lui seruir prest e apareeilliez 
deus ducs se drescent e Naimes fu le tierz 
deuant le rei se sunt agenuliz 
drez enperer si wspleit or oiez . 
ço dient cist que il sunt aprestez 
cels qui sunt seuz sur ces pailles cochiez 
suz ciel n  at terre si uos la uoliez 
ne la cunquergent od fers e od espiez . 
trop uos sunt pres saracin herbergiez . 
mut nus en peisse que uus tant en lessiez . 
quant li reis l  ot sis en ad merciez . 
mais que tant feites que de moi la uengiez . 
li mangier fut prez e apareliez 
e les napes mises es les uus assiez 
sur les salereiz le cutealx cuchiez . 
par mi la sale deus c en ueisiez 
uestu de uer e d  ermin engulez 
fiz sunt as ducs et a cuntes preisez 
ainz que li reis se dreça sur ses piez 
lui presentent al perun teus deitez 
dunt ainz ne fu si grainz ne si irriez 
ne noz franceis si mal desconseiliez . 
e ainz que li reis seit alé al mangier 
ne que  il se dreça de sun perun d  acier 
de rei d  affriche es uos un messagier 
descendu est de un fauue destrier 
aukes ert megrez e las ert del errer 
il out un meis acumpli auant ier 
ke de repos nen ot un ior entir . 
mais quil  ueïst a l  eire commencier 
suz ciel n  at beste plus feist a presier 
n  en nule terre plus feist a cuuoitier . 
en mi la sale le uassal descendie . 
bloi ot le peil menument tuschie 
sur les espaules l  ot detries chociez 
desi as hanches erent il rengiez 
gros ot les oilz le uis apert e lié . 
ne l  a pucele plus bel ne deliez 
meis que del uent e del chaut fu allez . 
gros contre quor e le piz bin tailliez 
par les costez grant e aligniez 
dreite ot la gambe e bin turné le pié 
mult li auint l  espurun ke ot galcié . 
poi truuissez hume miez ensengnié . 
de tuz languages fu bin aromancié 
si est d  un iupe de palle despolié 
il remist sengle en bliaut camosié 
ki fud as cutés d  ambes parz trenchiez . 
deceint le brant al punt de or entaillié 
a un turchople les ad tuz treis carchié . 
pas auant autre s  est al rei aspremié 
en haut parole ke bin fud entendié 
cel mahummet ki paens ont praié 
par qui nus sumes leuez e escaucié 
gart agulant e elmunt le presié 
triamodes e gurrant l  enueisié 
e tut le puple ki est ot eus logié 
e il confunde Karle le tres quidié 
e tuz iceus qui ço li unt conseillié 
ke tant nos a lunguement oblié 
que mun seignur est od tei corecié . 
en ta terre ad un meis cheuachié 
bin purras dire ke mar as espleité . 
par tun untrage tu serras issilliez . 
e iol te di ki sa sui enuoié 
tut a le regne destruit e eissillié 
qui cest anel ad a men dei baillié 
ne fud pas leide ainz ot le frunt dulgié 
par druerie si li ai otrei 
ke ia ne me ert del dei meis sachié 
si aurai mort un franceis ot l  espié . 
ami dist Karles deu en prenge pitié . 
l  epereur feites mei escoter . 
il sunt treis terres que io sai bin nomer 
asie a nun l  une europe sa per 
la tierce a nun affrike ne pouum trouer . 
icels treis teires qui funt partir par mer 
ki funt les illes e la terre seuerer . 
mun seignur ad la grenur a garder . 
l  autre ir en firent paens un sort iurer . 
k  ices deueit a icele acliner . 
pur co uienc ci le message porter 
e l  ost s  en uient ne l  osent pas tresturner . 
ami dit Karles cun te faiz numer 
balam m  apelent issi me faz apeler 
e serf le rei de message porter 
si nel serf pas de mencoge cunter 
si il est chose qu  el estuce pruuer 
uers un uassal le uoil en chapm mustrer 
or tien mun guage si tu les os penser 
al meillur humme que tu purras trouer . 
e io irai mes harmes achater 
del or de aufric que io ai fet porter 
e cil tun me put en chapm mater 
de mun seel frai ia enseeler 
unnes enseignes i frai enbreuer 
que tu fras a mun seignur porter 
iames nul iur nel uerrez trespasser . 
tu es fou reis io ne te quier celer . 
tu n  as pas gent pur la terre guuarder 
tant te querum que te porum trouer 
ne te garra bois ne terre ne mer 
se ne poes cume autre oisel uoler . 
or ten cest brif si fai dedenz garder 
si tu ne cres co que tu m  oz cunter 
si me faites si uilment demener 
kum larun ki est entrepris d  embler . 
si co n  es ueir que tu m  oz ci deiuger . 
apres le bref te uoderaie ie mustrer 
ço que mi sires m  osad commander 
sur un mantel ad fait le brif iuter 
li reis le baille al bon abes fromer . 
cil frainz la cire si comence a penser 
laische le deit si lest le brif aler . 
turpins de reins le ueit suz leuer 
empereur uos faites a blamer 
ki a tels hummes faites uos bries liurer . 
iu ui iadis quant il ert bacheler 
e cascun iur ert al uin en sun celir 
mot li oï prametre e poi doner . 
saciez que co lui fait les oiliz lermer 
or quid il ses tresors enfundrer 
que lui estuce e partir e doner . 
alez danz abes les matines chanter . 
melz leïsiez la uie saint homer 
mes io lirrai qu  en sauerai deuiser . 
al bon abé n  en out que curecir 
de sei rescoure fu sages e manier 
ne truuissez mielz se sust aidir 
sire arceuesche ne uos deit ennuir . 
ki mei uodert e uos par dreit iugier 
il nus ferreit les menbres tus trenchier . 
quant nus auum le rei a conseillir 
ne se penst prince qui terre ad a ballir 
que de sun clerc face sun conseilir 
mais le face de sun bon cheualir . 
ki a buisun li puisse auer mester 
e por sun cors le sun uiolle li esgangier . 
qant l  empereur les ot de motz tencir 
trestute sa ire lui funt asuager . 
leissez danz abes parler le messagir . 
li arceuesche se drece en estant 
si ad parlé hautement en oant 
oez seinur co que mande agulant . 
il sunt treis terres il en ad la plus grant . 
de sa calabre que ço ben est ca auant 
n  i ad remés femme ne enfant . 
balam iure mahum e teruagant 
pur co uus fait karles cest matalant 
pur sul itant que es en deu creant . 
co uostre col n estendés sos sen brand 
e de sa lei n  estes recunisant 
pur uostre uie ne dorei ge un besant 
dient franceis bin parole balant 
e bien manace e de buche e de guuant . 
oez seignurs unchore uus ai a dire 
reis agulant uint ot mut grant ire . 
cristienté uolt a estrus destruire 
ot ses deus meins uos uoderat il ocir . 
elmunt sun fiz ferrat a rome sire . 
des sararacins at o lui tele enpire 
n  at humme al munde que co seüst descriure 
pur ço que il eüst reçeü batestirre 
pur nule ioie en ust talenz de rire 
kar si tel ost uers Crestiens se uire 
onques ne fu plus dolerus martire 
oez seingnurs dunt agulant tençone 
cristienté destruit e depersone 
elmunt sun fiz uolt coroner a rome 
a uos meimes abatera la corune . 
Turpins parole mes n  a talent que rie 
reis agulant uient ot sa barunie 
par set feiz c m conduit en sa baillie . 
par haute mer uient ot mut grant nauie . 
reis troïens sun einzne fiz les guie . 
tant i at gent n  i a nul qui uer en die . 
ainz que uingez as plenz de lunbardie 
ne que ueez uerzails ne iuorie 
Deuerrs la u la terre ert sasie 
Crestienté en ert si mal baillie 
n  i aura humme ki ne perde la uie 
e uos meimes kis auez en ballie 
ki consentés ceste nouelerie 
metez le col suz l  espee forbie . 
e s  il tant ne fait que  il ne uos occie 
uos ne ferrez iames cheualerie . 
en autre terre auerez une baillie 
ke uos uaudrat une senechausie . 
a icest mot est la chartre finie . 
co dit balam enten enpereür 
que dirai ge agulant mun seinur 
de tei cumbatre od lui n  at nul retur 
plus que del ane e del muier ostur . 
cent mile sunt nostre commenceür 
e io en dei estre le premier fereür 
io l ai en fiu si urent mi anceür 
sur un cheual si blanc cum flur 
fauue ne gris einz est de une colur 
nient menur de autre einz est un poi grenur . 
quant uos uerrez uos gent iuster as lur 
n  estes pas sein n  auez tant de paür . 
se uostre ioie ne uos turne a dolur 
ot le li reis mut en ot grant irrur . 
ferir le uolt mes les dux Naimes i curt 
merci biau sire pur deu le creatur . 
ia uos turnerunt a mal tut li plusur . 
dit l  empereir il ment li lecheür . 
di tun seignur sanz nul contreditur 
que ainz quatre meis n  i aurat il d  icest iur 
en  aspremunt porterai ma orreflur . 
tant cumme deu saue le min cors 
n auerai io ia terrïen seignur . 
balam out ire del rei qu  il ot enpensé 
que le ferist se il ne fust osté 
des ore parole cum cheualier menbré 
de sun message quanque il ot celé 
rei Karles entent que agulant te a mandé 
par mei l  orras ki il fu cumandé 
pur sun treü que ne li as porté 
ua tost a lui que il ne seit trestrunné 
fai lui humage ueant tut sun barné 
si nel faiz a malur fus né 
ne te lerra ne chastel ne cité 
ne bois ne tur ne plein ne fermeté 
korune al chif ne autre digneté 
n  i auerat humme de tun linage né 
que il puisse ateindre en la cristïenté 
que d  un des membre ne seit deshonoré  
u puig cope  
u al mex ert as furches encroé . 
puis te si cum at en pensé  
ta prime barbe  que as en tel chierté  
a la manire de runcin escurté 
te ert recopé e le peil trunsuné  
ne auras pel que ne te seit pelé  
e puis seras a runcin traïné  
tant cum ore dure tute ta pöesté . 
unques puis le ore que adam fu furmé 
e tut li munt li fu abanduné  
ne fu humme si uilement demené . 
itel est l  ire de agulant le sené . 
nel corocier ne saés si osé . 
num ferras tu  n  es pas a co mudlé . 
iombles hom es  si as poi enduré  
n  as nul mestir fors d  estre encurtiné  
en tes chambres seignié e uentusé  
souent baingnié e chuchié e leué . 
ço afier a hume ki est de iombe ee . 
deheit reis en sun paleis maté  
ki de tant regnes est sires clamé  
puise estre de sun ostel iuté  
recreant es  iol sai de uerité . 
par tei sarazins en uilté charun  
n auerunt uers qui mustrer lur freté  
mut est grant hunte humme de tun eé 
que siscle est de te encumbré . 
mais par icel deu qui tant ad humilité  
que agulant me teneit en tel chirter 
que sun message t  at par ma buche mandé  
suz cil n  at humme  tant cum li munde est lee  
fors sul mun cors e mun brant aceré  
si en ert par mei le pais aquité .  
par l  entrecop od le bon brant aceré  
que li pendi al senestre costé . 
par ire l  at tant de feorre ieté 
d un demi pelee li pace le brandire . 
le que que fust  sens u folie  
ia en fust Karle par mi le chif elmé  
quant Naimes od ses braz acolee  
par fol ne tint e pur demusuré  
e tels . lx . en sunt o lui iuré 
que ia usent le sicle deliuré  
que message die tut sun pensé  
meis de plus faire ne lui laissez sun gré  
kar surquidance l  aurat tot afolé . 
quant hoger l  ot  pur poi n  est forsené  
colur lui mue  li sanc li est troublé  
grens e plen d  ire s  est uers le rei turné 
en itel guise l  at aresuné . 
oger parole ki gref ire susprent  
dreiz enperirer  fait il  a me entent . 
par icel deu a qui li munt apent  
ki en la uirgine uint par anuncement  
se a ceste fie passez mun talent  
de cest glutun ki ci uei en present 
ke ore endreit ne prenge uengement . 
