SOIGNORS  or escoutez  que Dés uos soit amis  
. III . uers de bone estoire  se ie les uos deuis 
Dou premier roi de France qui crestïens deuint . 
Cil ot non Cloouis  si com truis en escrit  
Plus de . XX . et . uI . anz fu li rois Sarazins  
Et ne trouit nul home  se il an Deu créist  
Qu   il ne uosist ocire et les mambres tolir  
Ou pandre an autes forches ou detraire à roncins . 
Damedex l   amai tant  li rois de paradis  
Que il se fist an fonz batisier et tenir  
Ce fu en douce France  ou moutier Saint Denis  
Et qui ice uoudrai à mançonge tenir  
Se uoist lire l   estoire an France  à Paris . 
Cil Cloouis fu rois et prouz et poustéiz  
De sa franche moilleir ot . IIII . fiz gantis . 
Li ainez ot an non Floouain li marchis  
A celui commandai à garder son païs . 
Et trestote la terre  que en pié la tenist . 
Par . I . mesfait an fuit puis isi maubailiz  
Plus de . uII . anz an fut li bers puis en essil  
Que il n   antra en France  ne nus hons ne l   i uit . 
OR entendez  seignours  por Deu de maiité  
Le glorious dou ciel qui an croiz fu penez  
Dou premier roi qui fut en France coronez  
Qui premieremant tint sainte crestianté  
Celui fut por son non Cloouis apelez  
. XXuI . anz et plus fu Sarazins clamez  
Ne ne trouoit nul home  si fust crestienez  
A qui il ne féist touz les manbres coper  
Ou pandre à hautes forches  ardoir ou traïner . 
Damedex l   amai tant por la soe bonté 
Que il se fist an fonz tenir et batisier 
A Saint Denis an France  qui tant fait à loer . 
Icil rois Cloouis fist mout à redoter . 
De sa frenche moiller out . IIII . fiz li bers  
Il fit trestout l   ené Floouant apeler  
A celui conmandai sa terre et son regné  
Et que enprès sa mor en fust rois queronez . 
Por . I . mesfait an fust puis isi maumenez 
Que plus de . uII . anz fut fors de France ietez  
Que il n   i ousa onques ne uenir ne auler . 
Ce fu à Pantecouste  une feste en esté  
Que rois Cloouis fu à Paris la cité  
. XIIII . rois i furent ouec lui coronez . 
Senechaul a li rois meintenant apelé  
. I . duc proz et puisant  qui de Borgoigne ert nez  
Entreci à uianne durai ses duchaeez . 
Dit li rois Cloouis   Senechaul  çà uenez . 
 Ie uos commant ici Floouant à garder  
 Il est ancore iunes  meschins et baichilés  
 Et si ne set pas bien ses garnemanz porter . 
- Sire  dit Senechaul  à uostre uelenté  
 Bien iert apris li anfes de quant que mestier eirt . 
Adonc l   an a li dus metenant apelé  
A son outel le moine tant qu   il fu aiornez  
Que li dux ot mengié et béu à planté . 
En . I . uergier entrai por son cors deporter  
O lui auoit mené Floouant por ioer  
Anbedui mein à main  n   i out plus ient mené . 
Sor l   erbe qui fut uerz se sient lez à lez  
Li dux s   est endormiz  qui fu uiauz et penez . 
Il ot blainche la barbe iusque au neu dou baudré . 
Seignors  à ice tans que uos ici oez 
Adonc estoient tuit li prodome barbez  
Et li clers et li lais  li prestes coronez  
Et quant il estoient aparcéuz d   anbler  
Donques li façoit l   en les grenons à ouster 
Et trestoz les forcons de la barbe coper  
Lores estoit hontous  honiz et uorgondez 
Si qu   il ne parousoit entre gantz conuerser  
Et quant il estoit pris  à mort estoit liurez . 
En ce que li frans dux se dormoit bien soué  
Li anfes Floouanz l   a formant esgardé  
. I . coutel out ou poig  qui mout trenchoit soué 
Don il se desdusoit à une pome  ou pré  
Dou coutel ai la barbe à son maitre copé . 
Li dux si s   esuoilai  qui ot dormi soué  
Regardai ses grenons que cil li ai copez  
Et de sa barbe a uéu tout autretel  
Adonques ot tel doel à pou n   est forsannez . 
Deuant lui a uéu son damoisel ester  
Qui ancores tenoit son coutel aceré  
Des poinz li a outé li dux por grant firté  
Et par . I . soul petit qu   i ne l   an a tué . 
Par mout grant mautalant l   en a araisoné  
 Damoisiau debonaires  mal m   auez enginé  
 Maudite soit or l   eure que futes angandrez  
 Ie m   an ira au roi uostre pere clamer  
 Qui uos ferai la teste et les manbres coper .  
Quant Floouant l   antant  si commance à plorer . 
 Merci  fait il  biaus maitres  por Deu de maïté  
 Ie uos an ferai droit à uostre uelonté .  
Au piez li est chéuz  si commance à plurer  
Mout li crie merci  mas ne la puet trouer . 
 Merci  fait il  biaus maitres  por Deu le droturer  
 Ie uos ferai droiture de gré et uoluntiers  
 Et si uos an donrai . XXX . coranz destriés  
 Et trestout le arnois à . III c . chiualeirs  
 Et de . Xu . chetiaus uos an croitrai uos fiers .  
Et respondi li dux   De folie plaidiez  
 Ie l   irai orandroit uostre pere noncier  
 Qui uos ferai ocire et les manbres trainchier .  
Atant s   antn est tornez  ne prit à lui congié  
Dou mantai de samin enuelope son chief  
Et est uenuz au roi qui France ot à bailler . 
LI dus s   an est tornez  qui le cor ot iré  
Dou mantai de samin son chief enuelopé  
Entresi ou palais ne s   est mie arestez . 
Et li rois Cloouis iert de dormir liuez  
Et auloit oïr messe au moutier saint Priué . 
Où ques li dus le uoit  au piez li est aulez  
Le pié li a baisié  la iambe et lou solé  
Puis descoure son chief  si li a tout mostré . 
Et quant li rois le uit  si li a demandé  
 Sire dus debonnaires  qui uos a uorgondé  
- En la moie foi  sire  uostre fiz li ainez  
 Que m   auïés baillei ier matin à garder  
 Et par . I . soul petit que ie ne l   ai tué .  
Quant li rois l   entendi  à pou n   est forsené . 
. XIIII . cheualiers a li rois apelez  
Si lor a commandé   Aulez  n   i demorez  
 Ici pordeuant moi Floouant m   amenez  
 Que par icel apostre c   on quier an Noiron pré  
 Ie le ferai detrare ou les manbres coper 
 Ou isi grant iostise con l   en sera panser .  
Et cil s   an sont tornez tantot san demorer  
Qui ne l   osent le roi desdire ne uaer . 
Pardeuant lui li ont Floouan amené  
Tantot a fait li rois s   espée demander . 
Quant le sot la roiine  nerci li uai crier  
Le pié li a baisié  la ianbe et le souler . 
S   espée li aporte le chanbellanz Gauter  
Et li rois l   ai saisie  où il n   o que irer . 
Dou forre a trait forst le branc forbi d   acier  
A Floouuant son fil en uout le chief trancher  
Mas la franche roïne prist le roi por le pié  
 De uostre fiz  bau sire  prengne uos an pitié . 
- Dame  ce dit li rois  ie uos an doins le chief  
 S   orendroit ne forgure ma terre et tot mon fier  
 Entreci et . uII . anz  mar i metrai le pié . 
- Sire  moult uolunters   Floouam respondié . 
Les sainz li aporterent  n   i ot plus atargié  
Et Floouam iura  quant s   est agenoilliez  
Que il n   antrerai mais en France le renier 
Entreci à . uII . anz  si l   ai li rois iuré  
Ne n   anmanra o lui sergant ne cheualier . 
Adonc a fait li rois et crier et huchier 
A toz ces qui de lui tienent terre ne fier  
Que il ne li donasent ne argant  ne ormier  
Ne armes  ne cheuaus  n   un soul ior à mangier  
Et si il le façoient  ia n   i uaudroit prier 
Que il ne perdesant lor terres et lor fiers  
Et si lor en feroit toz les manbres troinchier . 
Atant s   an est tornez Floouan toz irez  
Que il onques ne prist à nul home congié  
Nois à sa chiere mere  qui plus le tenoit chier 
Que elle ne façoit son soignor droiturier . 
Chiés son oste s   an uint  qui moult fit à prisier  
Où se soloit souant richemant abergier  
Gantis borgois estoit et de paraiges fiers . 
Floouam si l   an ai moult très bien arainié  
 E  gantis outes sires  uos armes me bailiez  
 Ie uos an seruirai de gré et uolentiers . 
 Certes ia n   i perdrois ualesant . I . denier 
 Qu   à . C . doubles ne rade ancores uoluntiers  
 Se Dex me laise ancores an France repairer . 
- Sire  moult uolentiers   li outes responder . 
Il li uest lou auber  puis a l   elme lacié  
Et puis li cint l   espée au poin d   or antailié  
Au col li a pandu . I . escu de cartier  
Et en près li a . I . roit espié bailié . 
Puis montai ou cheual  et cil li tin l   estrié . 
Et quant il fu montez  si ai pris lo congié  
Et puis l   ai commandé à Deu le droiturier  
Qu   i desfande son cors de honte et d   anconbrier . 
De la uile est issus  ne se uost atargier  
Damedex lou condue por la sue pitié  
Car  ainçois qu   i soit uespres  serai il corrociez . 
Atant es uos uenir Richier  son escuer  
De riuiere est uenuz où il fu gebecier . 
Quant oï la nouelle  moult par fu corrociez . 
De son iune soignor qui si a pris congié  
Que par cele auanture  com l   en li a noncié  
Est Floouans  ses sires  fors dou raine chaçiez . 
Montez est meintenant en . I . corant destrié  
Et iure Damedeu  le pere droiturier  
Que il ne laiserai por nul home sor ciel 
Qu   après son seignor n   aile  Floouant le prisié . 
En son poig a saisi . I . grant pel aguisié . 
Quant la mere le uit Floouant lou gerrer  
Richier en apelai  si le ha esrainié  
Saisi lou por la rene et puis por son espié  
Et si li a baisié les esperons des piez . 
 Merci  fait il  baus sire  por Deu lou droiturier  
 Que de mon fiz uos prangne et marci et pitié . 
- Dame  ce dit Richier  por néant en plaidiez  
 Certes ne li faudroie por les manbres trenchier .  
Atant s   an est tornez li gantis escuier  
Quant il à la roïne an ai pris le congié  
Et ele le commande au glorious dou ciel  
Qui son cors li desfande de mort et d   anconbrier  
Et qu   il puit à son fil sainz et sauf repairier . 
Atant s   an est tornez sor . I . corant destrié  
Et issi de la uile  ne se uout atargier  
Et cheuauchai après Floouant le prisié . 
FLOOuANT s   an isi de la terre de France . 
Chaalons trespasai  qui siet en la Champene  
Et le chaitel d   Anglers  et en Ardenne an antre . 
Reclaime Damedeu en qui il a fiance  
Ainçois que il soit uespres ara au cour pesance . 
Dolanz et corrociez remest li rois de France . 
ROIS Cloouis remest corroceus et iré  
Tot son barnaige an a metenant apelé . 
 Seignors  ce dit li rois  mauleant sui mienez  
 Floouans mes fiz m   ai honi et uergondé  
 Qui Senechaul mon dru aisi uorgondé . 
 Ie n   an ousai pas faire la ioutise à mon gré  
 Mon uoloir  il éut le chief dou bur seruré  
 Mas li clergie gan si lou m   ai desloé  
 Qui me ditrent trestuit que saroie apelez 
 Mortriséors mauuais de ce c   ai angandré . 
 Et quant ie ne puis faire de lu ma uolunté  
 Moult tot me faites ci . I . rasour aporter  
 Si ferai orandroit de ma barbe autreté .  
Et en li aportai  quant il l   ot deuiser  
Si ann ai ses grenos li riches rois coper  
Soulemant por le duc qui si est atornez  
Et trestuit li baron refirent autretel . 
Ci commance chançon  qui la uost escouter  
Com Floouans li prouz commançai à erer  
Et des très grandes poines qu   i li couit paser 
Ainçois que il péut an France retorner . 
FLOOuANS s   en isi de France la garnie  
Son escu à son col  to sus  san compaignie . 
Reclamai Damedeu  le fiz sainte Mairie  
 Ahi  baus sire Dex  com i   estoie ier riches  
 Il n   auoit si fort roi iusqu   an terre d   Egite 
 Que se il me mandast orguel ne felenie  
 Que à plene bataille moult bien ne l   atandise  
 A . XL . mil omes as espées forbies  
 Et or ai tot pordu por grant lecherie . 
 Sire Dex  ie ne sai en quel terre me guie  
 Ie ne porai garir por ma chiualerie .  
Puis dit antre ses danz   Or ai ie dit folie  
 Por saint Denis de France  i   ai pansé coardise . 
 Se nus frans hons m   ooit ores tel chose dire  
 Ne me priseroit mès à nul ior de sa uie . 
 Il ne ai cheualier de ci an Tabarie  
 Se ie bien l   atenoie de m   espée forbie  
 Que an doue parties trestot ne porfandise . 
 Dou roi Flore d   Ausa ai la nouele oïe  
 Qui proz est et uailanz et de grant seignerie  
 Que Sarazins guerroient por lor loi qu   a guerpie  
 Se ainçois i uenoie qu   acordance an fut prise  
 G   i fairroie . M . cous de m   espée forbie .  
A icelle parole a sa uoie acollie  
Pase uaus et montaignes  mainte lande aramie  
Regarde deuant lui desorz une sapine  
Se uit une pucelle que Sarrazins anguient . 
Aus espées  des plaz  mult formant la maitrient  
Et elle crie et hue et plore et se gramie 
Que li bois an sonne tot à une bondie . 
Quant Floouans l   entant que c   est famme qui crie  
Ou chemin s   arestai  adonc sa rene tire  
Reclaime Damedeu qui tot a en bailie  
 Ahi  biau rois de gloire  ie ne sai que ie die . 
 Lai uoi . III . Sarazins plains de grant felenie  
 Une pucele tienet que moult ont enuaïe  
 Se ie me mot antre aus  ie ferai grant folie  
 Pordu ai mon cheual et dote de ma uie .  
Puis dit entre ses danz   Or ai dit couardise  
 Onques homs de ma ieste ne pansai felenie . 
 Ie ne lairoie pas por tot l   or de Pauie 
 Ne Chalons la pucelle et antre aus ne me guie .  
A icele parole ai la ante brandie  
Et broiche le cheual  et moult formant s   escrie  
 Seignors  laisiez la dame  uos ne l   anmanroiz mie . 
 Bien uoi que uos l   auez enblée ou rauie .  
Quant li Sarazins l   oent  chacuns en ai grant ire  
Il broichent les cheuaus  si ont les armes prises  
uers Floouant s   en uienent chacuns por ahatise  
Floouans en fiert . I . an la targe florie  
Desoz la boucle à or li a fraite et malmise  
Et l   aubert de son dos li deront et dessire  
Ou cors li mit la lance  qui qu   an plort ne qui rie  
Tant soué l   abait mor qu   i ne brait ne ne crie . 
Puis ai traite l   espée ou li ors reflanbie  
Et uai referir l   autre sor l   elme de Pauie  
Que ne li uaut la coife uailesant une alie  
Le branc li fait coler de ci an la poitrine . 
Li tiers s   en uai fuant  quant uit les . II . ocire . 
La pucele ot paour  c   ot uéu le martire  
Floouans li demande   Qui es tu  bele amie  
- Sire  dit la pucelle  ie uos sarai bien dire  
 File suis le roi Flore  qui tint Ardenois quite  
 Ausais et Lohereine  Bauuiaire et Osteriche . 
 Sarazins le guerroient por lor loi qu   a guerpie  
 . IIII . felons paiens en . I . recot me pritrent  
 Et ie lor eschapai à lor abergerie . 
 . IIIl . iors ai foï pormi ceste gaudine  
 Ces Sarazins trouai  que li cors Dex maudie  
 Se ne fust Deu et uos  ia m   éussent onie . 
 A Biaufor m   anportez  sire  quant m   as garie . 
- Dame  dit Floouans  uos n   i remendroiz mie  
 Si uanroiz fors dou bois à recet ou à uile . 
 DAME  dit Floouans  montez sor cest destrier  
 De ces autres ne quier . I . trestot soul bailer .  
La pucelle est montée  Floouans tint l   estrier  
Damedex les condue por la soue pitié  
Ancui lor auandrai . I . ancombriés si fiers 
Plus orgoueleus n   auint à nul home soz ciel . 
Se il ne pout combatre à . u . forsz cheualiers  
La pucelle estordra à gerpir et laisier . 
Or escoutez  seignors  si dirons de Richier  
Qui son seignor seuoit  qu   ainz esclot n   i perdié  
Et com li Sarazins fut areis repairez 
Qui ses compaignons ot arieres lui laisiez  
Que Floouans auoit à la mort anuoiez . 
A les plaint et regrate an sarazenois gref  
 Ahi  tant mar i futes  nobiles cheualiers  
 Alas  com sumes morz  tréi et anginez  
 Iemais en nule cort ne me doit l   on prisier  
 Quant si sumes honiz por . I . sol cheualier .  
Quant li gloz ot ce dit  si s   an uout repairer  
Atant es uos esrant lou nobile Richier  
Qui portoit an son col . I . grant pel agusé . 
Li paiens li escrie   Qui es tu  escuiers  
- Sire  ce dit Richier  bien le uos sai noncier  
 Ie uois ici après . I . nouel cheualier 
 Qui por ici pasai  ne sai ennuit ou ier  
 Et se uos lou uéites  car lou m   auoiisés . 
- Oïl  gloz  ie le uis  tant suis ie plux irez . 
 Mes compaignons ai morz  ocis et detrenchiez  
 Por amors ton soignor perdras tu ia le chief . 
- uos i mantez  cuuers  ce li a dit Richier . 
Richiers tint an sa main . I . grant pel agusié  
Ainz que li Sarazins fut montez ou destrié  
Tel cop li ai doné sor sum elme uergié 
Que les flours et les pieres en ai ius trabuchié  
La teste li brisai en plux de . II . cartiers  
A terre trabuchai li cuuers renoiez . 
Richiers uit le aubert trestot anruulié  
De totes celes armes ne uot nules bailer  
Ainz garde deuant lui  si chosit . I . espié 
Trenchant et esfilé  à noel antailié  
A la terre se baise  si l   an ai redrecié  
Ancui serai tel ore qu   i li aurai mestier . 
Et Floouans cheuauche  ne se uout atargier . 
A l   isue dou bois trouai . I . cheualier  
A meruoile estoit granz et oribles et fiers  
De l   escu de son coul fut . I . uilains chargiez . 
Il ot non Fernagu  fiz le roi Galiem  
Et fu isuz de l   ost per son ardemant fier . 
Le ior auoit ocis iusque à . X . crestiens  
Deuant à son arçon an ai panduz les chief . 
Quant Floouans le uit  moult s   an dut esmaier . 
Li Sarazins s   escrie   Qui es tu  cheualier  
- Sire  dit Floouans  ne lou uos quier noier  
 Ie suis de Monloüm . I . poures soudoier . 
 Ceste dame fut file au senechaul Didier  
 Ie l   ai serui . II . anz  puis m   adobai l   autrier  
 Si la mains à son dru  que el ai formant chier 
- Amis  dit Fernaguz  aséur cheuauchiez  
 Por l   amor à la dame ne sarez uos tochiez  
 Car ie me uoel . I . pou o lui abelaier  
 Mon depor an ferai desoz cel oliuier . 
 Maonmot nostre dex si m   an aura plux chier  
 Por tant qu   aurai honi la loi es cretié . 
- Sire  dit Floouans  or tot de l   eploitier  
 Bien i puetz ton coraige prouer et esaier . 
 Se tant as ardemant que oses à li tochier  
 Ia te uerras ferir an guise d   onme fier  
 Car toi ne Mahonmot ne pris pas . I . denier . 
 Bien a pasé . C . anz que truies l   ont maingié .  
Li Sarazins l   antant  à pou n   est anraigié . 
A Floouant escrie   Qui es tu  cheualier  
 Por Mahonmot mun deu  ia i perdras le chiés  
 Por amor à la dame que tu uez derenier .  
LI Turs uoit Floouant  à pou d   ire n   anraige  
Il broiche le cheual  qui li uint de Cartaige  
Et Floouans le suen  que plus ne s   i atarge  
Granz cous se uont doner sor les dorés tares  
Sor les bocles à or les fraignent et decassent . 
Mout sunt forz li auberz quant il ne se desmailent  
Et bon li cheualiers quant il ne s   antrabatent . 
Il traient les espées et sunt uenuz au chaple . 
Fernaguz uai requerre Floouant par grant raige . 
Seignors  plait uos oïr quels hons fut Fernaguz  
Forz et felons et fiers et de fiere uertuz  
A meruoile fut granz  si ot lou uis ocur . 
Il ai traite l   espée  don li aciers fut bruns  
uet ferir Floouant desor son elme agu  
Que . III . des mestres serres an ai ius abatu  
Et trenchié le aubert et le pan de l   escu  
Rés à rés de la char est li branz desçanduz . 
Damedex le gari qu   an char ne l   ai feru  
De ci en terre aual an est li branz coruz . 
Quant Floouans le uoit  moult en fut irascu  
Il broiche li cheuaul com on de grant uertuz  
uet ferir Fernagu desus son elme agu 
Que les flours et les pieres an ai ius abatu . 
La char li ai tranchie  li ous remest toz nuz  
S   or ne tornast l   espée  ia l   éut porfandu . 
FLOOuANS a broichié son auferrant corsier  
Et a traiste l   espée don brunoie l   acier  
uet ferir Fernagu sor sun elme uergier 
Que . III . des maitres serres en ai ius trebuchié . 
Une grant plene paupe a pris de l   anapier  
Et de l   espaule destre an abat . I . cartier  
Entreci à la boche li ai tot depecié  
Par desus son arçon li sans li descendié . 
Et Fernagu s   escrie   Tu me uauz anpirer . 
 Ahi  Maünmot  sire  car me uenez aider  
 Ainzçois que ie i mure  me quit ie uandïer . 
DOLANZ fut Fernaguz quant de lui uit le sanc  
Il ai traite l   espé don li aciers replant  
Si feri Floouant sor sun elme lusant 
Que tot l   ai estoné et dariés et deuant . 
uers la destre partie uet li cous descendant  
Qui li troinche l   aubert et sun ermine blanc  
Lez lou gros de l   espaule li fet coler le branc . 
Damedex le gari quant l   espaule n   an prant  
Et que ons de sa char n   i antanmai néant . 
Desqu   an la terre uai li brans d   acier colent  
Tot autresi bruant com foudr qui descent . 
Quant Floouans le uit  mout por an fut dolanz  
Damdeu reclama  le pere omipotant  
Qui garise son cors de mort et de tormant 
Enuers ce Tur puant qui tant ai hardemant . 
Estes uos . IIII . Turs deuers . I . desrubant  
Qui sunt felons et fiers et outregous formant  
Fernagu uont querant li traïtous puanz . 
Maugalie est as estre  la file Galié  
O le . XXX . pucelles à bliaus entailiez  
Esgarde deuant soi  uit Floouant le fier  
Armerz de bones armes sor le corant destrié . 
Elle le uit bel et gant et hardi cheualier  
Mout li uoit Sarazins coper et detranchier  
Elle li escria   Qui es tu  cheualier  
 Maonmoz te maudie  qui tot ai à bailier  
 Se tu ne uiesz à moi parler et donoier . 
 Onques mais ne te uis en estor commancier . 
 Diuai  parole à moi  retorne ton destrié  
 Ie ne lairai à toi ne traire ne lancier  
 De toi ferai mon dru et mon confanoneir  
 Si saras an ma chambre mes maitres consoiliers .  
Floouans la regarde  prit la à acointier . 
A icele parole i est uenuz Richier  
Si ai pris son seignour por l   escu de cartier  
 uos faites que mauuais  quant uos ici plaidier  
 Mas aulez en sa chambre de plus près consoilier . 
 Ses conduz n   i uauroit le montan d   un denier  
 Se paiens uos trouoient  uos perdriés le chief . 
 E  diuai  mauuais hons  com te puez pou prisier  
 Que si laises por le paiens à detrenchier 
 Et ton lous et conquerre et ton prou porchacier . 
 Tu fus chaciez de France por ta grant mauuaitié  
 Si n   as or ne argent  paulefroi ne destrié  
 Se tu ne lou conquier au fer et à l   acier  
 FLOOuANS  dit Richiers  mult por estes cortois  
 Por noiant auez armes  destriez et paulefroiz . 
 uos auez gant le cors  faites pinier uo poiel  
 Por amors ceste dame arez uos trop auoir . 
 E  diua  mauuais rois  ia fu tu fiz de roi  
 Se n   as ne uars ne gris  destrier ne paulefroi  
 Se tu ne lou conquiers à l   espée uiannois  
- Richiers  dit Floouans  merci  por Deu lou uoir  
 Ne lou panserai mais  or le me pardonoiz . 
- Sire  ce dit Richiers  tot pordonez uos soit  
 Mas gardez uos très bien que plus ne lou pansoiz . 
- No ferai ie  Richier  iel uos outroi por foi .  
LA tançon ont laisie Richiers et Floouanz  
uers Beaufort s   en retornent à lor grailes sonanz . 
Li boriois de la uile lor sunt uenuz deuant  
Et moïmes li rois est uenuz tot deuant  
Qui lor ai demandé com lor est couenant  
 Qué nouelles me dites dou Chatel Auenant  
- Moult bien  la merci Deu  dit Urbens l   Aulemaz  
 uaincue est la bataile  si est nostres li chans . 
 Onques mès nan uéites tant ocire de gant  
 Ne omes si morir  ne paiens tan sanglanz  
 Sor tote nostre gant le firent miauz li Franc . 
 Li nouel adobez lor ai mort Escorfan  
 Dotalien son drut et l   amiraul Gurtam  
 Deci à lor chatel les ai menez ferant . 
 Magalie est as estres  la file l   amiram  
 Asez dit Floouant paroles et samblanz . 
- Ie sa bien  dit li rois  proudome sunt li Frans .  
Il uint à Floouan  se li dit an riant  
 Prenez de cest achec tot à uostre talant . 
- Sire  dit Floouans  ie n   an demant noiant  
 Retenez à uos  sire  departez à uos ganz  
 Au pouures soudoiers  qui desserui l   an tant  
 Qui por uos guerres sunt ci à uos remenanz .  
LE gaieg departirent antre les soudoiiers  
A plux de . M . an donent qui ann orent mestier . 
A lor ostel s   an uont Floouans et Richier  
Ouecques aus ammoinent . IIIIc . cheualier  
Et Urban l   Aulemant menerent por mengier . 
La pucelle desuaule contreual le plainchié  
Nu piez  eschauolée  portoit . I . esperuier . 
A l   ostel Floouant s   an uai esbeloier  
Delez lui s   est asise la pucelle au uis fier . 
LA pucelle est assise de ioste Floouant  
Lai où ele le uit  si li dit metenant  
 Car me baisiez  bau sire  dit Florote au cors gant  
 Il n   ai ome an ces segle que ie dessiere tant . 
- Dame  dit Floouans  c est tot por néant . 
 uostre peres ai o li maiz cheualier uailanz  
 Asez tot m   an haroient haïroient plusour et li alquant auquant . 
 Poures ons d   autre terre  soudées conqueranz  
 Ne doit faire tel chose don lou héent la gant  
 Ne perdre les soudées don souant est feranz .  
Et respont la pucelle   Or soit uostre talant . 
 c est por Maugalie où uos parlestes tant . 
 Bien la deuez amer  car elle ai le cors gant  
 Mas de tex com uos estes en anrai ancor . C .  
 Tut se penent por li et i sont atandanz  
 Et se li uns est mors li autres sunt uiuanz . 
 Le doel que ele demoine ne uaut à mor néant .  
- Moult la aez  pucele  ce li dit Floouans  
 Elle uos a forfait  par le mien escient .  
A icelle parole an apelai Urbam  
 Fetes soner nos grailes  adober nostre gant . 
 Tote nuit errerons à la lune lusant  
 Si metrons nos agaiz soz le bruel marestant  
 Le canbel tremetrons au Chatel Auenant . 
 Se paiens s   an isoient  mout nos sanbleroit gant  
 Il perdroient do lour  par le mien esciant .  
Par la cité s   adobent mentem communemant  
Il isent de la uile  ne s   atargent néant  
Aus portes font soner . IIII . cors d   oriflam  
A l   isir de la uile firent armer lor gant  
Qu   à pié que à cheuaul sunt . IIIm . et . uIIc . 
Tote nuit ont erré à la lune lusant  
Le canbel ont tramis au Chatel Auenant . 
Cil de l   esgait lor sailent et dariés et deuant . 
Illucques uéissiez tant cop doner de branc  
Et Sarazins morir et mener mout uimant  
. III . et . III . . uII . et . uII . gesir morz por les chans  
Tante sale uoidie de destrié auferran  
Tant cheual estraier ses reines traïmant . 
Ne porent plus sofrir Arrabis ne Persant  
Il lor tornent les dos  si guerpisent le chan  
Ioste l   eue dou Rin les anmoinent ferant . 
Il uandront ou mais tart au Chatel Auenant  
Par lou mien esciant  ia ne lor iert garanz 
Chatel ne formetez  ne lor dex Tauergant  
Que as espées nues les atent Aulemanz . 
BIEN i fierent François Aulemant li ardi  
Chacié ann ont P et les Amorazins  
. IIII . liues grantz an durai li traïns . 
Tex . III . en sont uolé desor l   aigue dou Rim  
Si ne sorent noer  tot furent à lor fin  
Aulemanz les acollent  si nes uolent guerpir . 
Estes les uos ansanble sor le pont tornéit  
Ou chatel ann antresrent auec les Sarazins . 
Lai dedans uéisez . I . si dur chapléiz  
Paiens braire et crier et Maonmot hunir  
Et lor dex Tauergan  Fabur et Apolin  
Es fosez les geterent com autres chiens poriz . 
Maugalie la bale au gan cors escheui 
Trouerent as fenestres dou palais soineri  
Et François la desuaulent les degrez mabreriz  
A Floouan la liurent desoz . I . pin foli . 
Ele le quenut bien  si tot com ele le uit  
Si li ai escrié   Por lou tont deu merci  
 Ne me laisiez tu pas à tes homes honir . 
- Dame  dit Floouans  por néant l   auez dit  
 Ie ne lou sofreroie por . M . liures d   or fin .  
Floouans la commande à Richier lou ardi  
 Gardez ceste pucelle  car gant eschec ai ci . 
- uoire  ce dit Richiers  onques si bel ne uis .  
FRANÇOIS ont le chatel et conquise l   enor  
Puis qu   i orent conquis  i ont esté . III . iors . 
Floouans est aus estre dou mur Sarazenour  
Maugalie la bale li uint à genoilons  
 Sire  dit la pucelle  aiez merci de nos . 
 Mahonmoz  nostre Dex  por est si aürous  
 Qui nos done le pain et le uin et les flous  
 Qui à lui bien croirai iai n   iert trop sofraitous .  
Quant l   antant Floouans  si rit por la folour  
 Par ma foi  damoiselle  toz uos dex ne sont prouz  
 uéez de quel san gesent es fosez  lai desoz  
 Por les manbres coper n   an leueroit . I . sus .  
. I . Turs d   eluic se par  dolanz et irascus  
Et saut en . I . cheuaul corant et rauinous  
Et est uenuz à Basme  lai trouai son seignor . 
Por noueles oïr i corurent plusour  
Moïmes l   amiraus  pansis et angousus . 
Où qu   il uit le paien  qui moult fut corociez  
Si li a demandé commant est ansin sous  
 Quex noueles ourons dou Chatel Orgoulus  
- Par Maünmot  baus sire  ne t   an dirai nus proz . 
 Perdu as Escorfan  le fiz de ta serour  
 Et Fernagu ton fiz  le ardi poigaour  
 Morz est et detrenchiez à dol et à dolour 
 Manpriam de Surie et ses hommes trestoz  
 Et ton chatel conquis et tolue t   enour  
 Maugalie  ta file  à la froche colour . 
- Diua  qui ai ce fait  di lou moi à estros . 
- Par Maonmot  biau sire  . II . François orguelous 
 Que li rois ai mandez por conquere t   enor . 
 . I . iouancel i ai qui à meruoile est prouz  
 Fernagu  uostre fiz  uos ai mort à delour . 
 Ancor an ai à gart qu   i conquist an l   estour .  
Quant l   entant l   amiraus  tote an pert la quelour  
Paumez chéi à terre  qu   i n   ot point de uigour  
Quant l   en corent drecier . IIII . rois poignaor . 
 AMIRAUS  sire rois  dient li Sarazins  
 Amiraus  riche rois  por coi t   esmaies si 
 Por . I . recet mauuais que François ont sesis  
 Or irons an lor terre  si lor en todruns . M . 
- Barons  dit l   amiraus  mout par auez bien dit . 
 Or ferai don mes homes aioter et uenir 
 Et mon ariere banc que ie aurai tresmiz .  
Si uos lairons ester de l   amiraul Persi  
Si dirons dou roi Flore  de lui et de ses fiz  
Com il uint le chatel rauiner et saisir . 
Floouans uet encontre  braz et braz se sont pris  
Et puis se sont asis desuis un paile bis . 
- Amis  ce dit li rois  commant uos estet il  
- Mult bien  la merci Deu  Floouans respondi . 
 Onques n   i ot essaut  ne trait  ne lancéiz  
 Por force et por prouoce fut ce chestais conquis  
 Melle pelle i entrames ouec les Sarazins . 
 Mout est granz li auoirs que nos auons conquis  
 Or le prennez  bau sire  tot à uostre deuis  
 Et si le departez à uos et à uos fiz  
 A moi et à ces autres qui l   auons desserui . 
- Barons  dit li rois Flores  prouz estes et iantis  
 De ma terre uos doins tan com uodroz tenir  
 Si uos donrai ma file  Florete au cler uis . 
- Sire  dit Floouans  de Due . uc . merci . 
EN sus de ce chatel  la traitie d   un arc  
Ot planté . I . uergier que l   on apale gart  
Anuirons clous à murs  lai moinent lor eschac . 
Floouans et Urbans iantemant le depart  
Onques n   ann i ot nus qui mult ne s   an loast . 
Maugalie est aus estres  la file l   amiraur  
Aueques le Florote  file le roi d   Ausai . 
Maugalie fut fiere qui premiere parlai  
 Car plaüt à Maon  qui le segle estora  
 Ce soudoiiers de France qui prous est et loiaus  
 Qu   i m   éust prisse à famme  à moilier principel . 
 Si me tenist mes peres  li riches amiraus  
 Plus me donroit de terre Romenie ne uaut . 
- Dame  ce dit Florete  uos auez trop grant chaut . 
 Il est droiz à paien  quant sa fanme prise ai  
 Que il la tene tant que ele anprenerai  
 Puis an panrai il . III . ainçois que li anz part . 
 Daaz ait Maonmoz ne qui iai le croirai  
 La loi de Maonmot la nostre ne uaudrai .  
Quant l   antant Maugalie  durement la pesai  
- Por ma foi  damoiselle  moult sont uilains uos gas . 
 N   ai pas ancor . I . mois  uos parlates tot d   aul  
 Ie uos ui à la court mon pere l   amiraur 
 A . C . et . L . trestote communaul  
 Chacuns por . I . denier  comme fanme uenaul . 
- Dame  ce dit Florote  uos me dites grant maul  
 Por riens que m   aiez dit ne sarai moins loiaus . 
 Se Sarrazins me pristrent  onc n   orent an moi par 
 Il me tindrent . III . iors  eschapai lor au quart . 
 Fernagu  uostre frere  por fou me achetai  
 Ge le uis mort giter por lou cop d   un uasail  
 uostre druc uis ocire  Escorfan de Baudas  
 Or uolés celui panre qui ocis les uos ai  
 Si ferïés uos . XXX  si fust qui uos donast . 
 Dahez ait qui uos croit ne qui iai uos crorai .  
Formant se contralient a deçai et delai  
Iai uenisent ansanble quan l   on les desserurai . 
Li rois Flore d   Ausai Floouant apelai  
 Gardez moi ce chatel  tan que ie uene çai  
 Puis uos donrai ma file  que iai ne demorai . 
- Sire  dit Floouans  isi com uos plairai .  
Or s   an uai li rois Flores  son eschac anmenai  
Et sa file la belle  et ses fiz les boisaiz . 
Damedex les confunde  qui lou monde estorai  
Puis murent à Flouant tel doel et si grant mal 
Isi com uos orez  se la chançon ne faut . 
MAUDARANS et Maudaires sont glotons et mauais  
Braz et braz se sont pris  à une par sont traiz . 
 Frere  dit Maudaranz  une riens te dirai  
 N   ein pas ce soudoier  mas togor le errai . 
 Larges est de doner et uarsal et cortois  
 Tuit nostre home le seruent  li bons et li mauuais  
 S   il prant nostre serour  chaüz sumes à fais . 
 Aulons à l   amiraur  batison li tel plait 
 Qu   an sa chartre le giet  puis n   ann itrai iemais . 
- Frere  ce dit Maudoire  ia ne uos an faudrai  
 Se puis ma serour pandre  anz en . I . feu l   ardrai  
 Et Richier et Urbam au uain ancroerai .  
Seignor  or escoutez  faites paiz si oez  
Si faite traïsom ne fut ne iemais n   iert  
Ne mas fors de Iudas qui ann ot son loier  
Qui Damedeu uandi por son maul anconbrier . 
Mauderanz et Maudoires sont cuuers losoigier  
Au serain de la lune pristrent au cheuachier  
Auec aus n   anmenerent fors que . II . escuiers  
Et sont uenuz à Basme ainz que li soroz liet . 
Lai trouai l   amiral Galienz le uis fier  
Où fait s   ost asanbler de la iant l   auersier  
Nuns n   an sait aconter les çanz ne les miliers . 
Mauderanz et ses freres li sont uenuz à piez  
Le souler et la chauce li a estroit baisié . 
L   amiraux lor demande   Qui estes  cheualier  
- Sire  dit Maudaranz  ne lou uos quier noier  
 Fis sumes le roi Flore  qui se fit batisier  
 Nostre peres est déaubles  ne pouons auoier  
 Ainz ai mandé an France . II . nouais soudoiers . 
 Il i ai . I . cuuert qui tant por se fait fiers 
 Fernagu uostre fiz uos ocit auant ier  
 S   ai conquise ta file  Maugalie au uis fier . 
 Il ne la doinea panre à pres ne à moilier  
 Ainzsois la uot doner à . I . son escuier . 
 N   an uosimes le plait graer ne outroiier  
 A Moom nostre deu nos uenos auoier . 
- Barons  dit l   amiraus  moult faites à prisier  
 Ne perdras de uo terres uailesant . I . donier  
 Aiz aurez de la moie . Xu . chatais an fier .  
L   amiraux en apale Pinar le desfaé  
 Faite moi Maonmot deuant moi aporter .  
Et cil li respondirent   Si com uos commandez .  
Desuis . IIII . colomes le firent amener . 
Li uilains fut moult gros et parfons et cairé  
De plus fin or d   Esrabe fut forgiez et fondez  
Comme dame an gecine fut bien ancortinez  
Ausi li lut la teste comme cierge ambrasez . 
Maudaranz et Maudoires li sont à piez aulez . 
 Aï  Maonmot sire  ia estes uos si ber 
 Iai ne porai ia gresilier ne uanter  
 Nos ne pouons garir san la uostre bonté . 
 Dou roi Flore no pere uenons à uos parler  
 Dou barnaige de France uenons à uos parler .  
. I . grant baton à or li ai ou poi boté . 
. M . Sarazins s   an lieuent  qui tuit li ont crié  
 Aï  Maonmot sire  ce droit lor receuez  
 En uostre merci sont  quant pandre le uorez . 
Lai ot . I . Sarazin qui ot non Iacobé  
Tot uaz et tot chenu  car . C . anz ot passez . 
De la loi Maonmont fut si argumantez 
Et si sout des estoiles et dou cours de la mer  
Si lor trait les sarmons à granz festes annez 
De la loi Maonmot et d   Apolin lor dé  
Si com il uint an terre por lou pouple sauuer . 
 Barons  dit li cuuers  à moi ann antandez  
 Maonmoz nostre sire est mult gantiz et bers  
 Ce droit que uos li faites an respit li metez 
 De ci que . III . mois que il soit porpansez  
 Se pouez bien seruir  iai n   iert dou droit parler . 
 Il uos manrai an Frace por si ruste firté 
 Soz le pont de Monmartre uos ferai panre ostel  
 Maudaranz serai rois  et fors rois coronez .  
Et respont li cüers   De folie parlez  
 Se mes sire me baile . IIIIc . ferarmez  
 Ia ne sera ainçois demen li soirs pasez 
 Qu   ou Chatel Auenant li ferai pareostel  
 Les François li randrai qui moinent tel fierté . 
- Barons  dit l   amiraus  uos an auré asez .  
OR escoutez  seignour  s   oez de Mauderam  
De Maudoire son frere  et fiz le roi Floram  
L   amiraus lor bailai . IIII . mile Persamz  
Tote nuit ont erré à la lune lusant  
Et uindrent au chatel ainzsois l   aube aparant  
Et i uindrent lor homes en . I . petit pandant . 
Maudaranz et Maudoire s   en sont aulez auant  
Et dient au portier . IIII . moz an rom 
 Portiers  ouure la porte  lai nos antrer léanz .  
Li portiers  si uit l   anboichemant 
Des auberz et des elmes et des cheuaus coranz . 
Li portiers lor respont  qui n   estoit pas anfant  
 Glotons  estez arieres  n   i antreroz noiant .  
Quant l   entendi Maudoire  à po ne pert le sam  
 Oure  cuuers  la porte  ia sui ie Maudaranz  
 Et mes freres Maudoires  et fiz le roi Floram  
 Au soudoiers de France uolons parler léanz . 
 Dès hui matin à l   aube auons esploitié tant  
 Demain irons à Basme mouoir tornoiemant  
 Se paiens s   an isoient  mout lor nos sanbleroit gant .  
Li portiers fit que fous  qui les laise antrer anz  
Il i perdi la teste  n   i out de mort garant . 
Maudaranz li copai à l   espée trainchant  
La teste an fit uoler sor le pont metenant . 
LI portiers fit que fous qui lor ouri la porte  
Il i perdi la teste enz qu   elle fut reclose . 
Entrez sunt anz por force antre lui et Maudoire  
De l   oste Floouan et à Richier  qui dorment  
A force  à poesté ont prisies les portes  
Sore lor sunt coruz à meruoilouse force  
Et pristrent Floouant  qui ne lor pout estordre  
Les poinz li ont liez estroit à une corde . 
DE l   oste Floouant ont les portes prisiez  
Sore li sont coruz plux de . IIII . miliers  
Floouant ont saisi  coroçous et irez  
A fors cordes li ont les poiz estroit liez . 
Richiers iut d   autre part en . I . lit antailié  
Quant uit son seignor panre  mout an fut corociez  
Il a pris une lance qui gisoit à son chief  
Firt . I . roi sarazin qui li est apruchiez 
Que tot l   ai porfandu entreci qu   el braier  
Puis an ocit . I . autre qui mult fu foz et fiers . 
Richiers uit la grant presse des cuuers renoiez  
Il ai sasi Ioouse qui estoit à son chief  
Lors est uenuz au murs  si s   est aual glaciez  
Cele nuit s   anboichai à la lune et au ciel . 
RICHIER s   est anboichiés en . I . brulet foilu . 
Maudaranz et Maudoires et li rois Mauqueruz 
Le fiz le roi de France leuerent sur . I . mul  
Les piez li ont liez et les mains por desuis . 
Quant il ont Maugalie  onc tel ioie ne fut . 
Or cheuauchent paiens  à qui iai Dex n   aüt  
S   anmoinent Floouant  dolant et irascu . 
Des larmes de ses iauz l   ermine qu   ot uestu 
An est trestoz moiliez et li bliaus desuis . 
Tandremant uai plorant et sopire menu  
 Par Deu  baus sire peres  tor an auez éu  
 Iemais ne me uauras  se Dex ne fait uertuz . 
 E  Richiers  iantis bers  fiz Ioceram le duc  
 Iemais por uostre cors ne saira secoruz .  
Tant cheuauchent paiens qu   à Bame sunt uenuz . 
Sor l   erbe qui fut uerz sont à pié desçanduz  
Et tindrent Floouant por l   ermin qu   ot uestu  
Por les degrez de mabre sont ou palais uenuz . 
MAUDARANZ et Maudoires  li cuuers losoingiers  
Por les degrez de mabre monterent ou plainchié . 
Et trouent de Persie l   amiraul Galiien  
 Amiraus de Persie  or soies baus et liez  
 Le François te randons qu   estant outrequdiez . 
 Ber  car an fait iotise  si li cope le chief .  
Quant l   amiraus l   entant  onques ne fut si liez  
Ses mains an a tandues contramont uers le ciel  
 Ahi  Maonmot sire  mout par iestes prisiez .  
De ses homes apale li cüers renoiez  
 Faites moi unes forches desor ce pui drecier  
 Si pandrons ce François  quant nos arons mengié .  
Quant l   antant Maugalie  si l   an prist grant pitié  
Au Chatel Auenant li ot il ia mestier  
 Amiraus de Persie  car te lais conselier  
 Deci à . Xu . diz . I . respi lor donez  
 Qu   aurez mandez uos homes  uostre ariere ban fier  
 Puis an feroiz iotise  uoiant . M . cheualier . 
- File  dit l   amiraus  mout faites à prisier  
 Tout ce qne uos me dites doi ie bien outroier .  
Anz ou fonz de la chartre lai le fait trabuchier . 
Boz i ai et caloures  don est mout esmaiez  
Sore li sont coruz comme chiens anraigiez  
Il ne remansit mie que il ne fut mengiez  
Mas li bers s   i desfant à . I . picon d   acier 
Que Sarazins i orent oblié et laisié . 
Laisons de Floouant  qui n   ai pas le cors lié  
Si dirons de Richier commant ai esploitié . 
Tote nuit a iéu en . I . brulot foilié  
Deci à l   andemain que il dut esclarier  
Que li bers se redroce  qui le cour ot iré 
De ce que Maudaranz les ot si anginez  
De Floouant  son maitre  qui à mort est iugiez . 
Pres uai qu   i ne s   ocit de doel et de pitié  
Ses poinz uai detordanz li gantiz cheualier . 
TOTE nuit iust Richiers enz ou bois uerdéant  
uit le chatel ardoir et le palais plus grant  
Uns et uns reuersa toz les morz por les chans  
Sauoir se il trouat son seignour Floouant . 
Quant il ne pout trouer  moult por an fut dolanz . 
Antre les autres troue dan Urban l   Aulemant  
Nauré pormi le cors de . II . espiez troichant . 
Quant Richiers l   ai uéu  moult por an fu dolanz  
Demande li nouelles de l   anfant Floouant . 
 Paiens l   an ont mené   ce li ai dit Urbans . 
Adonc s   est estanduz  l   arme s   an part atant . 
A Damedeu dou ciel  lou roi omnipotant  
Ai commandée l   arme Richiers  qui moult es frans  
Puis an uint à Biaufort  ainçois tierce sonant . 
Li rois estoit montez sor . I . mulet anblant  
Si auloit oïr messe au moustier sain uinçant . 
Lors s   estoit regardez tot contrauaul . I . chan  
Et uit uenir Richier  coroçous et dolant  
En chemise et an braies  s   espée paumoiant . 
Quant li rois l   ai uéu  ancontre uai errant  
Si li ai demandé com li est couenant . 
 Sire  ce dit Richiers  certes mauuaisement . 
 Tu fil nos ont traï  li glotons soduanz  
 Qui ont ars ton chatel et ocise tan gant . 
 Et Sarazins anmoinent mon seignor Floouant .  
Quant l   entandi rois  à poi d   ire ne fant  
. IIII . foiz se paumai desus le mul anblant  
Ia fut chéuz à terre  se ne fuse sa gant . 
QUANT entandi li rois de ses fiz les déaubles  
Qui ont ars son chatel et ocis son barnaige  
 Ahi  cuuers  fait il  por coi onc le pansates  
 A Damedeu m   an plain et au baron Saint Iaque  
 Et à toz les sainz Deu  qui iotise m   an facent .  
Onques mais ne dit chose qui plux fut ueritauble  
Car puis lors ann auint une honte si maule 
Comme uos m   orez dire  se la chançon dure auques . 
LI diaus fut an la uile mirabiles et pesmes  
Mas desor touz les autres le moinent la pucelle . 
Où que el uit Richier  doucemant l   an apale  
 Commant uos est  fait elle  cheualier debonaires  
 Est dons pris Floouans à la color nouelle  
 Le moilour cheualier qui onc montast an salle  
- Dame  ce dit Richiers  il ne poust or aul estre . 
 Ce nos ont fait uos freres  li glotons deputaires  
 Qui toz nos ont uanduz à l   amiraul de Perse  
 Mas  por icel apostre que pelerins requierent  
 Entreci à . I . mois an cui pandre les testes . 
- Richiers  dit la pucelle  ausint en puis il estre .  
Auec lui l   anmenai en . I . celier sor terre  
Et puis l   ai reuestu d   un paile de Bisterne . 
La pucele li done . I . aubert et . I . aielme 
Et . I . escu mout bon dom à or sont les serres  
Et Ioieuse s   espée  une nouelle aberge  
. I . cheuaul li donai et une noue sale . 
Richiers en merciai la cortoise pucelle  
Quant il fut adobez  lors uosit il bien estre 
Lai où Floouans ert  à la colour nouale . 
LI rois fut an la uile  qui moult estoit irez . 
Et ces qui mains an funt l   orent plus tot laisié  
Il ont laué lor mains  asis sont au maingier  
Mas li rois ne mengast por les manbres trenchier  
Ne Richiers li gantis n   i uot oncques tochier  
Ainz fit faire sont lit  si s   aulez couchier . 
Mas il n   i dormit mie por les manbres trainchier  
Ainçois plore et regrate son seignour droiturier  
 Ahi  tant mar i futes  nobiles cheualier  
 Or ann irai an France  coroçous et iriez  
 . I . pel an sus mon col com autres pautoniers . 
 Encontre moi uanront duc et conte et princiers  
 Ces dames  ces pucelles et ces gantis moilliers  
 Moïmes l   anpareres o le uiaire fier 
 Demanderai nouelles de son fil qu   i ai chier . 
 Las  Que porai ie dire an quel liu l   ai laisié  
 Ie ne sarai créuz que ne l   aie boisié  
 Mas  por icel apostre que Dex ai formant chier  
 Ainz me lairai ferir . Xu . cous anz ou chief  
 Que Floouant ne truise  mon seignour droiturier  
Richiers se lieue et chauce  Dex le pout consoilier  
Il ai uestu l   aubert et ai l   erme lacié  
Puis ai cinte l   espée au poin d   or antailié  
A son col son escu  puis ai pris le congié  
Et isi de la uile quant il fu anutiez  
Onques Dex ne fit hone à cui préit congié . 
A l   isir de la uile panse de cheuauchier  
Il entrai en . I . bois aut et grant et plenier . 
A l   isue dou bois trouai . I . cheualier 
Qui fut fiz Emelon  qui dux fut de Bauiers  
Que Sarazins auoient de sa terre chacié . 
Leuez estoit matin por soi esbelaiier  
. Xu . lieues plenieres auoit le bois cerchié  
Que n   i fusent remès Sarazins ne paiens . 
Esgarde deuant soi  si uit uenir Richier  
Plus tot que il onques pout est montez ou destrier  
Et broiche le cheuaul  et uai ferir Richier . 
Quant Richiers l   ai uéu ne l   ai pas resoinié  
Se l   uns fut orgoulous  et li autres plus fiers  
Li uns ne doignai l   autre parler ne acoitier . 
Grantz cous se sont donez es escuz de cartiers  
Totes ploines lor lances se sont ius trabuchiez  
Puis traiient les espées au poin d   our antailié  
Granz cous se sont donez sor les hiaumes uergiez . 
Onc por néant ne uis tel estour commancier 
Com ce dui baron funt sor les elmes uergiez . 
Richiers ai trait Ioieuse  morz est cui il an fiert  
Il atient le uersaul sor son elme uergié  
Que tot l   ai porfandui iusque au nou dou braier . 
Richiers estort son coup  si l   ai mort trabuchié . 
Quant celui ot ocis  meruoiles an fut liez  
Car il cudoit qu   i fut des paiens renoiez . 
Elas  si mar l   ai fait  tant ai maul esploitié 
Se Damedex n   an panse por la sue pitié  
Onques mais ne fit chose don tant fut corociez . 
Il laisai lou chemin  si se tint au santier  
Dusque au chatel lou pere à cest mort cheualier 
Ne cesse ne ne fine  si est uenuz Richiers . 
Desoz . I . pin follu  por desus . I . lorier  
Est Richiers desçanduz  qui mult fit à prisier . 
Li dux fut peres au mort Emelon de Bauiers  
uenuz est por desdure o . XXX . cheualiers  
Bien sont uestuz d   ermines  de bliaus antailiez  
Portent oitours de mue  faucons et espriuiers  
Sor l   eue de Ienor uindrent esbelaiier . 
A icelle parole i est uenuz Richiers  
Trestouz les saluai  que bien fut ansaigniez  
 Cil Damedex de gloire qui est laisus ou ciel 
 uos gart trestoz ansanble  nobiles cheualier  
 Ne sai qui est li sires  ne uos an meluoiliez  
 Car onques ne lou uis ior que ie soie uis  
 Mas Dex uos saut trestouz  et lui trestout premiers . 
 Ie suis . I . chaitis hons  dolanz et corociez  
 Qui son seignour uai querre an estrange renier  
 Que an sa prison tient l   amiraux Galiiens  
 Herbergiez moi  biaus sire  por Deu le droiturier . 
 Pormi ceste forest ai . II . iors cheuauchié  
 De fourre ne d   auoine ne meingai mes destrés .  
Emelons le regarde  lou uit bel cheualier  
Belemant li a dit   uersaul  aulez à pié . 
 Por l   amour Damedeu sarois uos abergiez  
 Deci que à demain ne perdras . I . denier .  
Son marechau demoine apale le plus chier  
Et li ai commandé   uai  si pran ce destrier  
 Dou fain et de l   auoine ait asez à mengier  
 Et me moine laisuis le cors dou cheualier . 
 Mon mantel li aporte lou muedre et le plus chier  
 Et si garde très bien que asez ait à mengier  
 Comme mon cors méimes bien le me conraez .  
Et il li respondi   Sire  moult uelontiers .  
Li marechaus anmoine le bon destrié corant . 
Li chanbellanz aporte . I . garnemant mout chier  
Et grant mantel d   ermine pandi au coulp Richier  
Et puis l   an a mené ou grant palais plenier  
Et li ai doné l   eue  si l   asiet au diner  
Asez ot uenoison et claré et uin uiez . 
Li senechaus moimes li ai deuant treinchié . 
Elas  mar i mengai  de maule houre ici siet  
Se Damedex n   an panse por la sue pitié . 
Onques mais ne fit chose don tant se repantier  
Ne don fut tant marriz à nul iors desol ciel . 
RICHIERS fut ou palais  au mengier fut essis  
Asez ot à mengié et claré et uiez uin . 
Il ne demorai gaires que . I . escuiers uint 
Qui portoi son seignor que Richiers ot ocis . 
La noise est améue por trestot le païs  
Mult por est granz li daus quant Emelons le uit . 
. IIII . foiz se paumai sor le coul de son fiz  
Plus li ai demandé   Escuiers  qui l   ocit  
- A la moie foi  sire  . I . damoisiaus de pris . 
 Qui mout est de ses armes coraigous et ardiz  
 Mes sires si ot tort  qui premiers l   anuaï . 
- Sire  dient si ome  por ma foi  ce est cil 
 Qui laisus au mengier est ou palais asis . 
 Ber  car an fai iotise  si li cope le chief .  
Quant l   antant Emelons  le san cude marrir . 
Si cheualier se corent à lor osté garnir  
En la saule s   an uindrent coreçous et marris  
Lai où Richiers estoit à son mengier essis . 
Il l   aüssent ia mort  detrainchié et ocis  
Quant Emelons an gure le cors de sain Denis 
Mar i serai tochiez li cheualier de pris . 
Por mautalant en monte toz les degrez mabrins  
Et prist dou senechau lou coutail que il tint  
Talant ot en son cor que Richier en ferit . 
Emelons fut proudons  son mautalant retint  
Après se porpansai li nobiles marchis 
Qu   il ne l   ocirai mie  car il serai honis . 
Très pordeuant Richier feri le macelin  
Desus Richier an uolent les esclaces dou uim . 
 uersaus  dit Emelons  maulemant m   as baili  
 De do toz anfanz en terre n   auoie c   on chers fiz  
 Celui m   as por orgueil detrenchié et ocis . 
 Ie te ferai encui toz les manbres tolir .  
Quant l   entandi Richiers  toz li sanz li fremit  
Il laissai le mengier de paour que le fit . 
RICHIERS uit Emelons  le bon duc  deuant soi  
Por l   amor son anfant coroçouz et destroit  
Paour ot dou coutel que li uersauz tenoit  
Que il ne l   an ferast et ociat tot froit . 
Richiers sesi Ioieuse  qui gisoit ioste soi  
Puis iont andous les piez  si tressaï li rois . 
 uersauz  ce dit Richiers  por la foi que uos doi  
 N   iert mais legiers li pandres ne l   ocires de moi . 
 Por la foi que uos doi  ia ne uos mantirai  
 Ie erroie hui matim pormi ce brueroi  
 . I . cheualier trouai de mout très grant boufoi  
 uers moi s   an uint poignant  à mout riche conroi  
 Si par fut orguelous ne uot parler à moi  
 . I . grant cop me donai sor mon escu à droit  
 Et ie referi lui  çou saichiez  demenois . 
 Saicheiz se ie l   ai mort ce fut por mon desfoi  
 Car trestot autresi reféit il de moi . 
 Saichiez que il n   ai home  conte  ne duc ne roi 
 Miauz n   amase auoir mort que il éut mort moi . 
 Mas faites une chose  si feroiz que cortois  
 Por plus prou uos tanront cheualier et borgois  
 Or me randez mes armes et trestot mon conroi  
 Si uenez lai defors conbatre ancontre moi . 
 Se pouz uengier ton fiz don tu as le cor noir  
 N   an doiz estre blamez an court  à duc ne roi . 
- uarsaz  dit Emelons  ia mar an parleroiz  
 Ainz uos toudrai la teste  ne porai remenoir . 
- Sire  ce dit Richiers  mout granz pechiez saroit  
 En aucune saison demandé uos saroit . 
 Her soir me habergastes  por l   amours Deu le uoir  
 Trestot aséurestes mon cors et mon auoir  
 Certes  i   ocis ton fil trestot sors mon desfoi  
 Se ie ne l   océise  il m   océit  ce croi . 
 Pres suis que me desfande uers ton cors orandroit  
 Que ton fiz m   essaili premiers por son desroi .  
Quant Emelons l   antant  ne sat que dire doit  
Puis apelle Richier  com ia oïr poroiz  
 uersauz  dit Emelons  te tandras tu à droit  
- Oïl  ce dit Richiers  por la foi que uos doi .  
Il li ai afié et bien pleui por foi  
Et Emelons ai lui  sanz nul autre desroi  
Par tans iert la bataile  ne porai remenoir . 
Dex aït à Richier  car Emelons ai droit . 
Ses armes li ai fait aporter deuant soi  
Son cheuaul li ameinent  qui pas mengié n   auoit 
S   auoine ne son foin qu   aporté li auoit . 
Quant Richiers l   ai uéu  mout ioianz an estoit . 
EMELONS prist Richier le prouz et le loiaul  
Por les degrez de mabre l   anmoine contrauaul 
Desoz les oliuiers où ses homes laisai . 
Sore li sont coruz de plus de . XIII . parz  
Il l   éusent ia mort  s   Emelons lor laisait  
Mas Emelons an iure le cors Saint Liemart  
 Mar i serai tochiez li nobiles uersauz  
 Car il se uot desfandre as armes  à cheuaul  
 Que desuis son desfoi mon anfant tué ai  
 Ia aurai la bataille  que point ne demorai .  
Emelons s   adobai  lou auber andossai  
Puis cint Troinchesoué  une espée qu   il ai  
A son coul son escu  . I . espié anpoignai . 
Emelons fut proudons  montez est ou cheuaul  
S   à Richier uet ioter  ia ne s   aloerai  
Des granz cous de Ioouse ancui sa part aurai . 
DE ce fit Emelons que cheualiers uailanz 
Que randi à Richier trestoz ses garnemanz  
Li bers s   an adobai tot et inelemant . 
Quant la sale fut mise  si monte an l   auferrant  
Puis isi de la uille à esperons broichant  
Et Emelons le suit à esperons broichant  
Que il crient que Richiers ne s   an aulast fuant  
Mas por néant le panse  Richiers n   an ai talant . 
RICHIERS point le cheuaul parmi le brueroi  
Et chosi Emelon  lou bon duc  deuant soi  
Damedeu reclamai où il fiance auoit  
 Ci uoi . I . cheualier  mout fier  à grant desroi . 
 Por son fiz que i   ocis l   autrier  ce poise moi  
 Se uient à moi conbatre  et ocire me doit . 
 Bien sai que ie ai tort  certes  et il ai droit . 
 Or pri ie à celui qui fu mis en la croiz 
 Que mon cors me desfande de honte et d   enoi  
 Qe Floouant mon sire puisse ancores rauoir . 
 S   a lui me combatoie  grant folie saroit . 
 Or ferai une chose don ferai que cortois  
 Por plus prouz m   an tanront cheualier et borgois  
 Crierai li merci por amours Deu le uoir  
 Por a l   arme de son fiz  dont ill ai le cour noir  
 Que ci sires ait l   arme  qui sor nos ai pouoir  
 Et se plux truis an lu ne orguil ne bofoi  
 De m   espée Ioieuse tex . III . cous li donrois 
 Que plux n   aurai talant de conbatre enuers moi  
 Iemais n   aurai mestier à nul ior desor ciel .  
Este uos Emelom  uers Richier apoignoit . 
 uersauz  dit Emelons  prouz estes et cortois  
 Tu ne doignas foïr por autre ne por moi  
 Torne çai cel escu  si te conbat à moi  
 Dès or te rons tes triues  ie nes quier plus auoir . 
- Sire  ce dit Richiers  granz folie saroit  
 Mas fates une chose  si feroiz que cortois  
 Se ie ai ton fiz mor  certes  çou poise moi  
 Pordone moi sa mort  por amors Dex lou uoir  
 Que merci ait de l   arme Iesus li uerais rois . 
- uersaus  dit Emelons  ia mar an parleroiz  
 Sachez ie nou feroie por le nule riens qui soit . 
 Ie uos todrai la teste  ne porai remenoir  
 Por la mort de mo fiz c   ocias l   autre soir  
 Orendroit te deffi de mon espié Torcois .  
Lors broiche le cheuaul des esperons Torcois  
Et Richiers contre lui  quam priere n   i uoit . 
Granz cous se uont doner es escuz de cartier  
Desoz les bocles d   or font les targes paroir  
Damedex les gari por la sue pité  
Que lor cors n   ont maumis des bons espiez Torcois . 
Mult sont bons cheualier quant n   an perdent conroi 
Puis traient les espées au branz Sarazenois  
uont s   an antreferir sor les elmes Grezois 
Que escuz ne aubers ne lor uailent . I . pois  
Lou sanc pormi les mailes des aubers de . II . ploiz 
Font choioir à la terre  qui des cors decoroit . 
Mout fut granz la bataile des cheualiers adroiz  
Onques mais por . II . homes ne fut tele por uoir . 
Dex aït à Richier  car Emelons ai droit  
Que s   Emelon ocit  ne porai remenoir 
Que il ne soit detrainchiez ileques demenois  
Et s   Emelons l   ocit  iemais plus n   an saroit  
Ne iemais Floouans de la chartre n   itroit . 
RICHIERS ai trait Ioieuse  qui est d   or antailie  
Si feri Emelon sor l   elme de Pauie  
Que le cocle li trenche rés à rés de l   oïe . 
La char li a trenchie une grande partie  
Li sans saut por les mailes an plus de . uII . parties . 
Quant Richiers uit le sanc de cheualier nobiles  
Emelon an apale  formant marci li crie  
 Hé  Emelons  fancdux  por Deu le fiz Marie  
 Merci  frans cheualiers  ne te laisiez ocire . 
 Ancor te ran m   espée  qui bien uaut . uc . liures  
 Bien me pouz  se tu uiauz  detrainchier et ocire .  
Mas por néant li ofre  car il nou ferai mie . 
Quant Emelons l   antant  si plore et sopire  
Après cele parole ne li set il que dire . 
 uERSAZ  dit Emelons  proz estes et iantis  
 La uostre grant prouece ai mon orguel conquis . 
 Por l   amours Damedeu  qui en la crois fut mis  
 uos pordons ie la mort à mon chier fiz  amis . 
- Sire  ce dit Richiers  Dex lou uos puet merir .  
Le pié li uout baisier  quant Emelons le tint . 
DE ce fit Emelons que cheualier nobiles  
Qui pordonai Richier son mautalant et s   ire  
Et li bers l   an randi puis isi bel merite 
Qu   il le gari de mort et li tansai sa uie  
Et li randi sa terre et trestot son anpire . 
A Deu se commanderent  quant il se depatirent  
Et Richiers s   an tornai  li cheualiers nobiles . 
RICHIERS s   an est tornez  sa uoie ai acolie  
Pause uauz et montenes  mentes landes ramies  
Entreci que à Baume ne cesse ne ne fine . 
Il chosit des paiens les granz habergeries  
Chacuns en lor latins et braient et glatisent . 
Et quant les uit Richiers  à pou n   araige d   ire  
Damedeu reclamai  le fiz sainte Mairie  
 Glorious sire peres  qui de uirge naquites  
 Ici uoi Sarazins qui ne uos aiment mie  
 Maudaranz et Maudoire  cui Damedex maudie  
 Qui mon seignour traïrent par mout grant felenie  
 Dé  consantez  biau sire  que uoingance an soit prise .  
A pié est desçanduz par desor . I . oliue . 
Une fontene en ist qui est clere et serie  
Lai a une herbe prise que li donai . I . mires  
Si en a oint son cors  son uis et sa poitrine  
Plus ot noire la char que poiz qui est bolie . 
Or porai bien auler antre gant paanie 
Et parler ce langaige dont bien sait la maitrie  
Maudaranz ne Maudoire ne lo quenoitront mie . 
Pase trex et aucubes  que sa rene ne tire  
Et trouai l   amiraul  o lui de son anpire 
Il ot en sa conpaigne rois paiens plux de . Xu  
Maudaranz et Maudoires de nés d   or le seruirent  
Le uin li aportirent  por richoce le firent . 
Richiers les saluai à la loi paanie  
 Maons et Tauerganz et Apoli li riches 
 Saut et gart l   amiraus  lu et sa compaignie   
L   amiraus li respont   Maon te benéi  
 Qui es tu  biaus amis  ne me le celer mie . 
- Sire  ce dit Richiers  se Mahons me garise  
 Ie suis fiz Iosué  . I . roi de Tabarie . 
 Sus mer me deportoie por ma chiualerie  
 Marchaanz me paserent  an lor né m   acuilirent  
 Menerent moi por uandre droit au port de Surie  
 Lai m   achetai . I . rois de France la garnie . 
 Crestïens me uout faire et pandre bastitire  
 Tant amai Mahonmot que ne pout sofrir mie  
 Ainz me laisase toz detrenchier et ocire . 
 Et quant ce uit li rois que ne croiroie mie 
 An lor loi crestiene qu   il oorent et prient  
 Adonc me fit geter en sa chartre perrine . 
 Maont reclamai tant qu   i m   an mit à deliure . 
 Or m   en reuoel auler ou réaume de Grice  
 Mas i   a oï parler de uo chiualeries  
 Se uos aulez an France  ie manrai uostre anpire .  
Et respondent paiens   Bien ai sa raison dite . 
- uoire  dit l   amiraus  fiz est de ma cusine  
 Maugalie la gante  fame le roi de Grece  
 Qui ne le seruirai  de m   amours n   aurai mie .  
Atant li sont coruz et li poure et li riches  
Iai l   éusint baisié quant Richiers lor escrie  
 Seignour  franz Sarazins  ne me baisiez uos mie  
 Mahom et Tauergan an ai ma foi pleuie 
 Que ne baiserai home  ne parant  ne cosine  
 Ainz aurai morz François de m   espée forbie . 
- Cosins  dit l   amiraus  onques mais tel n   oïtes  
 I   en ai . I . an prison em ma chartre parine . 
 Demain lou deuons faire detreinchier et ocire  
 Tu i fauras premiers  si ert ta foi pleuie . 
- Sire  ce dit Richiers  por Mahom  le me liure  
 Se ie l   ai antre poinz  il tandrai maule uie .  
ET respont l   amiraus   Com as t non  cosins  
- Sire  ce dit Richiers  ne uos an quier mantir  
 L   en m   apale Maudras ou raigne de Persis .  
L   amiraus li respont   Biau non auez  cosins .  
Richiers fut an la court mout amez et cheriz  
Prisiez et honorez antre les Sarazins . 
Sure li sont coruz li granz et li petiz 
Qui le uoudrent baisier  mas Richiers lor ai dit 
Que nus nou baiserai si aurai Frans ociz . 
 Cosins  dit l   amiraus  tu aurais ton deuis . 
 Car ie ai . I . François  pasé ait . Xu . diz  
 Demen lou deuons faire detrenchier et morir . 
- Sire  ce dit Richiers  fetes le moi uenir  
 Se ie l   ai antre poinz  il tandrai maule fin .  
L   amiraus an apale le chartrier Malapris  
 Montre li le François qui an la chartre git .  
Et cil ai respondu   Sire  à uostre plaisir .  
DROITEMANT à la chartre an sont uenuz errant . 
Richiers remaint defors  li chartreniers entre anz  
En sa main . I . batum qui moult estoit pesanz . 
Où qu   il uit Floouan  si l   en debat les flans  
Le dos et la poitrine et dariés et deuant  
Li bers huche et crie comme hons qui per le sanc . 
Cil ist fors de la chartre  Flouans remest plorant  
A Richier est uenuz  si li dit an riant  
 Oez de cest François  batu le uos ai tant 
 Iemais n   aurai mestier an trestot son uiuant .  
Quant l   antandi Richiers  à pou ne pert le sanc  
Puis dit antre s danz  que celi ne l   antant  
 Fiz à putains  glotons  lechierres  maulcuidant  
 Por l   amors de celui perdras tu iai le chief .  
Il ai traite Ioieuse de son senestre flanc  
Le paien en feri . I . grant cop meitenant 
Que tot l   ai porfandu dusque au nou du braier  
Puis regarde sor destre  uit . I . desrubam fier  
Une crote sor terre  que firent auersier  
Boz i a et caloures  tortues et sarpanz  
Richiers a pris le cors  si le trabuchai anz . 
Or çouene de l   arme Mahon et Tauergam  
Que li cors est uenuz à mauuais iugemant . 
RICHIERS est deuaulez toz les degrez mabris  
uenuz est à la chartre lai où Floouam git . 
Floouans se regarde  si uit Richier uenir  
Plus ot noire la char que poiz qui est bolie . 
Quant le uoit Floouans  tot li cors li fremie  
Reclamai Damedeu qui an la croiz fut mis  
 Ci uoi . I . Sarazins si laidemant uenir  
 Se cil me bat atant comme li autres fit  
 Iemais n   aurai mestier ior que ie soie uis .  
Il gardai deuant lui  uit . I . carel iesir  
A . II . mains le leua  s   en uout Richier ferir  
Quant il li escriai   Que uez faire  chaitis  
 Estai  ie suis Richiers  tes bons charnés amis  
 Qui t   est uenuz secore antre les Sarazins .  
Quant l   antant Floouans  mult granz ioie l   an prist  
De la ioie qu   il ot fut trestoz esbaudiz . 
 Richiers  dit Floouans  qui t   ai donc si nerci  
- Sire  dit ai Richiers  grant conroi an ai pris  
 I   ai dit à l   amiraul que ie suis ses cosins . 
- RICHIER  dit Floouans  gantiz hons  que ferai  
 Il est hui li tiers iours ne buis ne ne mengai  
 Miauz ameroie . I . pain que Orliens ne Canbrai . 
 Sarazins si me batent  ie ne puis sofrir mais  
 A morir me couient por mesaise que trai . 
 Ancor me poise plus de m   espée que n   ai  
 Au Chatel Auenant la perdi  bien le sai . 
 Tu la me donas  belle file le roi d   Ausai  
 Las  por coi l   ai perdue  folemant la gardai . 
- Sire  ce dit Richiers  ioste mon cousté l   ai  
 S   an ai mort le cuuert qui tant uos façoit lait .  
Quant Floouans l   antant  si grant ioie n   ot mais  
Toz li cors li reuint des maus qu   il auoit traiz . 
 SIRE  ce dit Richiers  il m   an couient auler  
 Se paiens m   esparçoiuent  bien nos poront griuer . 
 Saichïez s   i me uoient ici à uos parler  
 Nos pordriens la teste sans point de demorer . 
- Aulez  biaus douz amis  gardez ne m   obliez  
 Au plus tot que poroiz uïande m   aportez  
 Mes cors mou s   esfloibie de çou qu   ai géuné . 
- Sire  ce dit Richiers  aparmain an aurez  
 Se Dex me gar de maul de la gant que tant hé .  
Atant de lu se part  n   i ai plus demoré . 
RICHIERS it de la chartre  les degrez montai sus . 
Deuant lui se regarde  ne fut pas esparduz  
uit . I . escrin de fer qui au chartrenier fut  
A son pié lou peçoie li ons de grant uertuz  
Et de pain et de char i troua  bel li fut  
Son seignour en donai  qui le mestier en fut  
Dès or ot il grant ioie  se il dou uin éut . 
Pluis refermai la chartre qu   i ne fut percéuz  
Ses panz de son samit ai trestot deronpuz  
Puis an uint ou palais lai où l   amiraus fut  
Ia li ferai acroire que on l   ai bien batu . 
Où qu   il uit l   amirauz  es piez li est chéuz . 
L   amiraus li demande   Com uos est auenuz  
- Sire  ce dit Richiers  morz suis et confunduz . 
 Amiraus  escoutez  Maonmez uos aiut  
 Car le François auiés à . I . cuuert randu  
 O tot lui s   an saoit pormi cel arc uoltui  
 Por ce que ie li dis qu   i saroit iai batuz  
 Et il me trestournerent à tinés et à fuz . 
 Se ne fut Tauerganz  morz fuse et confunduz  
 La merci Mahonmet  bien m   an est auenuz . 
 Le chartrenier ai mort et le Franc retenu  
 Enz ou fons de la chartre l   ai trabuchié lai ius . 
 Ie l   éuse tué  quan de uos m   esparçuz  
 Plus maul ne li féisse iusque à uos fut séuz .  
Quant l   amiraus l   antant  toz an fut esparduz  
Maon en hoera et la sue uertuz 
Lou matin  par son l   aube  iert li François panduz  
 Séez uos ci  cousins  mes amis et mes druz .  
- SIRE  ce dit Richiers  ici est nez de France  
 Quant uos cestu auez  li auanture est grande . 
 Il fut fiz Escorfan  à . I . duc de Bretaigne  
 Ses peres pout mander . XXm . homes as lances . 
 uos ne l   ocirez mie  se uos plait esparmace  
 Ainz l   anmanrois an France par uos fiere poisance . 
 Ouec uos anmanroiz . Cm . homes as lances  
 Puis irons à Paris san nule demorance  
 Lai pandroiz le François  plus n   i aura atante . 
- Cosins  dit l   amiraus  mout as bone créance . 
 Au premier chief deuant conquaurons nos Bretene  
 Les riuaiges de mer de ci an Aulemene . 
 Cosins  dit l   amiraus  puis uos donrai ge France  
 Maugalée  ma file  à la bale sanblance  
 Se Mahonmoz consant por fiere poisance  
 uos an ferez uos noces à Loon  à la chanbre . 
- Sire  ce dit Richiers  ceste auanture est grande  
 lcest dont pandra ie  si uos plait esparmace .  
Puis dit antre ses danz  que paiens ne l   antandent  
 Isi t   aït hui Dex  li rois omnipotantes  
 Com tu ia seras rois nul ior de douce France . 
 Ta file Maugalie  à la douce sanblance  
 Tel monte uos ferai  por le mien esciantre  
 Don uos morez trestut à m   espée qui taile .  
A icele parole est antrez an la chanbre 
Parler à Maugalie  qui tote ior le mande . 
Estes uos . XII . pers de la terre de France  
Les escharpes es cous  sor les muloz qui anblent . 
Paiens les orent pris au pié d   une montaigne . 
Premiers parlai Pinel et Ganour d   Oriande  
 Amiraus de Persie  ta ioie recommance  
 Maom et Tauergan an doiz grant merci randre  
 Qui te mot an prison le barnaige de France . 
 Nos an auons tex . XII  por le mien esciantre  
 Li peres puet mander . XXm . homes as lances .  
Quant l   amiraus l   antan  si an ot ioie grande  
 Aï  Maonmot sire  com auez grant poisance  
 Ia me donez uos plux que ie ne uos demande . 
 AHI  Mahonmot sire  com uoz estes poisanz  
 Iai me donez uos plux que ie ne uos demant . 
 Metez moi ces François an la chartre léanz  
 Demain saront panduz  ia n   an auront garant .  
A fuz et à tinés les anmoinent batant  
Enz o fonz de la chartre les ont getez léanz . 
Quant Floouans les uit  mout s   an uai meruoilanz  
Il lor ai demandé  li cheualier uailanz  
 Qui estes uos  seignour  que querez uos céanz  
 uos me sanblez François au parler lo roman . 
- uoire  por ma foi  sire  que uos mantiriens  
 Cil ai an nom Antaume et li quens Ioceranz  
 Angeliers de Bordale  lou ardi conbatant  
 Et Anmarri de Chartres  et son frere Moran  
 Escorfan de Bretaigne  et Richart le Norman  
 Et Forquerez de Troies  Bauduins li Flamanz  
 Et li dux de Borgoigne  qui est riches menaz  
 Et li quens de Saint Gile  où grant honour apant  
 Et ie suis li dozemes  qui ai non Guineman  
 Qui tient Chatel Landon  Erupuis et le Manz  
 Dusque où uaul Guion fait on lou mien commant . 
- SEIGNOUR  dit Floouans  por Deu et por son non  
 Liqués est Guinemanz qui tient Chatel Landon  
 Il ai céanz . I . frere qui ne est gaire loint .  
Quant il l   ont antandu  li nobiles barons  
Si li ont demandé commant il ai an non . 
 Seignour  dit Floouans  ne uos an mantirons  
 Ie suis fiz Cloouis  le roi de Monloüm  
 Qui me chaçai de France por une mesprison 
 Que ie fis uers mon maitre  Senechaul de D  
 Cui ie copai la barbe enz après lou grenon . 
 Por tans ne pous remaindre à Roins ne à Loon  
 Ainz fus chaciez de France  toz sous  san conpainon  
 Fors d   un franc escuier  qui Richier ai an nom  
 Fiz au duc Ioceram que nos ici uaons  
 Et frere Guinemant  lou nobile baron .  
Et François li escrient   Sire  baisiez nous don  
 Ia n   ai il céanz home  sire  ne soit uostre hons .  
En la chartre se baisent et grant ioie se font . 
OR demoinent grant ioie en la chartre léanz . 
Floouans les apale  li prouz et li uailanz  
 Seignour  or m   antandez  ce lour dit Floouanz  
 Richiers est là amont ouec les mescréanz  
 L   amiraus l   aime plux que nul home uiuant  
 Et li ai fait acroire que il est ses paranz  
 Il ne demorai gaires que ne uene céanz .  
Richiers est en la chanbre la file l   amiran  
Où il ioue es eschas à . I . roi d   Ocidam  
Estes uos . I . mesaige parmi la chanbre errant . 
Où qu   il uit la pucelle  se li dit en riant  
 Par Mahon  damoisale  ioie uos croit moult grant  
 Moult deuez mercier Mahon et Tauergam 
 Qui uos mot an prison le barnaige des Frans . 
 Tes peres an ai . XII  por le mien esciant  
 Li peres uaut . I . sent  s   il ai ses garnemanz .  
Quant l   antandi Richiers  griés an fut et dolanz  
Il laisai le ioer et s   asit sor . I . banc . 
RICHIERS let le ioer  si s   est aulez soioir . 
Maugalie la bale  qui grant bauté auoit  
De ioste lui s   essit  la bale  demenois  
Ses branz li mit au coul  si l   ai baisié . III . foiz  
 Cosins  dit la pucelle  qués homes sont François  
- Dame  dit ai Richiers  ia plus prouz n   en auroiz . 
 Contre . XXX . paiens s   an conbatrient . III . 
- Cosins  dit la pucelle  por ma foi  bien t   an croi . 
 Mes peres an ai . XII . qui furent pris arsoir  
 En cele chartre sunt  car les aulons uooir . 
- Dame  ce dit Richiers  bien i recouurerez  
 Tel maul ai an mon chief ne puis le ior uéoir .  
Puis dit antre ses danz   Iai par moi n   ierez .  
Atant le lait la dame  et uai ioer por soi  
As eschas uai ioer à Pinar  . I . fort roi . 
Richiers an fut moult liez  ce saichiez uos por uoir  
Por tant uorai auler por tans uers nos François . 
RICHIERS laise ioier la pucele à Pinar  
uint à l   us de la chanbre  si s   an uai d   autre part  
De ci que à la chartre onques ne tresfinais . 
Les chartreniers apale  Ioces et Caïfas  
 Qué homes ai donc pris mes sires l   amiraus  
- Sire  de ces de France  des meilours qu   il i ai . 
- Ourez moi celle chartre  ie i antrera iai  
 Tel i porai connitre qui chier lou conparai .  
Cil li ourent la chartre  et Richiers i antrai  
Lai où il uit les constes uns et uns les baisa  
Et grant ioie et grant doil ont il demené lai . 
Doil ont de la prison don il n   itront iemais  
Ioie ont de Richïer qui trouez les ai lai . 
Fanme sont mult uoidouses et plenes de maul art  
Oez de Maugalie com ele se pansai  
Quant elle ne uoit Richier  de ioier se leuai  
Bien pansai an son cour qu   en la chartre an aulai . 
Ele serai por tans  se puet  que il dirai  
Elle ot une crote qui por soz terre an uai  
Elle eslume une lampe qui an lanterne antrai  
Por desoz . I . carrel an la chartre  
Et uit Richier qui les autres baisai . 
Quant ce uit la pucelle  totz li cors li tranblai  
Et dit entre ses danz que nuns ne l   escoutai  
 Amiraus de Persie  quel traïson ci ai  
 Se ces ne faites pandre  maulemant uos irai . 
 Por Mahonmot mon deu  ie li conterai iai .  
Au plus tot que poüt  an sa chanbre en aulai  
Ele mande Richier qui an la chartre estai . 
Quant Richiers l   antandi  onque n   i demorai  
As Frans a pris congié  mout les esséura 
Plux tot que il porai fors d   anqui les metrai . 
Lors monte les degrez  à Maugalie an uai  
En la chanbre s   an antre où la dame s   estai . 
Quant la bale uoit  Richier en apelai  
A une part le trait que nuns ne l   escoutai . 
 Ai  dit ele  cosins  qui de ce s   espansat  
 uos facïés acroire mon pere l   amiraur 
 Que de Persie estiés  dou rené de Persis  
 Ainçois estes de France  des contes naturaus  
 Si auez non Richier  ie uos coinouis pieçai 
 Au Chatel Auenant  certes  où ie fus iai . 
 Grant honour me féites  ce cut or uos uaudrai .  
Quant la dame ot ce dit  . I . grant sopir ietai . 
 E  amiraus de Perse  quel traïson i ai   
Quant Richiers l   antandi  tot li cours li tranblai  
Il li chaï es piez et merci li criai  
 Se uos uolez  ma dame  nos i moromsnes iai .  
Quant le uoit la pucelle  de pitié larmoiai . 
 RICHIER  dit la pucelle  frans cheualiers uailanz  
 Car me dit ton pansé  ne me celer néant  
 Que ferez des François an la chartre iesanz  
- Dame  ce di Richiers  merci  por Deu le grant  
 N   i ai point de celer  quant uos an sauez tant . 
 uéez le soudoier an la chartre gesant  
 Que uos uéites ia au Chatel Auenant  
 Il est fiz Cloouis  l   anpareres des Frans . 
 Cheualerie querre uenimes à Floram  
 Mas il auoit . II . fiz cuuers et soduanz 
 Qui tut nos ont uanduz à l   amiraul Persis  
 Et il l   ai fait geter an sa chartre plux grant . 
 Il ann itrai ginais  si aurai le poil blanc  
 Se Damedex n   an panse  le pere omnipotans  
 Et puis uos en après  qui mult estes uailanz . 
- RICHIERS  dit la pucelle  frans cheualier loez  
 Se de ton seignour lege auoie féauté 
 Que il me uosit panre à moilier et à pers  
 Por la sue amitié relanquirai mon dé  
 Iemais ior de ma uie ne quier Maom amer  
 Puis si me penerai de ton cors henorer 
 Et de lui et des autres  à uostre uelonté . 
- Dame  ce dit Richiers  plait auez ancontré . 
 Or aulons à la chartre  si auroiz féauté 
 Et de moi et des autres  à uostre uelonté .  
Et la pucelle a fait sa lampe reslumer  
Entre lui et Richier s   an sont andui tornez . 
. I . carrel ont osté por de ioste . I . pilé  
Por où elle soloit et uenir et auler . 
Richiers entre an la chartre  la pucelle remest  
Lai où uit nos François  ses ai moult esfraez . 
 Elas  ce dit Richiers  com sumes anginez  
 La file l   amiraul nos ai toz escoutez  
 Le matin por son l   aube sarons trestut panduz . 
- Elas  dit Floouans  ie lou sauois asez  
 Ia ne uaurai de France mon riche paranté .  
Quant l   antandi Richiers  si l   ai araisoné  
 Seignours  ce dit Richiers  or ne uos demantez . 
 La file l   amiram  Maugalie au uis cler  
 Por amour Floouant relanquirai mon dé  
 Si se ferai an fons batisier et lauer  
 Iemais ior de sa uie ne quiert Mahon amer .  
Et respondent François   Bien fait à créanter . 
- Richiers  dit Floouans  faites la amener . 
- Sire  ce dit Richiers  uolentiers et de gré .  
Le carrel a leué de ioste le pilé  
Il ai pris por la main la bale au cors molé  
Anmi la chartre l   ai à Floouant mené . 
Où qu   il uit Floouant  formant l   an ai amé  
Doucemant li anbrace les flans et les coustez  
Plus de . uII . foiz li baise et les auiz et le nés  
 Damoisiauz  fiz de roi  trop uos estes celez  
 Por la uostre amitié relanquirai mon dé  
 Iemais ior de ma uie ne quier Mahon amer  
 Puis si me penerai de uos henour porter  
 De Richier et des autres de la chartre geter . 
- Dame  dit Floouans  si com uos commandez  
 Or an prenez fiance à uostre uelonté .  
François li ont trestut pleui et effié  
Floouans et Richiers com el ai deuisé  
Et ele aus autre si com il ont deuisié  
Que iemais n   auront maul don les puise garder . 
En sa chanbre lor uai lou mengier aprester 
De uenoison sauuaige et d   ours et de sanglez  
Asez orent à boire et pimant et claré . 
FRANÇOIS sont bien seruiz lai dedanz an la chartre  
Asez ont pain et uin que Richiers lor porchace  
Et  quant il ont mengié  si rient et si gabent  
 Onques ne fut tel fanme  ce dit li uns à l   autre . 
- Barons  dit Floouanz  onques tel n   acoitates  
 Il ne ait si uaillant de ci que au port d   Apre . 
FRANÇOIS sont bien serui an la chartre perine  
Et  quant il ont mengié  si gabent et si rient . 
Maudaranz et Maudoires ne s   asséurent mie  
 Amiraus de Persie  ta foi nos es mantie  
 Qui les François deuiés detrenchier et ocire  
 uos an feroiz la garde que Daluz fit d   Orbrie  
 Qu   il ot an sa prison . XIIII . anz uoire ou . Xu .  
 . I . orgoilous François de France la garnie  
 Puis li eschapa il de sa chartre perine  
 Puis ocit il Daluz et . I . suen fiz  Dalise . 
 Ausi feront il toi  se garde n   an est prise .  
A iceste parole estes uos Maugalie  
L   amiraus la baisa  delez lu l   a essise  
Puis li ai demandé   D   on uenez  belle file  
 Amaudros  ton cosin  piec   ai que ne uéimes . 
- Sire  il est melaides en sa abergerie  
 Dolanz est des François que auant ier préites  
 Quant uos nes auez faiz detrenchier et ocire . 
- File  dit l   amiraus  ne s   an esmaoit mie  
 Le matin par son l   aube an iert faite iotise . 
 Maderam uos donrai  ce cheualier nobile . 
- Sire  dit la pucelle  ie ne uos an quier mie  
 Il est faus crestïens  si ai sa loi guerpie .  
Quant l   antant l   amiraus  à pou n   anrage d   ire  
 Por foi  maule guiscarte  mar le contredéites .  
Par force l   anmenai an la Mahonmerie  
Maderanz l   esposai à la loi paienie  
Lai desuis ou palais an son les noces riches . 
Quant ce uit Maugalie  à pou n   anraige d   ire  
Ele mande Richier an sa abergerie . 
Richiers i est uenuz uers la iantiz moichine  
La pucelle le uoit  si li commance à dire  
 S   or ne pansez  Richiers  frans cheualier nobiles  
 Des iantis cheualiers qui an la chartre gisent  
 Le matin par son l   aube an iert faite iotise . 
 L   amiraus m   ai donée Maudaran  ce traïte  
 Orandroit m   esposai an la Mahonmerie . 
 O moi uodrai gesir anquenuit  baus douz sire  
 Por Deu  pansez an tot  frans cheualier nobiles . 
- Dame  ce dit Richiers  ne uos esmaiez mie  
 I   an panserai mout bien  selon la Deu aïe .  
Il cerche les auberz  les elmes de Pauie  
As François les bailai qui an la chartre gisent  
Puis fait crier le banc por trestote la uile 
 Que ce ai commandé li amiraus  mes sires  
 Li cheuaus qui ert bons  qui corai à deliure  
 L   amiraus de Persie li an donrai . C . liures .  
Les plus prisiez cheuaus de trestote la uile 
Ont fait amener . XXX . de desoz une oliue  
A . I . perron de mabre por les renes les tinent  
Iai monteront François qui an la chartre gisent . 
Il uetent les auberz  si ont les armes prises  
A lor cous lor escuz  fors de la chartre isent . 
Mout se sont bien saigniez de Deu  lou fiz Marie  
De ci que à la chanbre ne cessen ne ne finent  
Puis isent de la chanbre  anz ou palais an uinrent . 
Au mengier se saoient celle iant paanie  
Il auront iai . I . mes de moult froide cusine . 
Ioceranz uai auant  tint l   espée forbie  
Si an fiert Iosué  le roi de Piscenie  
Que tot l   ai porfandu antrecique à l   oïe . 
Et Guinemanz ses fiz fier le roi de Rosie  
Qu   il i trainche par mi de ci an la poitrine  
. II troncons en ai fait an le saule perrine . 
Et Anmarriz de Chartres . I . roi de Hongrie  
Et ses freres Moranz  Guimer de Tabarie  
Morz les ont abatuz  qui qu   an poit ne qui rie . 
Angeliers fiert Pinel que la teste en a prise  
Et Richarz li Normanz . I . roi de Boquerie  
Que mort l   ai abatu  uéant plus de . III . mile . 
Floouans uient auant  à la chiere ardie  
Lai où uit Maudaram  si li commance à dire  
 Fiz à putain  cuuerz  ie uos chalons ma uie .  
Tel cop li ai doné de l   espée forbie 
Qui li trenche le cors et tote la poitrine  
De ci que anz es flanz li ai l   espée mise . 
Et Richiers uint après  ne s   esséure mie  
Si ai feri Maudoire que la teste an ai prise . 
François crient Monioie trestot à une huie . 
Li amiraus s   an fut à poure compenie  
Et sa gant d   autre part tot lou palai guerpisent . 
Et François les anchaucent es espées forbies  
A l   isir dou palais grant donmaige lor firent  
Plus de . C . Sarazins les testes i perdirent  
N   i auoit cos ne fut ou rois ou dux ou princes  
A honte gisent morz sus ou palais antiue . 
Tote soule remest la bale Maugalie  
Où ques Richiers la uit  dit li por cortoisie  
 Dame  ce dit Richiers  uos n   i remendroiz mie .  
Il la prist por lou poin  ansanble ou li l   anguie  
Et uienent aus cheuaus de desouz les oliues  
Que Sarazins tenoient ileques à deliure  
Qui les cudoient uandre l   amiraul de Persie . 
Chacuns ai pris le suen des cheualiers nobiles  
Sus montent es destriez  n   i demorerent mie  
Sus tot le plux inel monterent Maugalie . 
Por force s   an tornerent et isent de la uile  
Dusque à l   aigue dou Rin ne cessent ne ne finent  
Et passerent lou pont  de l   autre par se tidrent  
Puis depiecent lou pont et les planches an lieuet  
Si les laisent floter por desus la marine . 
Droitemant uers Beaufort ont lor uoie acolie  
Or les condue Dex  li fiz Saingte Mairie  
OR s   an uont nos François tot lou ferré chemin  
S   anportent Maugalie au gant cors escheui . 
Atant uint l   amiraus à tot . M . Sarazins  
Et seuuoit nos François li cuuers de put lin . 
Atant e uos . I . roi  Corpion de uaugris  
Il uint à l   amiraul  si l   ai à raison mis  
 Amiraus de Persie  mout por estes honiz  
 Or s   an uont li François ioiant et esbaudiz  
 Si anportent ta file  Maugalie au fier uis . 
 Car me faites lou don  aparesres iantiz  
 Puis ocirai François  à mon espée forbi .  
Et respont l   amiraus   Mout por auez bien dit  
 Ie uos an faz le don  mas que Fransois soint pris .  
Et il li respondi   Sire  uostre merci .  
Lors broiche le cheuaul desperons marsis  
Et trespase les terres  les uauz et les larriz . 
Au monter d   une angarde nos François consuï  
Hautemant lor escrie   N   an irez mie ansi  
 Çai lairez uos la file à l   amiraul Persis  
 Que uos auez enblée  ne la porez garir . 
 Nos ne lou metrons mie an la chartre gesir  
 Ainz uos ferons toz pandre et detraire à rroncins .  
Quant Richiers l    antandi  ne le prise . I . matin  
Il li ai trestourné le destrié Arabi  
uet ferir le paien desoz son escu bis  
Desoz la bocle à or li ai frait et maumis  
Et le haubert dou dos derot et dessartis . 
Ou cors li mist le fer de son espié bruni  
Tant com hante li dure  l   abat mort estordi . 
Puis a pris le cheuaul por les renes d   or fiz  
uenuz est à son pere  si l   ai à raison mis  
 Prenez cel bon cheuaul  sire peres  fait il  
 Il est miaudres dou uostre  ie le sa bien de fi . 
 uos reuenez de Rome  si estes penanaz  
 Cist uos aurai mestier sor mon maitre  à Paris  
 En la cort Cloouis  le roi de Sain Denis . 
- Richiers  dit Ioceranz  de Deu . uc . merci .  
Lors est montez ou frois et laise l   eslantiz . 
OR s   an uont noz François tot le couté dou tertre . 
Maugalie regarde  la courtoise  la bale  
Et uoit uenir paiens  la pute iant auerse . 
Où que uoit Floouant  belement l   an apale  
 Consoiliez moi  biau sire  por Deu  le roi celestre  
 Ie uoi uenir paiens plus de . XXm . as elmes . 
 Lont sumes de Baufort  si sumes an lor terres  
 Mout pres nos uont suuant  la pute gant auerse . 
 Bien sai que san bataile auler ne pouons gaires  
 Se mes peres me tient  il me todra la teste  
 Ie ne sarai foïr  lase  que porai fare  
 Or me sui porpansée d   une auanture belle  
 Ia ai ici un dras en ma mange senestre  
 Trestoz taliez à laz  à Richier durent estre  
 Ie les uetirai iai  frans cheualiers onestes  
 Et puis si monterai à droit en ceste sale .  
Et respont Floouanz   Pansez an  damoisele  
 Si uos metrons à nom Forquere de Tudale .  
A pié est desçandue la cortoise  la bale  
Richiers ai recéue antre ses braz la bale . 
Puis uesti autres dras por desus sa gonnale  
Si comme cheualier s   atorne la pucele . 
MAUGALIE la bale est à pié desçandue . 
Onques tresto lou ior ne montai an sanbue  
Ainçois ai pris une erbe  si an oint sa figure  
Son cors et son uisage torne en autre faiture  
Moure resanblai bien  tant fut noire et oscure . 
Puis a uestu les dras qui li sont à mesure . 
Ou destrié est montée  qui tot uai l   anblaüre  
Moult bien resanblai home à la grant forchaüre . 
LA pucelle iert mult prouz et si fut mout uailant . 
Blainche chemise et braies a uestu metenant  
Qui furent à Richier  lou ardi combatant  
Et par desures uet une cote auenant  
Et puis après . I . porpre qui moult estoit saanz  
Puis montai en la sale dou destrié auferan  
Et ai pris une lance et . I . escu pesant . 
Pardeuant nos François s   en uai esperonant  
Li esperons es piez li furent bien saanz . 
Et Floouans li dit   Forqueres  or auant  
 Por coi n   auez uos pris nul autre garnemaz  
 Haubert et hiaume bon  et bon espié trenchant  
- Sire  dit la pucelle  ie ne an quier néant  
 Mes autres armes c   ai ne sont mie si granz  
 Mestier m   auront ancores à Biaufort çai deuant  
 Lai où la file est au riche roi Floran . 
 Des contraïres  sire  me dot ie mout formant  
 . I . sanbadi matin m   an dit ele iai tant 
 Au Nof Chatel où ie iere  uos ouroiles oiiant  
 Ie ne uosise mie por nule riens uiuant . 
 Mult durement m   an pois  car ole ai le cors gant 
 Et si ai uars les iauz et la boiche riant . 
 Se uos li faites  sire  moi n   an pese néant  
 . II . foiz ou . III . ou . IIII  puis lasiez atant . 
 Et ie an irai bien lou marchié porchaçant . 
- Si m   aït Dex  bau sire  dit li ques Ioceranz  
 Ceste gantil pucelle est plene de grant sans . 
 No sarai quenéue par nul home uiuant  
 Gardonmes la très bien  que toz iorz soit deuant  
 Ne la laisons ariés por paiens mescréanz  
 Ainz i morons trestut que la raient paiens .  
Richiers l   en ai guiée  si se mot tot auant  
Le cheuaul esperone  por la rene lou prant . 
uont s   en nostre François  Iesu lor soit aidanz  
Toz iorz les sut après li amiraus Persanz . 
OR s   an uont nos François à Baufort lor chemin . 
Et l   amiraus les suit à tot . M . Sarazins . 
Estes uos . I . paien qui ot non Estorgi  
. I . riche amirauble  qui Babiloine tint  
Et uint à l   amiraul  si l   ai à raison mis  
 Sire rois de Persie  com estes escharniz 
 Des François qui anmainent uostre file au cler uis . 
 Car m   an fai or le don  anpereres gantis  
 Puis ocirai François à mon espié bruni  
 Si panrai Maugalie  si uos uient à plaisir .  
Et respont l   amiraus   Par mon chief  ie l   outri  
 Ie uos an faiz le don  uoiant toz mes amis  
 Si en ferez uos noces en Monmartre à Paris . 
 Li réaumes iert uostre  quant uos l   auroiz conquis .  
Et respondi li gloz   Sire  uostre merci .  
Lors broiche le cheuaul des esperons marsiz  
Et trespase les puis  les plainz et les lariz  
Et tote la contrée  les uaus  les fonteniz . 
Au monter d   une angarde nos François consuï  
Fieremant lor escrie   N   en irez mie ansit  
 Fiz à putain  cuuers  tut estes morz et pris . 
 Çai lairez uos la file à l   amiraur Persis  
 uos reuanrez à Basme les iugemans oïr 
 A l   amiraul de Perse  qui uos ferai morir 
 Et detraire à cheuaus et les manbres tolir  
 Puis uos ferai toz pandre ardoir et anfoïr  
 De la poudre ferai doner as Sarazins  
 En bataile chanpaul en saront plus ardiz .  
Quant Guinemanz l   antant  si n   i prist onques fin  
Il li ai trestorné lou destrié Arrabi  
ferir le paien sor son escu bruni  
Desoz la bocle d   or li ai frait et maumis  
Le aubert de son dos derot et dessarti  
Ou cors li mit lou fer de son espié bruni  
Contre terre l   abat dou cheuaul arabi . 
Il l   ai nauré à mort  mais ne l   ai pas ocit  
Et ai pris le cheuaul par la rene d   or fin  
Après ses conpaignons s   en torne lor chemi . 
Atant e uos poignant l   amiraul de Persis  
Trestot deuant les autres plus que arz ne trasit  
Après lui uient grant rote des felons Sarazins . 
Li paiens se dreçai qui gisoit ou chemin  
Et esgarde sor destre  uoit l   amiraul uenir  
A haute uoiz escrie   E  amiraus gantiz  
 De uostre bale file n   i est pas ce uos di  
 Arreres l   ont laisie li François ou païs  
 Ouec aus n   es elle pas  ce saichiez uos de fi  
 Ne mas que soulemant . I . cheualier i uis  
 Cil ne se muet néant  mas une lance tint . 
 Se uos aulez auant  tut estes morz et pris . 
 Lai deuant  an ce bois  ont . I . esgait bati 
 Li rois Flores d   Ausai et quamqu   il i a mis  
 Plus de . L . mile de cheualiers i uis .  
Or respont l   amiraus   Onques mès tel n   oiis .  
Après ai dit . I . mot por gas au Sara  
 Tu as ia tant senié  tot as tble le uis  
 A . I . home que uoiz t   en resanble bien . M . . 
 A ma file la bale es tu ores faili  
 Tu l   as chier conparée  por fou t   en ahatiz  
 Toi et les autres rois qui ores sont ocis . 
 Ne lairai nes enchauce por riens que m   aies dit  
 De ci à icele ore que soien mor et pris .  
Il broichent le cheuaul des esperons marsis  
Et uet deuant les autres . I . arpan et demi . 
Au monter d   une angarde a noz François chosis  
Et ot an sa compaigne . XXm . Sarazins . 
Mas l   amiraus se aste  qui près les ai suïs  
Après lui uont sa gant que il auoit guerpi . 
Quant Floouans le uoit uenir si arami  
Il ai dit à sa gant   Frans cheualier hardiz  
 uéez ces qui si uenent  bien sont . M .  ce uos di  
 Nos n   an poons auler que ioste n   i ait pris . 
 Or lor trestornons tut nos bons cheuaus de pris  
 Chacuns fiere le suen de son espié bruni .  
Quant li conte l   entendent  à Floouant ont dit 
Il n   iront plus auant dusqu   aient Sarazins 
Feruz sus les uerz elmes  que il ont si bruniz . 
Lors broichent les cheuaus des esperons marsis  
Chacuns de nos François uai . I . paien ferir  
Desoz les bocles d   or font les escuz porcier  
Morz les ont abatuz à la terre souuis . 
Et Floouanz iotai à l   amiraul Persis  
L   escu li ai percié et l   aubert desconfit  
Por delez lou cousté li ai son espié mis  
Déaubles l   ont gari que en char ne l   ai pris . 
Tote plene sa lance à terre l   abati  
Puis ai pris le cheuaul por les resnes d   or fim  
Por l   estrié i montai  si ai le suen guerpi  
Puis s   en tornent arieres noz Frans par . I . lariz  
S   amoinent les cheuaus que il orent conquis . 
 Barons  dit Floouans  gant eschec auons pris  
 Se poïens ansanble à Baufort uenir uis  
 Ia ne s   en uanteroient Persant ne Sarazin  
 Que por lor bons cheuaus laisonz i les noz retiz .  
uers la forès acoilent tot lor plenier chemi  
Et l   amiraus remés coroçous et marriz  
S   atant ses conpaignons qui uienent après lui  
Et li ont amené . I . bon cheuaul de pris  
Lors broiche son cheuaul des esperons marsiz  
A haute uoiz escrie   Cheuauchiez  Sarazins .  
Don font soner ces grailes et ces tabous bondir . 
Après François cheuauchent cele gant de puet lin  
Et l   amiraus en iure Maon et Apolin  
 Ia ne lairai François ses aurai morz et pris  
 Ou seront desconfiz et detraiz à ronçins  
 Se ie ne rai ma file  Maugalie au fier uis  
 Et les François ocis et an ma prison mis .  
LI amiraus an iure Mahon et Tauergan 
Que ne lairai François en ces secle uiant 
De ci que les aurai morz et uoicuz en chanp  
Ne les guerrai chatiaus ne cité  tant soit granz . 
Mas  se Dex plait dou ciel  ie cuit que il en ment  
Ancor ancui aurai gant secours Floouanz . 
Eschargaitier estoit li riches rois Florant  
O lui ot . Xu . mile de cheualiers uailanz  
Enboichiez les auoit en . I . petit pendant 
Qui tot ere plains de brenches et espès durement . 
Il regardent auaul parmi . I . desrubant  
uoient uenir la rote des Tuers et des Persans  
. XIIII . cheualiers ou premier chié deuant  
Richier et la pucelle qui uenoient deuant  
Et tut li . XII . contes  et li prouz Floouant  
Qui Monioie uenoient fierement escriant . 
. I . hons estoit montez sor . I . chaine mout grant  
Qui fors estoit dou bois où ert li rois Floranz . 
Flores l   i fit monter por espier paiens  
Se uenir les uoit de nule par corant  
Qu   à Floram lou uenit noncier deliuremant . 
Quant il uit nos François uenir deliuremant  
Persans et Sarazins qui après uont broichant  
De l   arbre est desçanduz tot et inelement  
uenuz est à l   agait  quanqu   il pout acorant . 
A haute uoiz escrie   Biau sire rois Floranz  
 Adobez uos mou tot  et uos et uostre gant  
 Ie uoi ici uenir Sarazins et Persanz . 
 . XIIII . cheualier uienent deuant broichant  
 Sarazins les anchaucent  formant uienent broichant  
 Et escrient Monioie  l   anseigne Floouant  
 Le soudoier de France que perdites l   autre an . 
- E Dex  bau sire  aïe  ce dit li rois Floranz  
 Ancor aurons nos hui . I . eschec bel et gant  
 Rois Cloouis de France n   ot onques si uailant . 
 Adobez uos mou tot  franc cheualier uailanz  
 Ie uoi ici uenir Sarazins et Persanz . 
 Tote l   une moitié de nostre bone gant 
 S   en uoit tot cest lariz auaul esperonant  
 Si que n   en saichent iai Sarazins et Persanz 
 Deci que desor auz soïmen nos feranz  
 Si les acoilons bien à nos espiez troinchanz . 
 Oï l   ai souant dire  dois l   acienous tant  
 Que gant qui sont sorprise ne uailent mie . I . gam . 
 uarsauz  moult les ferez as espées trainchanz  
 Si que au bien ferir les façons recréanz  
Et cil li respondirent   Sire  à uostre commam .  
Trestote la mitié de cele gent uailant 
S   an uont tot ce lariz formant esperonant  
Li autre si remaindrent enz ou bois uerdéant . 
Deci à lor esgai est uenuz Floouanz  
Après aus si enbatent la gant à l   amiram  
Onques n   en sorent mot Arabi ne Persamz . 
Quant Florent uoit Richier et le prouz Floouant  
Bien les ai quenéuz li rois de metenant  
Et Floouanz bien lui tantot de meintenant . 
Quant Floouanz le uoit  ariés uai reculant  
Merci li ai crié por Deu omnipotant  
 Tu fiz sont andu mor  n   en celerai néant  
 Ie ann oocis l   un à m   espée trenchant  
 Et Richiers ocist l   autre  qui tant par est uailanz . 
 Por amours Damedeu  fai moi pordonement  
 Ou ce son non  bau sire  ne me baisiez néant . 
- Bau sire Dex  aïe  ce dit li rois Floram  
 Ia estoient il pire que sont chiens puanz  
 Ie le te pordoins bien  frans cheualier uailanz .  
Lors outent les uantailes des auberz  
Et si s   entrebaisierent  à grant ioie plorant  
Mar acointerent onques Persan l   acordement . 
Lor trestournerent tut contrauaul . I . pendant  
Si corentenuers Sarazins et Persanz . 
Se ores ne se uoinge Richiers et Floouanz 
Des Sarazins felons qui les ont griuez tant  
Morz et pris saront tut  n   aront de mort garant  
Car tant i uint illuc de la gant mescréant 
Plus de . C . mile sont à bons cheuaus coranz  
Que tote en uai la terre et li bois fremiant . 
Et noz François s   an uont uers aus esperonant  
Granz cous se uont doner des espées trainchanz  
Lors espiez forz lor uont enz es cors enbatant 
Que totes les boueles lor uont espandant  
Morent cil Sarazins à miliers et à çanz . 
L   ardour dou chaut les uai forment esfobliant  
A la grande poudrere que il uont demenant . 
Et Frans les acollirent  qui les fierent souent . 
Quant li amiraus uoit nos François si feranz  
Et il uit le secours qui uenuz est si granz  
Adonc se tint il bien  l   amiraus  por enfant  
Quant uit isi morir Sarazins et Persanz  
Et par . I . soul petit que il de douel ne fent . 
Il ai fait metenant mander son rereban  
Plus de . XIIII . mile as fors espiez trenchant  
Et se Damedex n   est à nos François aidanz  
A l   amiraur arieres saront an lor commant . 
MOUT fut granz la bataile et meruoilouse et pesme  
François i fierent bien  que point ne s   i areste  
tranchent lor cors et poinz et braiz et testes  
Morent cil Sarazins et trabuchent des seles . 
Onc ne uéites mais de Sarazins tel perde  
La terre uermoilit dou sanc et des celuales . 
Estraïe remest Maugalie la bale  
Et felons Sarazins l   ont prise par la rene . 
Et dit li uns à l   autre   Ici est de la geste .  
Et respont Maugalie   Ie ne suis  por ma teste  
 Ançois furent trestut de Perse mi ansestre . 
 Iuglaours suis mou bons  si uois auoir conquerre . 
 Ie ai lon tans serui . I . cheualier honeste 
 Qui me donai l   autrier . I . paile de Bisterne . 
 Tant sai d   anchantement n   en ai soz ciel mon maitre  
 Ie feroie bien ci sordre une fontenale 
 Et de grifons uolanz plus de mil à un terme  
 Et chacuns si tendroit . I . sarpant por la teste 
 Mout lait et mout idous  trainant iusquez à terre  
 Si uos todroient bien les auberz et les elmes  
 Et mengeroient bien uos destrié de Castale .  
Dient li Sarazins   Ici gius seroit pesmes . 
 uai don ioer  font il  à l   amiraur de Pers  
 Qui te donrai asez uiles  chaitaus et terres .  
Et respont Maugalie   Ce ne pout or pas estre . 
 Poignez auant  fait ele  esploitiez de la guere  
 uéez ici François qui si fort uos apressent .  
Quant li paiens  de mentenant la laisent  
Tote soule  estraïe  guerpisent la pucelle . 
Et nos François se fierent es putes ganz auerse  
Donc commançai l   estour et meruoilous et pesmes . 
Et tant e uos Richiers  le cheualier oneste  
Et ai brandi la ante ou l   anseigne uantale . 
uai ferir en l   estour . I . aumancour d   Auerse  
L   escu li a percié et l   aubert li desserre  
Ou cors li mit l   ensoigne et la hante nouelle  
Tote plene sa lance l   abat mort de la sale . 
Après lor ai ocit lou sire de Palerne  
. IIII . rois lor iete morz à terre . 
François les ont menez pormi . I . uaul auerse . 
Dolanz fut Galïens  li amiraus de Perse  
Quant uoit morir sa gant et trabuchier à terre  
A haute uoiz escrie   Frans Sarazins  que faites  
 Se François s   an uont si qu   i n   i perdent les testes  
Quant Sarrazins l   antandent  si broichent et desserre 
Iriemant  et tot à noz François se moilent . 
Quant Frans uoient uenir les paiens si à presse  
Granz cous lor uont doner es hiaumes de Bisterne  
Ne remendrai l   estour  ainz i aurai grant perde . 
Sarazins les reculent . I . grant arpan de terre . 
Richiers uit Maugalie  si la prist por la rene  
Puis li dit en riant   Cheuauchiez  damoisele  
 Ne uos i lairons mie  ainz i perdons les testes . 
- Richiers  mentes merci   ce li dit la pucelle . 
Lors cheuauchent ensanble à force  à prouoce  
Tant qu   i uindrent aus Frans qui paiens detrauersent . 
Lors lait Richiers la dame  si se fiert en la presse 
Des paiens orgoulous  la pute gant auerse . 
MOUT fut grant la bataile et le chaple pesant . 
Atant e uos poignant l   amiraur des Persanz  
Et ai brandi la hante de son espié brunant . 
ueut ferir en l   escu le conte Guinemant  
L   escu li ai percié et l   auber gazerant  
De ioste le cousté li mit le fer trenchant  
Tote plene sa lance le uet iust trabuchant  
Puis ai tandu sa main  por le nasel le prant . 
Il éut iai conquis prison à son talant  
Quant l   amiraus conquirent . IIIIm . Persanz  
Et brochent les cheuaus  uont ferir Floouant 
Que il l   ont abatu de son cheuaul corant . 
Son cheuaul li ont mort à lor espiez tranchanz 
Qu   à la terre chaï li marchis Floouam  
Et Sarazins l   enchaucent et dariés et deuant  
Granz cous li ont donez li cuuers soduanz . 
Floouanz se desfant à lo de combatant  
. uII . an i ai ocis à son cor desfandant . 
Il tint l   espée droite dont d   aciers est li branz  
Qui il consuit à culp  il n   ai de nort garanz . 
Atant e uos Richiers  le ardi combatant  
Et Ioceranz son pere  le conte Guineman  
Et Anmaris de Chartre  et son frere Moran  
Angelier de Loon  et Richar le Norman  
Et Foquere de Troies  Bauduin li Flaman  
Et le du de Borgoine  cui grant onour apant  
Escorfan de Bretene  et Antiaume lo Fran  
Et li ques de Borgoine  qui prouz est et uailanz  
Et ont en lor compaigne lou riche roi Floram . 
Por lou mien esciant  ia fut pris Floouanz  
Quant tut i sont coruz li cheualier uailanz  
La presse ont derumpue tot entor Floouant  
N   i ai cel n   ait ocis Arabi ou Persam . 
Floouant remonterent sor . I . destrié corant  
Quant il fut à cheuaul  si reauçai lou branc  
Granz cous an uai doner à la gent mescréant . 
Li premiers que il fiert si n   ai de mort garant 
Que la teste n   an face uoler enmi le cham . 
Deuan lui ancontrai le roi de Boniuam  
Qui li ot son cheuaul ocis de metenant  
Quant Floouanz le uoit  sou uai recuen isant  
Grant coup li uai doner sor son escu deuant 
Que lés la bocle à or li peçoie et li fent  
Le haubert de son dos li deront et desmant 
Que deci ou braier le uai tot porfandant  
Mort le trabuche à terre dou destrié auferrant . 
 Outre  fiz à putain  mauuais matins puant  
 Mon cheuaul m   as ocit por ton outraige graint .  
Puis se refier es Turs  que il ne ment néant  
Granz cous lor uai doner de l   espée tranchant  
Enz la plus grande presse se uai ademantant . 
Et quant paiens le uoient  si le uont redotant  
Tot antor li font place cele gent mescréanz . 
Et François i ferirent mentes communemant  
Se paiens ne s   en fuent  tut moront à torment . 
Quant uoit morir ses homes li amiraus Persanz  
A çois qui ancor sunt trestot uis en estant 
A haute uoiz escrie   Baron  fué uos am .  
Quant paiens l   antandirent  n   i ot arestemant  
As Frans tornent les dos  si s   an tornent fuant . 
Et François les anchaucent et tuit li Aulemanz  
Et pres aus sonent grailes et busennes formant . 
Ferant les ont menez contrauaul . I . pandant  
Bien les ont anchauciez . IIII . liuées granz . 
Ia itant n   aulesez n   arieres ne auant 
Que uos ne trouesis Sarazins morz iesanz  
Et tantes sales uoides de destrié auferanz  
L   un mor iesir sor l   autre et enuers et adens . 
De ci que à une eue les anmoinent ferant  
Mout laide et mult idouse  et meruoile fut granz  
Et Sarazins crier Mahom et Tauergan . 
Enz an l   eue se fierent li Sarazins puant  
Ainz que il fusent outre en i ot noié tant 
Que par desuz les morz an uont li uis flotant . 
A grant poine an estort l   amirauz des Persanz  
Onques n   an remenai la moitié de sa gant . 
Enz ou chan s   an repaire Richiers et Floouanz  
Et Aulemanz asanble o le bon roi Floram  
Asez an ont menez prisons à lor talant  
Rois et princes et dus  anmatus Aufricans . 
Des morz et des naurez an est queuers li chans  
Qui uosit auoir armes et bon destré corant  
A son talant an pran  car il an i ot tant 
Ne les peut conter nus hons  tan fu saichanz . 
Droitemant uers Baufort s   an tornent metenant . 
Quant uindrent à Baufort  don fut la ioie granz  
Floouanz se haberge chiés Godefroi le franc  
Deci à Monloon n   ot borgois si menant  
Mout demoine grant ioie quant il uit Floouam . 
La file le roi Flore uenue i est corant  
S   est aulée baisier le cortois Floouant  
Et Richier  et les autres de la terre des Franz . 
Et quant uoit Maugalie  si l   esgarde formant  
De ce li aulai bien  ne la conuit néant 
Dusqu   elle soit destainte de la norté qu   ot grant . 
Richiers est desçanduz dou bon cheuaul corant 
Et s   a pris Maugalie com cheualier uailanz  
En une chanbre à uote l   anmene metenant . 
Lai se desaparoile Maugalie au cors gant  
Et uint à . I . escrin  s   en trait . I . oignemant  
Et uis et cors et mains an oint inelemant  
Puis si se fu baignier tot et inalemant  
La blenchour li reuint et le norté desçant  
Mout por fut colorée quant sa bauté reprent . 
Quant la uaurai Florete  la file au roi Floram  
Mout en iert corocie  s   aurai le cor dolant . 
Au matinot  à l   aube  ainz lou solaut leuant  
Prindrent Frans Maugalie ou le cors auenant  
Si la font batïer au mostier san uiçam  
Et quant fut batisie  si fut la ioie granz . 
Florete l   oï dire  à pou ne per lou sen  
Corant i est uenue à l   ostel Floouant . 
Lai où elle le uit  ses braiz au coul li pant  
 Car me baisiez  ban sire  frans cheualiers uailanz  
 Ia n   ai il ome an terre que mes cours amoit tan . 
- Dame  dit Floouanz  c est tot por néant . 
 uostre pere ai o lui mains cheualiers uailanz  
 Et si est ores auques  certes  mes biens uoilanz  
 Asez tot m   an erroit an trestot son uiuant . 
 Pouures hons d   autre terre  soudées conqueranz  
 Ne doit faire tel chose dont lo éent la ganz .  
Quant l   antandi Florote  à pou ne pert lou sanc  
Elle li respondi   Sire  à uostre talant . 
 C est por Maugalie  la file l   amiram  
 Bien la deuez amer  car ole ai le cors gant  
 Il n   ai tant bale dame deci en Ocidam . 
 uolontiers uos préise  si uos fut à talant  
 Quant ne uos puis auoir  le cour an ai dolant . 
- Dame  dit Floouanz  dés or poignez auant . 
 Maugalie est ma drue  o le cors auenant  
 Ne li faudroie mie por les manbres perdanz  
 Car ole m   ai gari de meruoilous tormant  
 Et ie l   esposerai por lou los de ma gant .  
Quant l   antandi Florote  à pou ne pert lou sanc  
Elle uint à son pere  se li dit an plorant  
 Merci  bau sire peres  por Deu omnipotant  
 Se uos ne me donez lou marchis Floouant  
 Ie n   aurai mais mari an trestot mon uiuant .  
A Floouant anuoie trestot de meintenant 
Que uene à lui parler  car mestier an ai grant . 
Quant lou mesaigier uoit Floouant li uailanz  
Au roi an est aulez et auec lui sa gant . 
Où que li rois lou uoit  si li dit simplemant  
 Car receuez ma file  frans cheualier uailanz  
 Si serez roi d   Ausai de quanqu   il i apent  
 Asez conquerrons terres sor la paienne gant .  
Et Floouanz li dit bel et cortoisemant  
 Sire  ce ne pout estre  sachez certenemant . 
 Ci ai une pucelle  o le cors auenant  
 Qui m   ai mis fors de chartre et toz ces autres Frans  
 Lai où nos deuoit pandre l   amiraus des Persam  
 Nos gari la pucelle de mort et de tormant . 
 Ma foi li ai pleuie  uoiant tote ma gant  
 Que fanme la pandroie  se Dex lou me consant  
 Ie ne l   an matiroie por la teste perdant . 
 Dès or uos doi ie dire mon cor et mon talant  
 Ie sui fiz Cloouis  l   aparesre des Frans  
 Qui me chaçai de France por son fier mautalant  
 Por . I . petit mesfait  qui ne fut gaires granz  
 Que copai à mon maitre les grenons an dormant  
 Me fit foriurier France de ci que à . uII . anz . 
 Or est uenuz li termes que li grenons sont granz  
 Si m   an ira an France antre moi et ma iant 
 Por pandre la quarone dou reigne qui m   apant . 
 Moult amase Florote  ne la refus noiant  
 Mas n   en puis doues auoir  que la loi lou desfant . 
 Donez la  bau doz sire  à Richier lou uailant  
 Qui fiz est à cest duc  lou ardi conbatant  
 Richiers uos seruirai mais trestot son uiuant  
 Si uos serai por fiz dois ce pas an auant . 
 Donez li uostre file por itel couenant 
 Que ne uos facent guerre Sarazins ne Persanz 
 Que ie ne uos secore à . XLm . Frans . 
- Por foi  dit li rois Flores  ce me uient à talant . 
- Sire  dit la pucelle  ie le uoul ausimant  
 Quant autre ne pout estre  à Richier me commant . 
- uenez auant  Richiers  dit li prouz Floouanz  
 Si reciuez la file au riche roi Floram  
 Le réaume et l   enour et quanqu   il i apant . 
- Sire  ce dit Richiers  tot à uostre talant .  
Illucque l   ai pleuie Richiers de metenant  
Puis li ai fait omaige  féauté ausimant 
Ia ne lou tréirai an trestot son uiuant . 
Donques mandai li rois ses homes et sa gant  
Féauté et omaige font Richier bonemant . 
Au croisant de la lune  que la ioie fut granz  
Esposerent lor fanmes Richiers et Floouanz  
Puis an firent lor noces anz ou palais plus grant . 
Or ai fiz recouré li riches rois Floranz  
Onc plus saige de lui ne tint espée à flanc  
Ne nus plus poisanz d   armes  en estor fort et grant  
For Guilaume au Cors Nés  qui tant fu combatanz 
Contre paiens felons que onc n   amai néant . 
Puis qu   i fut rois d   Ausai  d   Osteriche la grant  
Conquit il Romenie enuers paiene gant  
Oue Sarazins tenoient adonc an son uiuant . 
MOUT demoinent grant ioie ou palais principel 
Maugalie la bale et Floouanz li bers . 
Et Richiers et Florote qui tant fait à loer . 
Estes uos . I . mesaige de France lou regné  
Il aportoit . I . brief  tot estoit las d   esrer . 
Por les degrez de mabre est montez ou plainchier  
Et demande et anquier de Floouant lou ber  
Et Richiers li cortois li uai mou tot montrer . 
Lai où uoit Floouans lou prent à apeler . 
 Sire  ce dit Richiers  ie uoel à uos parler  
 Quenuisez ce mesaige  ce dit Richiers li bers . 
- Oïl  dit Floouanz  ie lou quenois asez . 
 uenez auant  Guimar  moult faites à loer  
 Chanbellanz fus mon pere  mout te soloie amer . 
 Por moi t   ai fait mes peres de ma terre geter  
 Iemais ne te faudrai por nul home mortel . 
- Sire  ce dist Guimarz  ie i uiens tot por el  
 uostre peres uos mande que uos lou secorez  
 L   amiraus de Persie e trestoz ses barnez  
 Au chatel de Loon l   on paiens ansarré . 
 uostre mere la iante ne fine de plorer  
 Par moi uos mande  sire  que uos la secorez .  
Quant l   antant Floouanz  si an ot ioie tel . 
 A Dex  dit Floouanz  uos soiez orez  
 Quant celui me requiert qui tant m   ot an uité 
 Qu   i me chaçai de France à mout petit barné . 
Richiers et lou roi Flore  qui mult font à loer  
Floouans les an ai mentenant apelez . 
 Seignors  dit Floouanz  quel consot me donez  
 Mes peres si me mande et ma mere ausimant 
 L   amiraus l   ai essis à Loon la cité  
 Soie li secoranz au plus tot que porez . 
- Sire  dit li rois Flores  que feriez uos el  
 Secorez uostre pere  ne li deuez fauser  
 Et ie ferai ma gant tot metenant mander . 
- Sire  dit Floouanz  . uc . merci de Dé . 
- Sire  dit Ioceranz  . I . petit m   antandez  
 Pres sumes de nos terres  si uolomes auler 
 Chacuns an son païs por sa gant amener  
 Tuit uandrons contre uos au chatel d   Auuilers . 
- Seignour  dit Floouanz  Dex uos an saichie gré .  
Atant ont pris congié  si s   an sont tuit aulé  
Chacuns an son païs ai sa gant amené  
Contre Floouant uienent au chatel d   Auuiler . 
Li rois Flores d   Ausa ai ses homes mandez  
Et furent bien . XXm . quant il sont essanblez . 
Tuit murent de Baufort quant il fut aiornez  
Et antrent an Borgoine  por mileu sont pasez  
Ou moitan de lor uoie ont . I . chatel troué  
Celui fut Emelon de Bauiere lou ber  
Mas Sarazins l   auoient trestot desarité  
Et si l   auoient pris lai où uint de berser . 
Très deuant son chatel l   auoient amené  
Andous les poinz liez  les iauz dou chief bandez . 
Iluques fon paiens unes forches leuer  
Emelon uolent pandre et au uant ancrouer . 
Oez qué auenture Iesu li a doné  
Dex seit bien  quam lui plait  ses homes deliurer . 
Atant e uos Richiers  qui gantis fut et bers  
Qui menoit l   auangarde à . IIIIc . armez  
Ia aidera paiens les forches à leuer . 
Richiers quenut mout bien Sarazins et Esclers  
Il escrie   Monioie  frans cheualier  ferez   
Son cheuaul fait santir ses esperons dorez  
Plus tot qu   il onques pout uet ferir Maulatré  
Cil estoit niés lou roi Galiens l   amirer . 
Ou cors li mit l   ensaigne de l   espié noelé  
Tote plene sa lance l   ai mort escreuanté  
Puis referi . I . autre  qu   il ai à mort liuré . 
Il ai traite l   espée don il fut adobez  
Si feri . I . paien sor son elme gemez 
Que tot l   ai porfandu dusque au nous dou baudré . 
Paiens tornent an fue  et Emelon remest  
Et François les acoilent o les branz acerez  
Toz les ont decopez o les branz acerez . 
De . Xum . qu   i furent  ie uos di por uerté  
N   an eschape que . C . des glotons pariuré . 
Emelons uoit Richier  si l   an ai apelé  
 Sire  uos m   auez bien de cest maul pas ieté  
 Ie uos faz ci omaige et droite féauté .  
Quant Richiers l   entendi  si est auant pasez  
Entrebaisié se sont li cheualier menbrez . 
Richiers li rant sa terre et de lonc et de lez  
Et trestot cel eschec li ai ancor doné . 
Estes lou roi Flore et Floouan lou ber  
Ou chatel Hemelon pritrent la nuit hostel . 
Por matinet  à l   aube  se sunt ancheminé  
Tant cheuauchent qu   i uindrent au chatel d   Auiler . 
Lai trouai Floouanz sa gant et son barné  
Ças qui sont auec lui de prison deliuré . 
Li pires li amoine . M . cheualiers armez  
. LX . mile furent  quant il sont aiosté . 
Tant ont erré ansanble li cheualier manbrez 
Qu   il ont uéu la tour de la bone cité  
Por desuis ont chosi . I . confenon liué  
Et uoient les granz saiges des paiens desfaez . 
 Seignours  dit Floouanz  quel consot me donez  
- Sire  ce dit Richiers  se uos lou commander  
 G   irai a uostre pere les noueles conter 
 Que uos lou secorez à . XXXm . armez . 
 Quant ie sara léanz  asez tot lou sarez  
 Ie ferai suis la tor mon confenon leuer  
 Et uos cheuauchiez  sire  quant uos lou  
 Si aulez tot ferir des loiges et des trez . 
 Quant nos sarons léanz garniz et conraez  
 Si irons essailir por deuez la cité  
 Que d   une part que d   autre saront si escrié 
 Ne saront Sarazins qué part doient torner  
 Il torneront en fue  ne saront où auler . 
- Richiers  dit Floouanz  uos auez dit que bers .  
A icelle parole s   an est Richiers tornez . 
A icelle parole s   an est tornez Richiers  
Et fut très bien armez sor . I . corant destrié . 
En l   ost cestut s   an antre  desor l   erme anbrunchié  
Pase trez et aucubes et ces pauoilons chiers  
Dusque au tré l   amiraul ne fine de broichier . 
Deuant lou tref de paile ot . I . arbre foilié  
Sor l   erbe qui fut uerz ot . I . paile desplié  
Lai se siet l   aumatrez et li rois Galiens  
Et iuent as eschas li cuuerz renoiez . 
Atan e uos Richiers qui le a arainiez . 
Sor l   ante de l   espié s   est li bers apuiez  
Sarrazenois parole  bem an fut ansoigniez  
Et dit à l   aumatré   Traiez ce cheualier  
 Si esforcez ce roi qui si est mis ariés .  
Quant l   entent l   aumatrez  si an est corociez . 
 Qui estes uos  fait il  qui me contraliez  
 Par Mahonmot  ie croi uos lou comparoiz chier . 
- uos i mentez  cuuers  ce li ai dit Richiers  
 Ainz uos dirai eschec à m   espée d   acier . 
Richiers fiert l   aumatré amont parmi lou chief  
La teste an fait uoler auaul sor l   eschaquier  
Puis dit à l   amiraul  qu   i ne li uout noier  
 Retenez cet eschec  amiraus Galiens  
 uos en pouez or bien ioer sor l   eschaquier .  
Atant s   an est tornez sor lou corant destrié  
Deci à Monloon ne fine de broichier . 
A la tor s   en uint droit li uaillanz cheualier  
A haute uoiz escrie   Lé moi antrer  portiers .  
Et li portiers li dit   Qui es tu  cheualier   
Il li ai respondu   Ie ai an non Richier  
 Mes sires Floouanz m   ai au roi enuoié  
 Le secors li amoine  bien sont . XXX . miliers .  
Quand cil l   ai antandu  sel cort desuerrollier 
Le guinchot de la porte  puis i entrai Richiers . 
Se auques demorast  ia lou conparast chier  
Que Sarazins estoient montez plus d   un milier  
Après Richier uenoient por l   aumatré uoingier . 
Au porron  sor lou pin  est desçanduz à pié  
Por les degrez de mabre est uenuz ou plainchié  
Et trouai Cloouis dolant et corocié  
Por Floouant son filz ot lou cour mout irié 
Et dolant que il fut fors de France chacié  
Car si dui autre fil li auoient boisié  
Por mautalent auoient Damedeu renoié  
S   orent aulé serui l   amiraut Galien  
Doné lor ai Sessoigne et l   enor qui atien  
Mou en est Cloouis dolanz et corrociez . 
Estes uos lou mesaige qui li fut anuoiez  
Richiers le saluai cortoisemant et bien  
 Cil Damedex de gloire qui toz iorz fut et ier 
 Saut et gart Cloouis et toz çois qu   il out chier  
 Floouanz  uostre fiz  m   ai à uos enuoiez  
 Au secours uos amoine . XXXm . cheualier . 
 Faites sor cele tor ce confenon drecier  
 Adonc sarai mes sires qu   à uos suis  por mon chief . 
 Ie l   ai mout pres d   ici  enz en . I . bois  laisié  
 Quant il uauront m   enseigne  s   iront Turs detrainchier . 
 Faites armer uos homes et toz uos cheualier  
 S   irons ferir paiens à nos troinchanz espiez  
 De l   une part et d   autre seront essailiz bien  
 Sanpres seront uaincuz  ocis et detrainchiez .  
Quant l   antandi li rois  onques ne fut si liez . 
Quant la roïne l   ot  si plore de pitié 
Por Floouant son fiz qu   en France est repairiez . 
Tot ce que Richiers dit fut mout tot outroiez  
Tut se uont adober et montent es destriez  
En suis la tor ont mis lou confenon Richier  
Puis isent de la uile à çanz et à miliers . 
Et Floouanz cheuauche  ne se uot atargier . 
Oncques n   an surent mot Sarazins ne paiens 
Dusque Frans les essailent et deuant et dariés . 
EN l   ost sont estormi Sarazins et Esclers . 
L   amiraus Galiens s   est moult tot adobez  
Il ai uestu l   aubert  si a l   erme formé  
Puis a cinte l   espée  prist . I . escu listé  
Après monte ou cheuaul  prist l   espié noelé . 
Et Sarazins s   adobent  es cheuaus sont montez . 
Et François les acoilent  qui bien se sont atez . 
Illucques uéisez . I . estour anduré  
Tant Sarazis morir et braire et ianbeter . 
François fierent des lances  des espiez noelez  
Copent lor braz et testes  uorsent cordes et trez  
Li bons rois Cloouis i feri comme bers  
Et lui et Floouanz se sont antrecontrez . 
Li uns ne quenuit l   autre  granz cous se sont donez  
Li escuz de lor cous sont fraiz et estrouez . 
Floouanz fit son pere à la terre uerser  
Sor lui s   est arestez li gantis bachilers  
Il li éust la teste fors dou bu desseruré  
Quant Richiers li escrie   Que faiz tu  forsenez  
 Ia est ce Cloouis  ton pere l   andurez .  
Quant l   antant Floouanz  es piez li est aulez  
uenuz est à son pere  merci li a crié  
 Merci  baus sire peres  por Deu de maïsté  
 C   est Floouanz tes fiz qui à toi ai goté  
 Ie ne uos quenus mie  ce saichiez de uerté . 
- Baus fiz  ce dit li peres  tot uos soit pordonez  
 Benooite soit l   ore que futes angandrez   
Entrebaisiez se sont  si plorent de pitié  
Puis relacent les elmes que il orent ostez . 
Es cheuaus remonterent  quant ont les chief armez  
Et acollent paiens o les branz acerez . 
Quant Frans et Aulemans furent entreiotez  
Onques n   i ot estor soutenu des Esclers  
Car Sarazins ne porent sofrir ne andurer . 
DOLANZ fut Galiens quant uoit morir sa gent  
Il broiche le cheuaul des esperons d   argant  
uai ferir Guinemant mout aïriemant  
L   escu li ai porcié et l   auber li desmant  
Ou cors li mist lou fer de son espié trainchant  
Tant com ante li dure l   abati mort sanglant . 
Quant Floouanz le uoit  à pou ne per lou san  
Por mautalent uers lui ai broichié l   auferran  
uai ferir l   amiraut mout aïriement  
Tel cop li ai doné de son espié trenchant 
Que garant ne li fut Mahon et Tauergam 
Que la teste n   en face uoler anmi lou chan . 
La bataile est uoincue  paiens s   en uont fuant  
Et François les enchaucent  Bauiers et Aulemanz . 
De ci que à une eue les anmoinent batant  
Ainçois qu   i fusent outre  en i ot noié tant 
Que nus n   en saut lou nombre de cest segle uiuant . 
Les . II . fiz Cloouis  cu Damedex creuant  
Li uns si i fut morz  l   autres s   en uai fuant 
To droitemant à Bame  au rainé Galiam  
Lai l   elurent à ro Sarazins et Persanz . 
Cil ot en nom Geté  que Damedex creuant  
Car puis muit il en France tel dol et maul si grant . 
Floouanz s   an retorne et Richiers li uailanz  
Onques Dex ne fit ome en cest sigle uiuant 
Qui uos séut à dire com li gaiens fut granz 
De murs  de paulefroiz et de cheuaus coranz  
De dras  de pauoilons  de trex et de besanz  
D   or fin et de prisons  qui sont riche et menanz  
Tu cil qui iluc uindrent gaainerent itant 
Que  tant com il uequirent  furent riche et menant . 
MOUT fut granz li eschac que Frans ont conquesté . 
Floouanz s   en repaire à Loon la cité  
Sa mere uai ancontre  estroit l   ai escolé  
Doucement lou baisai  puis après lou barné . 
Moult demoinent grant ioie  ia plus grant ne uauroiz . 
Floouanz fait s   amie Maugalie mander  
Et li rois Cloouis et trestoz li barnez 
Au moustier Saint Remi les ont faiz coroner . 
Li rois Flores d   Ausai si s   an uout retorner 
Entre lui et Richier et son autre barné . 
Chacuns en son païs ai pris à retorner  
Et Floouanz fut rois de France lou regné . 
Asez auoit apris gran maus an anduré . 
Iemais auant de plus n   an orrez parler 
Si ne uos ueut mançonge ou nouales conter . 
Dex uos garise toz qui m   auez escouté  
Et moi auec n   oblit  qui la uos ait chanté . 
