Del linage est Fromont le poteïs  
Sor une roche durement l   abati  
Le cou desnoe  si est brisiez par mi  
Li cors s   estent et l   ame s   en parti . 
Bernars cheuauche  qi mort troua son fil  
Il le regrete con ia porrez oïr  
 Tant mare i futes  franc cheualier gentil  
 Or puis ie dire malement sui bailli  
 Abatu m   ont mon chastel de Nesil  
 Et ie uos uoi a la terre gesir . 
 Certes  ma uie pris ie ore petit  
 Ne moi ne chaut qel part doie ganchir .  
Enz enz l   estor par mautalent se mist 
Et fiert Beraut qi fu nez de Poissi  
Senglant en ot la poitrine et le piz  
De Godefroi en a la teste pris . 
Qi donc ueïst Bernart au brant ferir  
A haute uoiz a escrié   Nesil   
Dist l   un a l   autre   Qel cheualier a ci   
Deuant lui garde  s   a . i . espié choisi  
De son cheuau s   abessa  si le prist 
Et uet ferir de Mont d   Ausois Terri  
Icil fu oncles au Lohorenc Garin . 
l   auberc li trenche sor le peliçon gris 
Si qe la pane del cuer li ront par mi . 
Il chiet a terre et crie   Diex  merci   
Garin le uoit  a poi n   enrage uis  
Le destrier broche des esperons d   or fin  
Brandist la hante de l   espié poiteuin  
Dont li remenbre de Huon le meschin  
Le riche conte qi tenoit Cambresin 
Qe dant Bernart par traïson ocist  
 Sainte Marie   ce dit li dus Garins  
 Ia uoi ie ci mon mortel anemi  
 Le plus felon qe deables feïst  
 Qi deuant moi m   a ci mon oncle ocis  
 En traïson uers Huon entreprist . 
 Se einsi me eschape ie me prise petit  
 Ou ie morré ou li couient morir  
 Or me comant au roi de paradis . 
 Ahi  Rigaut  biax niés  qe n   es or ci   
De son fin cuer ala Bernart ferir  
Toute sa force par bon corage i mist  
l   escu li trenche  le haubert li rompi  
Parmi les flans li a son espié mis  
Del bon cheuau a terre l   abati  
Entre les piez de son cheuau le mist  
Par deseur lui en passerent bien . M . 
S   il ot engoisse  li couient a sofrir . 
Moines l   en portent  sor . i . escu l   ont mis  
Iusqe a Saint uane en l   encloistre l   ont mis 
Dont il fu moine  mès li gloz s   en issi . 
Li moine doute q ‘ il en doie morir  
Moine l   ont fet  les dras li font uestir  
Après entendent le uassal a guerir . 
Or redeuons a l   estor reuenir  
Dex  con le fet li alemant Orris  
Des genz Fromont nos a a terre mis . 
Adonqes point li aguèz Fromondins 
Tant durement qe rien ne pot sofrir  
Deioste lui Guillaumes de Monclin . 
La ueïssiez tant roit espié forbi  
Tant blanc hauberc derompre et departir  
Tante baniere contre terre flatir 
Et tant uassal a angoisse morir  
Sor le conroi li Borgoinz Auberi 
Les ont arriere contre terre flati . 
Lohorenc poignent qi furent plus de . M . 
Et Borguegnon qi sont cheualier fin  
Sor les conroiz les ont arriere mis . 
Adonqes point l   euesque Lancelin  
Bien fu armez et sor . i . cheuau sist  
Poinçon de Mez nos a par terre mis 
De la mesniée Girbert le fiuz Garin 
Girbert le uoit  a poi n   enrage uis  
 Par Dieu  fox clers  ne la porrez guerir .  
Grant cop li done sor l   escu qe il tint  
Desoz la boucle li fet fendre et croissir . 
Fort fu l   auberc  qe maille n   en ronpi  
Li estrier rompent  ne se porent tenir  
Si qe l   escu li fet el cors flatir  
Del bon destrier a terre l   abati . 
Gerin li preuz nos abat Fromondin  
Et Hernaudin uet ferir Baudoïn  
Nez fu d   Amiens  si com la chançon dit  
Mort le trebuche del cheual o il sist . 
A la rescousse l   euesqe Lancelin 
Et a son fuiz l   orgueiliox Fromondin 
Il est uenuz Fromonz le uiel antis . 
La ueïssiez cez cheualiers uenir  
Et Fromonz point qi malement le fist  
Girart del Liege nos a le ior ocis . 
Li quens Guillaumes  l   orgueillox de Monclin  
Rala ioster a l   alemant Orri  
N   ot point d   escu  a descouert l   a pris . 
Chaut fu le fer  ne pot l   acier soufrir  
Tout li detrenche et l   eschine et le piz . 
Dex  qel douleur de cheualier de pris  
Et qel damage au Lohorenc Garin  
Ci a perdu . ii . de ses bons amis 
Qi li aiderent sa guerre a meintenir . 
Qant la nouele est uenue a Garin  
Engoisse ot grant  il ne se pot tenir  
. iii . foiz se pasme sor le destrier de pris . 
Qant l   en redresce Hernauz qi Moçon tint  
Il li escrie   Franc duc  qe fes tu ci  
 A l   estor est l   enfant Girbert ton fiz 
 Et ti neu Hernaudet et Gerin .  
Mout se desroie Guillaumes de Monclin  
Il a monté l   euesqe Lancelin 
Et son neueu l   orgueillox Fromondin . 
Auberi broche  uet ferir Rocelin  
Parmi le cors li met l   espié bruni . 
De la seror Fromont estoit icil  
Mort le trebuche del bon destrier de pris . 
Thomas de Fere lor a ocis Garin . 
Granz fu la noise et li criz est leué  
Tomas de Fere a Garin mort gité . 
Girart li preuz au corage aduré 
A Clarenbaut de uanduel encontré  
Grant coup li done del brant d   acier letré  
Qe le braz destre li a par mi coupé . 
Fuiant s   en torne qant il fu eschapé . 
Parmi les portes entrerent li nauré 
Dont meint boël ot hors de cors gité . 
Bien i parut qe Garin fu iré  
Si anemi nel trueuent pas priué  
Meint en ocist et meint en a nauré . 
l   enfant Girbert ne fu mie emprunté 
Il ne Gerin ne Hernaut le sené  
Meint blanc hauberc i ot le ior fausé 
Et meint uert hiaume fret et esqartelé . 
Li un fiert l   autre par bone uolenté  
De meint prodome fu le ior esgardé . 
Cil qes conoist les a l   autre mostré  
Cilz furent fuiz au prodome honoré 
Au quens Begon q ‘ el bois fu mort gité  
Dont tex damages et tex criz est leuez 
Iamès nul ior ne sera recouurez . 
Granz fu li chaples et la mortalitez  
Li Alemant sont dolent et iré 
De lor seignor qe il ont mort troué 
Mort et senglant  gisant en mi le prè . 
Girart del Liege a le Borgoinz troué  
— Sor son cousin est Auberi pasmé . 
 Las   dist li dus   come auons mal erré   
Ce comença par grant maleürté 
Dont meint prodome sont mort et afolé 
Et meint chastel abatu et robé . 
Dus Auberis regrete son cousin  
 Tant mar i futes  franc cheualier gentil  
 Qi uos a mort il n   est pas mes amis .  
Senglant li bese et la bouche et le uis . 
Uns escuiers apele  si li dist  
 Prenz tost cez morz que tu uoiz ci gesir  
 A une part les porte  biax amis . 
 Et uet a l   autre qi a a non Orris . 
 Tout coste a coste les me metez gesir 
 Tant qe l   estor soit senpres departiz .  
Il est montez sor . i . cheuau de pris . 
