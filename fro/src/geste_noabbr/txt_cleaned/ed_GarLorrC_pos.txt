 Haim de Bordele et le preu Hardoïn . 
Maugré en aient tretuit li Poiteuin 
Et le parage Fromont le posteïf  
Sil donrai ie le cheua Fromondin . 
Se iele puis en grant estor ueïr  
Si le donré ie mon neueu Rigaudin .  
Dist li mesages   Ie uos ai bien oï . 
Si m ‘ aïst Dieus  il li sera bien dit .  
François s ‘ en rient  Breton et Engeuin  
Tieus est bleciez et en son lit se gist 
Qui iure Dieu  qui onques ne menti  
Que il ira au tornoi le matin  
Et li mesages arrieres s ‘ en reuint  
Parmi la porte en la uile se mist  
Iuqu ‘ en la sale ne prist il onques fin  
Trouua Fromont seant en . I . iardin . 
Cil cheualier furent enuiron enuiron li . 
Ça . X .  ça . XX .  ça . LX .  ça . uI .  
Por le mesage escouter et oir . 
Fromonz le uoit  si l ‘ a a reson mis  
 Diua  fet il  que me mande Pepins  
Auromes nus le tornoi le matin   
Et cil respont   Si m ‘ aïst Dieus  oïl  
Mes par lo roi eüssiez uos failli  
Se ne fust Begues qui desus li le prist  
Ilecques uit — I — demoisel uenir  
Rigaut a nom  filz le uilain Herui  
Ainz de mes elz si fier home ne ui  
Entre — II — elz bien plaine paume a il . 
Begues li dus l ‘ apela son cousin  
Ne s ‘ en cela  oiant tretoz le dist  
Qu ‘ il li donroit le cheual Fromondin . 
— Fil a putain  li quens Bernarz a dit  
Fol mesagier  Dieus te puit maleïr  
Qui si fez moz nus a contez et diz    
Et dit li mes   Encore ai plus oï  
Maugré Fromont  que ie uoi sooir ci  
Et maugré uos qui tant iestes hardi  
Et uo parage  quan qu ‘ il en a iqui  
Se l ‘ auïez et iuré et pléui  
Si aura il le cheual Fromondin  
Si le donra son neueu Rigaudin . 
— Certes il ment  li quens Bernarz a dit  
Ie cuit le suen li conuenra guerpir . 
— Or soiez quoi  li quens Fromonz a dit  
Mau quenoissiez duc Begon de Belin  
Il l ‘ aura tost  certes  puis qu ‘ il l ‘ a dit  
Ainz de mes elz tel cheualier ne ui  
Si fier as armes  ne si ameneui . 
Alez ueillier  Fromondins  sire filz  
En l ‘ onor Dieu qui en la croiz fu mis  
Qui uus deffende de mort et de peril .  
Et li uallez s ‘ en uet a Saint—Seurin  
En sa compaingne de cheualiers . uII . M .  
La nuit ueilla  grant luminaire fist . 
Li rois de France enmi les champs en uint  
En sa compaingne maint cheualier gentil . 
Et dist li rois   Por Dieu  entendez mi  
Ainz puis que Begues de moi se departi  
Ne poi en l ‘ ost reposer ne dormir  
Que ie ne fusse nuit et ior estormiz  
D ‘ eschaugueter  por Dieu  qu ‘ en sera il  
— Ie la feré  dist Begues de Belin  
Par tel conuant com uos porroiz oïr  
Seürement porroiz en l ‘ ost dormir  
Et s ‘ en i pert uaillant . I . angeuin  
Que ie en rende . II . auferranz de pris .  
Il en apele Huon de Cambroisi  
De Luceborc Galeran et Gaudin  
Si apela le Borgoing Auberi  
 Prenez uos armes  franc cheualier  dist il  
Et il responnent  — Tout a uostre plesir .  
De l ‘ ost s ‘ en issent de cheualiers . II . M . 
Aus . IIII . portes a ses aguez bastiz  
Et a chascune ot . u . C . feruestiz . 
Bien gart Fromont et sa gent de l ‘ issir . 
Li iorz s ‘ en ua et la nuit aseri . 
Les guetes cornent desus le mur entif . 
Fromonz se sist sus le pont torneïz  
Ses genz deuise  si a son guet asis . 
Bernart apele  le segneur de Nesil  
 Issiez uos en  biaus oncles  Fromonz dist  
Iuqu ‘ aus herberges les alez enuaïr . 
Qui en geu entre  et geu doit consentir  
Et l ‘ en doit bien greuer son anemi .  
Et dist Bernarz   Sire  uostre merci .  
Aus hostieus uiennent  si furent tost garni  
Iuqu ‘ a la porte ne pristrent onques fin  
Issir uouloient comme l ‘ espie uint . 
En son uenir  lor a noncié et dit 
Que Begues guete a . II . M . feruestiz . 
Et dist Fromonz   Ie ne lou pas l ‘ issir  . 
Arrieres uint dant Bernart de Nesil 
Dist Fromonz   Oncles  or uos poëz dormir  
Puis serez fres por aidier Fromondin .  
La nuit s ‘ en ua et l ‘ aiornee uint . 
Et Fromondins par matin messe oï  
Si s ‘ en retorne  a son hostel en uint . 
Il a mengié et beü . I . petit  
Si se coucha et dormi en . I . lit . 
Li dus Begons de son aguet parti  
Par les entrees derriers en l ‘ ost en uint  
uint a son tref et ilec s ‘ endormi . 
Son escuier apela Lancelin  
 Oste la sele de mon destrier de pris  
Le dos li frote et la croupe autresi  
Pus li remez la sele  biaus amis .  
Tretoz armez se coucha en . I . lit  
Fors que s ‘ espee nule riens n ‘ i toli  
Dist au Borgoing   Fetes le autresi  
Plus serom fres quant nus orrons le cri .  
Li iorz fu biaus  li soulelz s ‘ esclarci . 
Li quens Fromonz se iesoit en . I . lit  
La fenestrelle . I . petitet ouuri  
Et la clarté le fiert enmi le uis . 
Fromonz se lieue et chauça et uesti  
Tretoz armez fors d ‘ une chambre issi  
Cheual demande et l ‘ en a fet uenir . 
Parmi la uile les corut estormir . 
uint a l ‘ ostel son emfant Fromondin  
Trueuue l ‘ enfant qui iesoit en son lit 
Ou il se dort et uolentiers le fist . 
Bernart apele   Esgardez de mon fil 
Qui se deüst et acroistre et norrir . 
Or li conuient son blanc hauberc uestir .  
À uoiz escrie   Leuez sus  Fromondins  
Tu ne doiz mie a cete heure dormir  
Li granz mengiers deüst estre garniz 
Et li tornoiz failliz et departiz .  
L ‘ emfant saut sus quant la parole oï . 
. I . escuier i uint por li seruir  
En pou de terme l ‘ ont armé et garni . 
Li quens Guillaumes  le segnor de Monclin 
Li ceint l ‘ espee par la resne d ‘ or fin . 
ueant tretoz molt fierement li dit  
 Ie te chasti  fet il  niès Fromondins  
Que tu pas n ‘ aimes pautonnier ne frarin  
Halz homs seras se tu longuement uiz . 
Or soiez preuz et conquerant toz dis 
Fel et estous contre uoz anemis  
Aimme prodome  done li uer et gris  
Par cest afere  montteras en grant pris . 
— — Tout est en Dieu  sire   dit Fromondins . 
L ‘ en li amoine . I . bon destrier de pris  
Li uasaus monte  qui uolentiers le fist . 
L ‘ escu ot d ‘ or et . I . lyon en mi . 
Parmi la guige a son col le pendi . 
Les portes fet li quens Fromonz ouurir  
Toz les serianz en fet auant issir  
Lices fet fere por lor cors garantir  
S ‘ en lor fet force  ou se uorront tenir . 
Primes s ‘ en ist li uallez Fromondins  
Et après li Guillaumes de Monclin  
Et puis Bernart et Fauconnet son fil  
Après s ‘ en ist de uerdun Lancelin  
Forques et Hues et de Grant Pré Hienri  
Herbert de Troie  Huon de S . Quantin  
Pierre d ‘ Artois  le Flamant Baudoïn  
Droon d ‘ Amiens et son filz Amaurri  
Après  s ‘ en ist li quens de Biauuoisin  
De Mondidier Girart et Cocelin  
Aprés toz ceus segnor que ie uos di  
S ‘ en ist Guillaumes  li sires de Monclin  
Et de Boorges le preu conte Tierri  
Et de Lymoges Ioceaumes et Baudri  
Après s ‘ en ist Fromonz li posteïs . 
Li cheualier font la champaingne emplir  
La ueïssiez tant uert hiaume bruni . 
Fromonz deuise ses genz por establir 
Et ses batailles renge por mielz ferir . 
En l ‘ ost emforce et la noise et li criz  
La oïssiez cez buisines tentir  
Cez cheualiers a lor hostieus uenir  
Les blans hauberz andosser et uestir  
Aus escuiers ces bons cheuaus tenir . 
La sont armé plus de . XL . M .  
Et sont ensemble  cui que doie enbelir . 
Nostreemperere fet l ‘ estendart uenir  
Molt l ‘ a bien fet de cheualiers garnir 
Et de serianz por le fes soutenir . 
Primes s ‘ en ist de Mondaussois Tierri  
Gerart del Liege et l ‘ Alemant Orri  
Renaut de Chol  de Bar le duc Hienri  
De S . Michiel quens Hues li floriz 
Et d ‘ Aspremont Tierri li posteïs  
Après s ‘ en ist li Loherans Garins  
Etaprès li Huon qui Troye tint  
Cil de Tonoirre et Gautier de Paris  
Et de Nueuers li frans quens Amaurris  
De Chaalons le franc conte Tierri  
Et dant Archarz  icil qui Riuiers tint  
De Pierre Late Forquerez li petiz  
S ‘ en ist Aleaumes  Guichart qui Biaugeu tint  
Huon du Mans et Ieffroi l ‘ Engeuin  
De Mondidier li dus Richarz s ‘ en ist  
Etd‘ Orlenois li frans dux Herneïs . 
Encor se dort li Borgoinz Auberis  
Begues ses oncles  li Ardenois Tierris  
Gautiers del Neu  Huon de Quembroisi  
La nuit ueillerent  por ce dorment einsi . 
Et les batailles commencent a uenir . 
Toutes rengiees  l ‘ une uers l ‘ autre uint 
Le petit pas  n ‘ i ot que du ferir . 
Primes desrenge le uallet Fromondin  
L ‘ escu du col tenoit deuant son uis  
. I . cheualier uet malement ferir  
Que les estriers li fet en . II . guerpir . 
Puis abat l ‘ autre si que l ‘ en bien le uit  
Et deu tronçon uet durement ferir . 
Tretuit escrient   Ore après Fromondin   
Son renc sormonte  s ‘ a son poindre forni . 
Entre . II . rens uus abati Tierri  
Deuers senestre le Flamant Baudoïn . 
Bien puet li enfes son haut poindre fornir 
A tant de gent comme il uint après li  
Que ia par home n ‘ i aura contredit 
Iuques dus Begues n ‘ i uegne de Belin 
Et son neueu le Borgoing Auberi  
Mes il se dorment si com il m ‘ est auis . 
Et li conroi furent ensemble mis . 
La ueïssiez grosses lances tenir 
Et cheualiers contre terre flatir  
Dont li cheual fuient par le larris  
Et li nauré se claimment las  chetis . 
Lieue la noise et enforce li criz . 
En . IIII . leus ou en . u . ou en . uI . 
Fu li tornoiz et li abateïz . 
Qui duc ueïst Guillaume de Monclin 
Et dant Bernart  le segnor de Nesil  
Et la mesniee Fromont le posteïf  
Aus brans d ‘ acier la presse departir  
Tretoz li fes en uint desus Garin  
. IIII . cheuaus li ont souz li ocis  
Li dus s ‘ en torne qui ne pot plus souffrir . 
Desconfit fussent François et Engeuin  
Breton  Normant  por le fes soutenir  
Mais les granz genz Fromont le posteïf 
Sus l ‘ estendart font les noz resortir . 
 Dieus  dit li rois  aïde  S . Denis  
Deffendez moi  ne soie morz ne pris . 
Icete gent ne porroit nus souffrir . 
Et ou est ore dus Begues de Belin  
Qui a els s ‘ est durement aatiz   
. I . cheualier  qui de langue serui  
 En nom Dieu  sire  ce fu aprés le uin  
Oublié l ‘ a  en nonchaloir l ‘ a mis  
uus nu uerroiz hui en estor uenir .  
. I . escuier que Begues ot norri  
Molt l ‘ en pesa quant la parole oï  
Molt fierement parole et si li dit  
 Danz cheualiers  uos i auez menti  
Li dus se dort qui anuit l ‘ aguet fist  
Geu uuel aler orendroit estormir .  
Le destrier point des esperons d ‘ or fin . 
Dedenz le tref entra  ou li dus gist  
 Leuez sus  sire  trop i poëz dormir  
Que li tornoiz se uelt ia departir . 
A la promesse  ce cuit  auez failli  
Que uos feistes Rigaut le filz Herui . 
— Ça mon cheual  li Loherans a dit  
Enuoiez querre mon neueu Auberi .  
Ainz que li dus sus son cheual seïst  
Li baron uiennent et li dus Auberis . 
Molt doucement lor a proié et dit  
 Segnor baron  ie me sui aatiz 
Enuers Fromont et enuers Fromondin . 
De mort me heent  bien le sauez de fi  
Encui uerroiz bon cheualier en mi  
Prenez uos garde de moi  ie uus en pri . 
— Molt uolentieirs  sire   dist Auberis . 
Li dus s ‘ entorne et ses genz autresi . 
Bruient banieres et panoncel petiz  
Cil escu hurtent aus hiaumes poiteuins 
Et li hauberc aus seles a or fin . 
Lieue la poudre et li airs obscuri . 
Li caillou brisent et li feus en sailli . 
. I . grant arpent dus Begues de Belin 
S ‘ en uint auant plus c ‘ uns ars ne tressist  
Bernart encontre  si l ‘ a a reson mis  
 Ou est alez uostre niès Fromondins  
Son cheual ai donné a Rigaudin . 
— Ne l ‘ aurez mie   li quens Bernarz a dit . 
Begues l ‘ entent  a pou n ‘ enrage uis  
Grant cop li donne de l ‘ espié poiteuin  
Tout estendu l ‘ abat enz eu chemin . 
Après abat Guillaume de Monclin  
Le tierz a fet de male mort morir  
Sa gent sormonte  s ‘ a son poindre forni 
Et tint s ‘ espee Frobierge au pont d ‘ or fin  
Entr ‘ eus se fiert li dus et si s ‘ i mist  
Coupe uisages et cos et braz et piz  
A grant dolor en fet ames partir . 
Dieus  a quel poine Guillaumes de Monclin 
Est remonttez et Bernarz de Nesil  
Bien i parut quant dus Begues i uint . 
 Chastel   ecrie  por les suens resbaudir . 
Les . III . batailles fet a une uenir  
Pus les a fetes en la quarte flatir  
Ferant les moines plus c ‘ uns ars ne tressist  
Au Bordelois a fet le champ guerpir 
Et par sa force sus les serianz flatir . 
 Dieus  dist li rois  li dus Begues est ci .  
Dit l ‘ un a l ‘ autre   uoirement i est il  
Or i pert bien qu ‘ il n ‘ est pas andormiz .  
Deuant les autres commence le huttin 
Et la mellee et le dolereus cri . 
Dieus  com le fet la mesniee au marchis  
Li Aualois  Huon de Quembroisi 
Et son neu le borgoing Auberi 
Et son neueu le borgoing Auberi  
Do li uanierres et le uilain Herui  
Il n ‘ est pas geus de tel fes soutenir  
Begues resgarde  s ‘ a ueü Fromondin  
D ‘ une bataille uenoit toz ademis  
Combatuz s ‘ iert  mes assez i perdi . 
Begues li dus a le uallet choisi . 
