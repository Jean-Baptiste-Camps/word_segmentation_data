qui ueust oïr chançon de biau semblant  
si face paiz  si se traie en auant  
s  orra la flor de la geste uaillant 
du fiz pepin le riche roi poissant  
des xii pers qui s  entramerent tant . 
Tant s  entramerent  ce trouon nos lisant  
ne se grepirent onques en lor uiuant 
de ci au ior que il furent morant 
en roinceuaux ou furent combatant 
Contre garsile le riche roi poissant  
que li fel guennes  le cuuers sodïant  
les i uendi  ce seuent li auquant  
Cel ior meismes qu  il furent combatant . 
en i morut xxx m et uii cent 
de noz barons dont Karles fu dolant . 
Cil iugleour n  en dient tant ne quant 
Car il ne seuent le grant encombrement 
qu  auint a Karles que dex parama tant 
qu  il fist miracles por lui en son uiuant . 
Ce fu a pasques  si comme oï auon  
que Karles tint sa court a paris sa meson . 
adoc i furent li xii compaignon . 
mout fut pleniere  de gient i ot foison  
maint conte i ot  maint prince et maint baron  
maint cheualier qui sont de grant renom . 
nus n  i remaint qu  il n  i uiengne a bandon  
qui de lui tiengne ne chastel ne donion . 
i plet deuisent  dont sont en contençon  
que il iront contre garsilion 
le roi d  espaigne qui tant par est felon . 
mes ainz que faille du ior la luoison  
Orront nouelles dont seront en friçon  
se dex n  en pense par son saintisme nom  
de douce france perdront la regïon . 
Es i message qui otinel ot non  
messagier au roi fu garsilon . 
par mi paris cheuache a esperon  
uint ou palés  si descent au perron  
les degrés monte  si demande karlon  
Ogier encontre et gautier le baron . 
il li demande bellement  sans tençonn  
amis  dons estois  comment auez uos non  
- seignors  dit   otes m  apele l  on  
d  espaigne sui le noble gegïon . 
li rois garsile qui tant est riches hom 
m  enuoie à Karle le cuuert  le felon  

le uiel redois qui ait maleçon 
Ogier respont sans nule arestoison  
ueez le la a ce flori grenon  
a la grant barbe  a l  ermin peliçon 
et c  est Rollant au uermeis ciglaton 
et d  autre part son tres chier compaignon  
C  est li quens qui oliuier a non . 
adont dit otes li sarrin felon  
Car pleüst ore a mon seignour mahom 
que ie l  eüsse pendu au chaïgnon  
les xii pers tués a i baston  
et dit ogier  mout par estes felon  
Tu pués mout bien esmouoir tel tençon 
dont tu auras ou col le chaïgnon . 
dit Otinel  ne uos prise i bouton 
ne uos ne home uaillant i esperon . 
li sarrasin s  en uint deuant le roi  
Karle  dit il  entendez en uers moi 
ne uos salu que fere ne le doi 
et si gouerne et espaigne et roussie . 
par moi te mande  ne te celarai mie  
Crestïenté ne ualt pas une alie 
et qui la croit  il fait grant folie  
mes croi mahom qui tot a en sa baillie 
et ciel et terre et la mer qui ondie  
deuiens ses hom et toi et ta lignie 
puis si t  en uien au richie gasile . 
il te donra auoir et mantie 
et sus tot ce te lera normendie 
et d  angleterre le port et la nauie . 
a ton neuou Rollant donra roussie  
a oliuier donra esclauonie  
mes douce france ne te laira il mie 
qu  il l  a donee florïent de sulie  
n  a plus preudome en tote paienie 
ne plus hardi de tote cheualierualerie 
ne qui miex fiere de l  espee forbie . 
Cil tendra france et la grant seignoire . 
et dit li rois  ensi n  ira il mie  
qu  en dites  ma mesnie norie  
Tot le barnage a haute uoiz s  escrie  
drois emperere  nous nel soufrerons mie 
que ia paien ait france en sa baillie  
mes fai ta gient mander a ost banie 
puis  se tu ueis  si nos guie 
Tant que truison la pu gient haïe . 
se en bataille trouon le roi garsile  
ia de sa teste n  i aura garantie . 
dit Otinel  oï grant breconie  
Tex manace le roi a tollir uie 
qui il fera dolereuse enuaïe  
d  arme et de cors fera la departie . 
e  quant mes sire aura son ost banie 
et samblé sa grant cheualerie  
sus uous uendra a bataille regie . 
n  i a fraçois tant ait la char hardie  
quant le uerra ueiir par aatie  
ne uosist etre ius au porc de hungrie . 
et dit dus naimes a la barbe florie  
paien message  or ne me çoille mie  
se Karle mande sa gent a ost banie 
et il assamble sa grant cheuallerie  
Ou porra il trouer le roi garsile  
dit Otinel  or oi grant estoutie  
par mahommet qui nos gouuerne et guie 
se la uenez  et uos fetes folie  
Tuit i morrez a duel et a haschie  
quar paien sut par x foiz c xxx mile 
a blans haubers  a hiaumes de pauie . 
une cité ont fet en lombardie 
paien l  apelle la cité d  atillie  
entre ii eues est fremee et batie  
l  une a non soigne et l  autre a non hastie - 
diex ne fist home qui lor tollist nauie 
ne lor chatel ne lor grant manantie . 
se la uient Karle a la barbe florrie 
et il i uoile commencier estoutie  
la uerra on qui aura belle amie 
au bien ferrir de l  espee forbie . 
mes uos  ueillart  la ne uendrez uos mie 
par mo conseil que n  i perdez la uie 
par uos n  ert mes fete cheualerie 
ne hante route  ne fort targe percie  
iamés pucelle n  aura de uos enuie . 
ainz garderez ceste herbergirie 
que n  i ambace ne cornile ne pie . 
quant ot du maines que si le cotralie  
par mal talent a sa barbe sachie  
si fort la tire tout le front li rogie  
n  ot mes tel duel en trestote sa uie . 
li quens Rollant s  en est en piez leuez 
mout dolens  corrouçous et irez 
il saut auant de grant ire embrassez  
Ou qu  il uoit Otes  si li a escriez  
fix a putain  gloton demessurez  
mout te seras hui prissez et uantez  
mes  par celui qui en croiez fu penez  
ia moruissez  n  en fussez trestornez  
ssi de ma part ne fussez afïez . 
dit Otinel  ce sauon nos asez . 
mes car alons le matin en ces prez  
Tout soul a seul  se fere le uolez . 
et dit Rollant  uous le m  afïerez 
dit Otinel  la moie fai tenez  
qui an faudré  si soit couart clamez 
et l  esperon li soit du pié otez  
iamés en court ne doie etre honorez 
ne predome seruis ne aleuez . 
lor foiz pleuirent si sont entrefïez 
lors parle Karle le rois de saintdenis  
sarrasin frere  par la loi dont tu uis  
de quel linage es tu an ton païs  
commant as non  quar le me dis . 
sire  dit il  Otes li sarrasins 
et sui fiz galïen au fier uis . 
moie est et la marche et trestot le païs 
et benoas qui tant est de haut pris  
une contree qui mout est posteïs 
de totes pars d  estraingles sarrasins 
et aumaçours et tous les barbaris  
Tous me redotent  par foi le uos pleuis . 
li rois garsile est mes germains cousins  
mes oncles fu fernagu li gentis  
Celui de naudres que Rollant m  a ocis . 
demain en iert i fier chaple bastis . 
et dit li rois  tu es assez gentis  
mar fu ton cors quant n  as bapteme pris . 
dit Otinel  ie seroie honis 
Car uostre dieu ne ualt . ii . parisses  
li rois apelle son chambrelens renier  
uenez auant  prenez ce mesagier  
si le menez a la meison ganier  
donnez a l  oste c sols pour son mengier . 
puis apele dus naimes de baiuier 
et auec lui le bons danois ogier  
a uos commant  feit il  cest messagier  
si le seruez se il n  a metier . 
Cil l  en menerent sens point de doloier  
le commant font Karle le droiturier . 
li emperere s  est asis au mengier . 
nostre emperere est asis au souper 
et entor lui si demaine et si per . 
quant ont soupé  si s  en uont reposer 
ius que au matin que le iour paru cler . 
Karles se lieue  si fet Rollant mander 
et il li uint sans point de demorer . 
a la chapele sont alez por aourer  
la messe chante l  abe de saintomer . 
i hanap d  or fist Karle aporter  
de parisez le fist trestot combler  
s  offrande fet  et puis li xii per . 
rollant ofri durendal son branc cler  
por la reçon i fist x mars donner . 
apres la messe  si uont tuit esgarder 
le sarraïm qui uient au roi parler . 
li sarraïm uint orgeilleusement  
ou qu  il uoit Karle  si li dit fierement  
dan rois  dit il  ou est rollant 
por qui françois se uont asseürant  
de foi mentie l  apel et recreant  
se il ne tient uer moi le conuenant 
que nos feïmes en la cort en oiant . 
a ces parles se tret Rollant auant 
puis dit ii mos com cheualier uaillant  
foi que i  é dieu  en qui ie sui creant  
ie ne lairai por nul home uiuant 
que ne te rende tout uancu ou estant  
Ou de la mort souffreras le torment . 
dit Otinel  faites donques itant  
prenez uos armes et ie uos acreant 
se uos an fail  pendez moi maitenant . 
dit Oliuier  mout parlez hautement . 
Ihesu de gloire te confonde et crauent  
li xii per an ont mené Rollant  
si l  ont armé bel et cortesment  
Ou dos li uestent i haubert iaserant 
grosse ert la maille et deriere et dauant  
Ou chief li lacent i uert hiaume luissant 
a cleres piers ou uertu auoit grant  
au col pendent i fort escu pesant 
paint a azur et a or gentement  
Tot enuiron sont paint li xii uent  
li xu signes et li mois ensement 
et de la lune i sont li fondement  
et ciel et terre feit par compassement  
dessus la boucle le soleil qui replent . 
On li aporte durondal la trenchen . 
la sele est mise sus blachart le corant 
qui plus tot court que esperuier n  est uolant  
rollant i monte qu  a arçon ne s  i prant . 
en son poin tint i roit espié trenchant  
le gonfanon uait au uent uentelant  
uermeil et inde  iusqu  as poins baloiant . 
i eslais fet uers Karle le poissant  
sire  dit il  le congié uous demant 
g  irai la hors mon cheual essaiant 
se li paien tient bien son conuenant 
que moi et lui soiomes combatant . 
grant fïance ai en dieu le tout poissant 
que le rendrai tot uaincu en estant  
Ou de la mort sentira le torment . 
et respont Karle  ihesu te soit aidant  
leue sa main  de dieu la sainant . 
li xii per monterent maitenant . 
entre ii eues en ont mené rollant  
Ce est le pré ou furent combatant 
li dui baron quiconqu  en soit dolant . 
deuant Karle fu ate en estant  
Karles  dit il  i haubert te demant  
escu et hiaume et i espié trechant  
Car i  ai destrié et bon et remuant  
il n  a meillor de ci en orïant  
et de m  espee taille bien le tranchant . 
se sui montez sus mon destrier courant  
ie te creant sus mon dieu teruagant  
ainz qu  il soit uespre ne le soleil couchant  
uos ocirai uostre neueu Rollant 
de courouçousse  m  espee la tranchant . 
et dit li rois  ihesu te soit nuisant  
Car mout me fez couroucé et dolant  
garde sus destre  s  a ueü belisant 
qui de sa chanbre issoit au pauemant  
file  dit il  ce paien te conmant . 
donez li armes trestout a son talant  
gardez par ermes n  i ait encombremant . 
sire  dit elle  iel ferai bonemant . 
bien ert ermez trestout a son talant 
si que par ermes n  i perdera i gant . 
Celle en apelle flandrine de monbel 
et ouec li rosete de ruissel . 
Ces iii puceles armerent otinel 
en ue cro troute qui fu fete a quarel . 
Ou dos li uestent i hauberrt samüel  
en la uentaille ot i riche fressel 
fet fu de soie  d  or furent li noiel  
et l  oure en uaut trestout l  or d  un chatel  
Celui li ferme flandrine dde monbel . 
Ou chief li lacent l  elme galatinel  
i cercle i ot mis home ne uit si bel . 
la file Karle qui ot le cuer dansel 
li çaint l  espee au roi zacarïel  
C  est courouçousse dont taille le coutel 
dont moura a Rollant tel chenbel 
s  il onc puet  qui ne li ert ia bel . 
au col li pendent i fort escu nouel 
blant comme noif  a uert lïoncel  
entre ses piez portoit i dragonnel . 
uns esperons li a chaucé ilnel 
la damoisele rossete de ruissel . 
la sel est mise sus migrados l  inel 
qui plus tost court que ne uole arondel . 
le destrier uoit uenir le damoisel  
bien reconoist son seignour otinel  
henist et grate comme porcel 
et cil monte qui plus set de cembel 
et de batales que feures de martel . 
li sarrasin est ou destrier montez  
un eslais fet  puis s  en est retornez  
a bellisant s  en tout droit alez  
belle  dit il  le congié me donez . 
uostre merci mout sui bien adoubez  
se truis Rollant  mort est et afolez . 
sere  dit elle  a la batale irez 
mes de s  espee durandal uos gardez . 
se de la uostre bien ne uos deffendez  
iamés n  ert par uos tenue citez . 
a ces paroles l  en a ogier menez  
li bons danois qui tant est alossez  
et li dus naimes est auec lui alez  
entre ii eues l  ont mené en uns prez . 
Ou grant palés s  en est Karle montez  
as grans fenestres s  est li rois acoutez . 
les xii pers a o soi apelez  
seignours  dit il  a moi en entendez . 
faites fraçois isir hors de ces prez . 
et il si firent puis que il l  ot commandez 
a dous se criee Karle li coronez  
seignours  dit il  des or uos combatez  
dit Otinel  i  en sui tous aprestez . 
por autre chose ie ne me sui ermez . 
Or sont ansemble li cheualier uaillant  
de la bataille est checuns desirant . 
li quens Rollant s  en uait asseürant  
dieu et sa mere ua formant reclamant 
et de bon cuer docement deprïant 
qu  il ait uictoire contre le mescreant . 
mes ainz que il soit uancu ne recreant  
li fera il anui fort et pessant . 
Tant a en lui ualor et hardemant 
que il ne doute ne roi ne amirant . 
uanter s  en puet le preu conte Rollant 
que ins sa uie ne troua si poissant . 
atant ez uos Rollant esperonant  
uers le paien s  en ua isnelement  
si li a dit hautemant en oiant  
ie te defi de ci en auant  
dit Otinel  et ie toi ensement  
de moi te garde que ie ne t  ainz noiant . 
la mort mon oncle fernagu te demant . 
et dit Rollant  i  oi bien ton couenant . 
il lesse corre le bon destrier corrant 
et Otinel  migrados le bruiant . 
les cheuaus brochent tant aïreement 
de lor radour ua la terre trenblent  
Tel noisse mainant li destrier auferrant 
Ce samble foudre qui du ciel uoist cheant . 
les lances tindrent li cheualier uaillant  
li confanon uont au uent uentelant . 
grans cous se donent par deuant  
rompent les guiges de paile de orïant  
flours ne painture n  i pot auoir garant . 
mes li hauberr ne uont mie faussant  
Tant firent fort nen i ua nul ronpant . 
sus les petrines ploient li fer tranchant  
Outre s  en passent andui si quitemant 
que l  un ne l  autre n  i a perdu nïant . 
diex  dit li rois  or uoi meruoille grant 
que cil paien s  est tenus uers Rollant . 
dit belissant  bon sont mi garnemant . 
Cil qui les porte ne ua pas couardant . 
et Rollant tint durondal la trechant  
fiert Otinel sus son hiaume lussant 
que le nasal li a trenché deuant  
a l  autre cop a feru l  auferrant  
le chié du bu li ala desseurant . 
le paien chiet quant son cheual li ment  
mes uitement est sauluz en estant 
et dit ii mos coml cheualier uallant  
dan cheualier  uos n  estes pas sachant 
quant beste mue tuez si fetement 
et le seignour lessiés sus en efiant . 
C  est a prodome mout grant auillement  
mes mahomet me confonde et crauant 
si ie n  en pren mout crueil uengement . 
ia ton cheual nen s  en ira gabant 
que ne li rende la bonté maitenant  
se ie l  ataing de m  espee trenchant  
et toi meïsme meterai ge a torment . 
du fuerre sache courouçouse la grant 
et fiert Rollant sus son escu deuant 
que flors et piers en ua ius abatant . 
le cop descent sus l  escu par deuant 
iusque a la terre a tout treché le bruiant 
bien iiii piés en terre antra le brant . 
en haut s  escrie le cuuert mescreant  
rollant  dit il  tenu t  ai conuenant  
diex  dit li rois  com cist cop est pesant  
sainte marie garissés moi Rollant  
se Rollant chiet  n  en soiez merueillant 
quant son cheual est desous lui morant . 
rollant saut sus  n  i ua pas soriornant  
Tint durandal a ii poins mout formant . 
l  escu anbrace  alé est en auant  
fiert le paien par grant aïrement 
desus hiaume burni et flanboiant 
que i quartier contreual en descent  
Trenche les mailles du hauberr iasarant  
de l  ourleüre une mitié en prent  
son fort escu ius qu  en la bocle fent . 
ia l  eüst mort trestot outrement 
mes Otinel reprent son hardement  
de couroçousse comme uaillant 
et Rollant lui  nel ua pas esparnant . 
grans cos se donent  mout se uont trauaillant  
uers lor espees ne uaut arme noïant 
que tot ne trachent quanque uont ataignant . 
li hauberrt uont durement desronpant  
les mailles cheent sus l  erbe uerdoiant . 
dit belissant  or fierent lentemant 
mout sont andui plain de grant hardemant 
et duronda ne ua pas reboisant 
ne couroçouse ne ua afebloiant . 
diex  dit li rois  tretot le cuer me mant . 
en croiez se iete Karle contre orïant 
une praïre a fet escordremant  
diex  qui es rois par desus tote giant 
et home et fame fais a ton talant 
et de la uirge nasqui an belïant  
he uras rois sire  com iel croi fermemant 
que ce est uoir que ie uois ci disant  
gardez Rollant que il n  i soit morant 
et conuertis Otinel le tirant  
la terre baise  si s  est leué en tant  
a la fenestre a mis son chief au uent  
uoit les barons combautre flerement 
de lor escu n  auoient pas tant 
dont il poïsset couurir lor pis deuant . 
mout fu l  estour orgeillous et felon 
bien se requierent li nobile baron 
li quans Rollant s  escria a haut ton  
Otinel frere  quar relenquis mahom 
si croi en dieu qui sofri pasïon . 
ber  car le fai  si en reçoif grant don  
C  est belsisant  la file a roi Karlon  
ma cousine est germaine  ce dit on . 
ia la te dons sens nule traïson  
et moi et toi soromes compaignon  
si conquerons et chautiax et dongon . 
ia plus de toi ne quier i esperon . 
dit Otinel or oi plé de bricon . 
male honte ait qui de uos fist clerçon  
faillé auez a ce primier sermon  
ne sauez pas bien lire la leçon . 
mes ie sui metre  si le uos apenron . 
s  or te puis encontrer a bandon  
gel te donrai sus ce hiaume reon 
ne poras dire ne ou ne non 
uien ça car ie t  apel felon . 
rollant l  entant  si taint comme charbon . 
en Rollant n  ot  sachiez  que courocier 
formant li poise qu  il s  o contralïer . 
Tint durondal dont le pung fu d  or mer  
fiert sus son hiaume uergier 
que flors et pieres en fet ius trebuchier  
le cop fu grant le paien fist ploier . 
dient fraçois quel cop de cheualier  
li plusors dient du cortois messagier 
que ueincuz est ne put mes aidier . 
mes poi connoisset Otinel le guerreer  
il fait un saut  si ua ce cop uengier  
les iex roïlle ausi com lïemier . 
s  or ne se set Rollant de lui gaitier  
iamés nul ior ne porra cheuachier . 
mout par fu grant et ruiste la mellee . 
li sarrasin a la color muee  
Tint couroçouse dont la lemele est lee  
au neueu Karle la fera ia priuee 
desus son hiaume le fiert a entesee  
ia fust la teste du bu Rollant seuree 
quant courouçouse li est es poins tornee . 
a l  autre cop l  en donne une colee  
entre le col et l  escu mist l  espee  
desus ses armes a la targe copee 
que a ses piez li cheï en a la pree . 
du bon hauberr consuit la gironnee  
Toute li a rompue et depanee  . 
iusqu  en la terre a fet couler l  espee . 
au resachier a sa uoiez escriee  
par mahomet  bien est trenchant m  espee  
bien trenche fer  ie l  ai bien esprouee  
sire Rollant ci a piesme iornee  
anqui en est ert uostre teste coupee . 
mout fu l  estur orgeillous et pessant . 
li uns ua l  autre durement domagant 
li cheualier les uont mout ergadant 
durement doutent le cops qui sont pessant  
de lor espees taillent bien le trenchant . 
françois se ietent en croiez contre orïant 
grant por ont de lor seignor Rollant 
durement prient le pere tot poissant 
qu  il le garisse contre le mescreant 
et qu  il n  i soit uaincu ne recreant . 
a ces paroles uint i colon blant  
Karles le uit et tote l  autre gent . 
saint espirit sus Otinel descent  
le cuer li mue par le ihesu commant . 
puis dit ii mos qui sont bien auanant  
rollant  dit il  tré toi la maintenant . 
ne soi quel chose me ua ci conseillant 
qui m  a mué mon cuer et mon talant 
ie reliquil mahom et teruagant 
et apolin et iupiter le grant 
et tot les diex ou i  ai esté creant  
ne uallent pas la co couture du gant . 
si croi en dieu qui sofrit le torment 
quant le pendirent an la croiz li tirant  
et en marie de qui il fut issant . 
des ore mes le trerai a garant 
que il me soient a mon besoing aidant . 
rollant l  entent  si li dit en rïant  
ientis hom sires  es tu dont uoie dissant  
dit Otinel  ie le sui uraiment 
s  espee iete sus l  erbe uerdoiant . 
les bras tendus se uont entrecolant  
grant ioie menent li cheualier uaillant . 
Karles le uint si se ua escriant  
hé diex  dit il  com ta uertuz est grant  
il m  est auis qu  il ont fait conuenant . 
frans cheualiers  quar i alez courant  
et il si firent tost et ilnelement . 
li rois mesime i ua esperonnant  
rollant apelle si li a dit maitenant 
biaus niés  dit il  com uos est conueuenant 
dites le moi  quar i  en sui mout engrant . 
sire  mout bien  merci dieu le poissant . 
combatus sui au melour combatant 
qui onques fu ne iamés soit uiuant . 
la merci dieu esplotié auon tant 
Crestïenté ueust et bautismant . 
receuez le  biau sire  alez auant  
si li donez auques an son talant  
ensorquetout uo file belisant . 
diex  ait li rois  i  ai ce que ge demant  
C  est la proïre que ie aloie fesant . 
Otinel uont maitenant desermant  
puis le monterent sus i destrier courant . 
uers la cité s  en uont esperonant  
au moutier l  ont mené isnement . 
au moutier l  ont mené sainte marie . 
Turpin de rains a l  estole seisie  
le satier prent  si dit la letainie . 
grant fu la prese de la cheualerie 
por Otinel qui reçoit bautestire  
son parrin fu Karle de saintdenise  
son non li lessent  ne li chagierent mie . 
bautisé fu  si a sa loi grepie  
si crut en dieu le fix sainte marie . 
atant ez uos belissant l  echeuie  
elle est plus blanche que nule magerie 
et plus uermoille que rosse florie  
file  dit Karle  mout estes coulorie  
qui une nuit uos auroit an baillie  
bien deuroit estre sa ualor enforcie 
ne li deuroit menbrer de couardie  
miex en deuroit tote sa uie . 
puis dit  dont plusors ont enuie  
filloeil dit il  ihesu te b beneïe  
Or as mahom et ta loi degrepie  
si crois en dieu le fix sainte marie  
Ihesu de gloire croiras mes an aïe . 
ber  pren ma fille belissant l  echeuie  
por li aurez mout riche manantie  
sires serez de tote lanbardie . 
Otinel l  entent  uers la terre se plie . 
sire  dit il  ce ne refuse ie mie 
se la pucelle me ueut  ie bien l  otriee . 
dit belissant  ge m  en tien a garnie 
de tel mari doi ie bien estre lie . 
iamés m  amor n  ert de uus eslongnie . 
dit Otinel  par foi  ie uos afie  
por uostre amor feraie cheualerie 
desus paien  la pugent haïe  
au branc d  acier  par deuant atilie . 
droiz emperere  ie uos lais en balie 
la uostre file qui a ma druerie  
Tant que uendrons plains de lombardie . 
les nosces erent es prez souz atylie  
quant i aurai mort l  empereor garsilie . 
ens ou palés s  en est li rois entrez  
son grant barnage est auec lui alez . 
le megier est tot prest et conreaez  
Cil le mengierent a qui il fu donnez . 
aprés mengier si est checuns leuez  
li rois meïsme est en sa chebre alez . 
dormir se uont  sil ont les huis fremez 
iusqu au matin que le ior paru cler . 
li rois se leue  s  a sé homes mandez 
et les malades garir et repasser . 
Karles li rois ne se uot oblïer 
endemetiers a fet un pont leuer 
par ou françois peüssent outre passer . 
desus le pont estoit Karle le ber  
a max de fer a fet les puelz pilez  
a fortes bandes l  a fet mout bien fremer  
fors est li pons  bien s i puet on fïer . 
françois s  en uont as herberges diner  
mes li niés Karle se courut adober 
si que nel sot nesuns des xii per  
ne mes ogier et oliuier le ber . 
Ces iii s  adoubent sens point de demorer  
es destriers montent  si uont le pont passer  
uers la cité commencent aler  
ioste uont quere si la puent trouer . 
mes  ainz que uiene  ce quit  a l  auesprer  
li plus hardis aura asez que penser  
n  i uodroit estre por m marz d  argient cler . 
fors d  atylie  a une liue grant  
ot iiii rois de la gent mescreant . 
issus s  en sont  si se uont deportant  
bien sont armez chaucuns a son talent  
l  un  roi barsamin  i roi de menïant  
l  autre corsabre  qui fu de pugent  
Onques n  ot foi a nul home uiuant  
li tiers ot non escorfant le tirant  
mort a m homes a s  espee tranchent  
li quart claré a la chiere rïant  
n  ot plus beli home tant comme soloeil replent  
il n  est nus home qui ioste li demant 
ne si hardi  se il a cop l  atant  
qu il ne l  ocie ou abate sanglant . 
par les chans uont lor destriers assaiant  
formant 
iurant mahom et iupiter le grant 
et apolim et lor teruagant  
s  en douce france poeent mener lor gent  
ia Karlemaine ne lor sera garant  
de lor moliers feront tot lor talant . 
Ce dit clarel a la chiere riant  
Ou manacier ne gaaigniés noiant . 
i  ai mout oï parler du duc rollant  
n  a si prodome de çi en orïant 
enuers s  espee n  a nulle arme garant 
Or pri mahom  iupiter et teruagant 
que encore aie de lui aaisemant 
C  un cop li donne de m  espee trenchant 
amont ou chief  sus son hiaume luisant  
mout par iert dur se ius qu  es dens nel fent . 
Car i  ai grant droit se ie ne l  ainz noiant  
Car il ocist connimbre de monbrant  
souz panpelune  a i tornoiment . 
il est mon fraire  s  en ai le cuer dolent  
de duel morai si n  en preng uegement . 
françois cheuachent tuit iii serré tinent 
delez le bois c  on claime forest grant  
la noisse endent si arestant atant 
li quens Rollant les uit primierement  
seignors  dit il  or estez en estant . 
ueez paiens souz la roche pendent . 
ne sont que iiii par le mien essïant  
bien i poons ioster seürement  
la merci dieu li roi omnipotent . 
et cil respont  tot a uostre talant 
les lances drecent chacuns sus l  auferrant  
uers les paiens s  en uont esperonant 
Otinel broche flori son bon destrier  
deuant les autres le tret a i archier . 
bien est armez a loi de cheualier  
ses armes furent d  un bon paile tres chier  
nus hons qui uiue ne les puet esprisier 
Car feu ne eue ne les puet empirier  
et qui en a la monte d  un denier 
Tant nel set on ne naffrer ne plaier  
se en la plaie le puet de plain couchier  
que maintenant ne soit sain et legier . 
la fille Karles qui mout fait a proisier 
lors li bailla l  enseigne au roi gaifier  
et otes broche le bon corant destrier . 
rollant encontre a l  issir d  un rochier  
de sa parole le ua contralïer  
sire Rollans uenez uos despeschier  
quidez uos touz ces paiens esmaier  
par cele foi que ie doi saint richier  
et moi et uos i aurons a rungier . 
sor destre garde  s  a ueü oliuier 
qui s  en fuioit contreual i sentier . 
uns rois paiens le suit por mehaignier  
il li auoit nauré son bon destrier  
en iiii lieus li fist le sanc raier . 
Otinel broche ne se uout plus targier  
uers le paiens se set bien adrecier . 
le cheual broche des esperons d or mier 
et a brandie la hante de pomier . 
fiert le paien sus l  escu de quartier  
ausi le fent comme i raim d  oliuier . 
la bone broigne ne li uaut i denier 
ne le clauain n  i pot auoir mestier  
s  enseigne blanche li fist ou cors baagnier  
mort le trebunche contreual le rochier . 
mout en fu liez le prou conte oliuier . 
estouz de lengres ala ferir maugier  
i sarrazin qui diex doint encombrier  
Tant estoit fort et orgoillous et fier 
de nos françois a mort plus d  un millier . 
estouz le fiert sus l  escu de quartier 
que il li fet croissir et depecier . 
par mi le cors li fet l  espié baignier  
mort le trebunche par delez i grauier  
monioie escrie  “ ferez cheualier ” 
et il si font  n  en furent pas laiiier 
lui quatorziesme est ilec arestez . 
lancent li lances et faussarz acerez  
en xxx lieus fu son auberc faussez . 
malemet est engiller atornez  
n  est pas meruoille se il fu effraez . 
de l  espee a tant ruiste cop donez 
que bien s  i est uenduz et achatez . 
a la rescousse uint poignant ysorez  
gautier de termes et girart l  alosez . 
as paiens sunt maintenant assemblez  
de bien ferir est chascuns aprestez  
monioie escrient  a eux se sunt mellez . 
Tant i ferirent des bons brans acerez 
et tant en ont a terre crauantez 
par droite force fu engiller montez 
sus i cheual qui li fu amenez  
au col li pendent i fort escu bendez . 
quant engiller fu ensi acesmez  
as paiens est par mautalent mellez  
l  un apres l  autre en a u decopez  
au branc d  acier les a si confessez 
iamés par mire ne seront resaciez  
ausi se meine com s  il fust forsenez . 
ysorez iouste par mout ruiste fiertez 
a i paien qui talos ert nomez . 
si s  entrefierent sus les escuz litez  
perciez les ont  si ont les fuz troez . 
Talos se drece  n  est gueres demorez  
uers ysoré s  en est tantost alez  
mout ont les cuers de grant ire enbrasez . 
andeus ont mis les mains as brans letrez  
l  acier reluist et giete grant clartez  
grans cops se donnent sus les hiaumes gemez . 
ia fust le chaple du quel que soit finez  
ne fust la presse qui les a deseurez . 
girart d  orliens a amargot iostez  
mort l  abatit  l  ame enportent malfez . 
nos françois ont grans trauaus endurez  
as paiens trenchent les piz et les costez  
li plus puissant estoit mout encombrez . 
du sanc uermoil estoit roge li prez . 
arapatur  i turc de florïant  
une cité dela inde la grant  
uint a clarel  par la rengne le prent  
sire  dist il  nos n  i feron noiant  
Cist françois sont nobile combatant . 
par mahomet nos suimes recreant . 
Claret respont  ia iert aparissant  
contre françois s  en uait esperonnant  
en haut s  escrie s  enseigne mescreant . 
a cest mot uienent sarrasin et persant  
n  i a celui n  ait gofanon pendant  
Ou arc turquois ou gauelot trenchant . 
françois reculent plus de demi arpant . 
arapatur fiert droon l  alemant  
l  escu li perce souz la bocle d  argient  
Ou cors li met le fort espié trenchant  
mort l  abati  uoiant françois  ou champ . 
girart d  orliens refiert si duremant 
lez le nasal sor le sorcil deuant 
que la ceruele contreual en espant . 
quant il l  ot mort  si s  en ua galopant  
mes Otinel li est uenuz deuant . 
ferir le uait par si fiert mautalant  
l  escu li perce  l  espié ua tronçonnant  
du fuerre tret l  espee maintenant . 
desus son hiaume li dona i cop grant  
ia l  eüst mort sanz nul demoremant 
quant en ii pieces ua l  espee brisant . 
mes ne fu pas corrousouse la grant  
encor l  auoit a son costé pendant . 
la main i met  n  i ua pas delaiant  
du fuerre l  a sachiee maintenant . 
il la regarde  si la ua essuiant  
le cheual broche par grant aïremant 
et ua ferir le cuuert mescreant 
par tel uertu sus l  elme uerdoiant 
iusques es dens ua l  espee colant . 
puis li a dit Otinel le uaillant  
fiex a putain  tu ieres mon parant  
por ton seruice ton guerredon te rent . 
li rois clarel est ou tornoiement  
entre françois se fiert ireement . 
de totes pars uoit afiner sa gient  
Tel duel en a  toz taint de mautalant . 
le cheual broche qui ne cor mie lent 
et tret l  espee dont plongi fu d  argient . 
Ocis nos a richart  conte d  eglent  
girart d  orliens et hue son parent . 
hors de la presse se met isnelement  
bien set et uoit qu  il li ua malement . 
sone ses grelles por ralïer sa gient  
mais de xx m par le mien escïent 
ne pot auoir de cheualiers que cent  
mort sunt li autre a duel et a torment 
donc uoit il bien qu  il n  i fera noient . 
en fuie torne entre lui et sa gient  
les cheualiers qu  il ot de remanant  
deuant les autres clarel esperonant  
uers la cité tant com cheualier li rent 
et tuit li autre apres lui ensement . 
françois les sieuent mout angoissosement 
qui les ocient et metent a torment . 
paiens s  en fuient les plains de lombardie 
iusqu  as destroiz d  une roche naïe . 
ilec encontrent mout fiere compaignie 
de la mesnie l  emperere garsile 
Ihesu de gloire les confunde et maudie  
xx m sunt de pute gient haïe . 
ia refust bien la bataille enforcie 
mes le ior faut  si passe la complie  
l  ost se desoiure chascuns a sa partie . 
paien s  en entrent en la cité garnie  
Clarel met ius la grant targe florie  
as creniaux monte  ne s i atarge mie  
et uoit françois uenir par ahatie . 
a haute uoiz uers Otinel s  escrie  
uassal  di moi  mahomet te maudie   
comment as non et de quele lignie 
Tu es estret  qui tant as baronie  
Cil li respont  ne te celerai mie  
C  est Otinel  damedex te maudie  
fix galïen  ma mere ot non ludie . 
baptiziez sui  si ai lessie folie . 
Karles li rois m  a doné lombardie 
et belissent  la bele  l  escheuie 
iamés paien n  amerai en ma uie . 
respont clarel  or ai merueille oïe . 
foul  as tu donc ta bone loi grepie  
enchanté es  si as beü oublie 
par quoi ces mires font auoir estoutie . 
ber  reuien t  en  si te reconcilie  
fai droit mahom de ta renoierie 
et de l  outrage que as sa loi grepie  
et ie te di uraiement sans boidie 
que tant ferai au roi de tabarie  
Ce est garsile qui tant a seignorie  
qu  entre uos ii ert la paiz establie . 
dit Otinel  or oi plait de folie . 
ie nes feroie por tote paienie 
mes croi en dex  le fix sainte marie  
si lesse tote ta loi de paienie 
Car toz tes dex ne ualent une alie 
mal dehez ait tote lor compaignie 
Car il ne ualent une pome porrie  
Ou  par cel dieu qui uint de mort a uie  
ia de garsile n  i auras garantie 
si ie puis prendre la cité d  atylie 
que ne te pende en haut comme une espie  
le roi Garsile et tote sa meisnie . 
dit li paien  or oi plet de folie  
mout par es plain de grande felonnie 
par mahomet que ie aore et prie 
prest sui sui que face uers toi une escremie 
que cele loi que tu as recoillie 
enuers la nostre ne uaut pas une alie . 
Toi ne tes diex ne ualent une pie . 
dist Otinel  dïable sunt en toi 
qui ueus deffendre mahomet contre moi . 
fai moi seür qu  il ne remaigne en toi . 
ie deffendrai damedeu et sa loi 
le sarrasin li a leué le doi 
et Otinel li otria sa foi 
que la bataille ne remaindra en soi . 
de mautalant s  en est clarel tornez 
et Otinel en a les siens menez . 
herbegiez sunt nos françois es uers prez  
Tendent lor loges  s  ont lor feuz alumez . 
Cil mire portent oingnemenz par ces prez 
les morz conroient  si les ont enterrez 
et les malades ont toz medecinez . 
au tref le roi en est otes alez  
nostre emperere est contre lui alez 
et belissent et naimes li senez . 
la fille Karle li cerche les costez 
que il ne soit ne plaiez ne naffrez  
iii foiz le baise quant il fu desarmez . 
filloeil  dist Karle  cortoise amie auez . 
sire  dist il  diex en soit aourez  
Ce comparront sarrasin et esclers 
nostre ost gaitierent borgoing et alemant  
la nuit se iut Karle seüremant  
et sarrasin guetierent ensemant . 
Cornent et crient iusqu  a l  aiornemant  
Clarel se lieue entre lui et sa gient  
de la chambre ist  si apele i seriant 
puis li a dit qu  il li aport errant 
ses garnemenz  et cil i ua corant  
si li aporte deuant lui en present  
et cil les prent qui mout est prouz et gient . 
n  ot si bel home deci en orïant  
xu piez a quant il est en estant . 
Trestaus les uoit de fier contenement  
a soi meïsmes a dementer se prent  
mahomet sire  com grant encombrement  
ie quit garsile toudront son tenement 
Car plus sont fier que lÿon ne serpent 
lostre empere s  est par matin leuez  
par desus l  eue d  atilie est alez 
por deporter o lui de ses priuez . 
rollant i fu et naimes li barbez 
et oliuier et otes li menbrez . 
Karles li rois s  est de l  eue aprimez  
Clarel le uoit  si s  est haut escriez  
qui estes uos qui de la cheminez  
dit l  emperere  biaus amis  que uolez  
ie sui rois Karles  por quoi le demandez  
respont clarel  iel te dirai assez . 
ie maudi l  oure que tu fuz onques nez  
si fas ie cele que tu fuz engiendrez . 
maleoit soit trestot ton parentez . 
Trop as toz iors cels de ma loi greuez . 
ia est ton regne et ton païs donnez 
au meillor turc c  onques fust adobez  
C  est florïent qui tant est alosez . 
qui de sulie a les granz heritez . 
Celui sera rois de paris clamez . 
Karles respont  mout es ore emparlez 
et de folie dire bien aprestez  
mout sembles bien cuuert desmesurez . 
i  ai xu rois et conquis et matez . 
ie te promet  et si ert ueritez  
que iamés n  ert cest sieges destraez  
si ert Garsile et pris et afolez  
sa cité arse et ses murs crauantez . 
et dit clarel  tu diz que forsenez  
ne faiz a croire car es rasotez  
Tou chanist  si est le poil mellez . 
iamés par toi n  ert cheualiers matez  
Tornoi feru ne escu destraez . 
Tant par es uiel que toz es rassotez . 
pieça deüsses estre a i pel tuez 
li rois ot honte  s  a françois regardez  
paien  dit il  mout es desmesurez  
mauués matin  tu aies mal dehez  
par tans seras honiz et uergondez . 
par mautalant s  est li rois desfublez  
dist a ses homes  mes armes m  aportez  
si irai combatre au paien desfaez . 
O saut  cele part est alez 
et a parlé com cheualier menbrez  
sire  dist il  uostre cors reposez 
Car dés ier soir sui a lui afïez 
et il a moi  ia mar en doterez 
Ceste bataille  s  il uos plest  me donnez . 
ie di mahom ne doit estre honorez 
Car il ne puet d  enfer estre ietez . 
Tot son pooir ne uaut ii aux pelez . 
Clarel me dit  comme fol assotez  
que rien ne uaut sainte crestïentez 
ne le bautesme dont sui regenerez . 
se la bataille uers lui ne me donez  
iamés de moi ne serez bien amez . 
filleoil  dist il  par cest gant la tenez . 
Cil uus aïst qui en croiz fu penez 
uers le paien que il soit uergondez  
li rois clarel entendi la raison 
et les paroles de Karle et d  oton  
uassal  dist il  quar reconnois mahom  
la loi saintisme que nos tenir deuon  
par quoi nous touz uendrons a raençon  
Car le tien dieu qui ihesu a a non 
est pieça pris et mené en prison 
souz tartarie ou feu de baratron  
Ou grant enfer en gisent li braon . 
iamés nul ior n  aura autre pardon . 
ua  pren tes armes  car ie t  apel felon . 
dit Otinel  ia ne uos en faudron 
il demanda ses armes a bandon . 
Oliuier prent le cortois messagier . 
gientement l  arme desouz i oliuier  
Ou dos li uest i bon hauberc doublier  
Ou chief li lace l  elme au roi galier 
qu  en babiloine conquist au guerroier  
et corrosouse li çaint li fiex renier  
Onques nul feure ne pot meillor forgier  
au col li pent i escu de quartier . 
estout de longres li ua l  un espiér baillier  
le fer fu bon  le fust fu d  un lorier . 
uns esperons li chauça oliuier 
et belissent si li tint son destrier  
et Otinel l  ala iii . foiz baisier 
estroitement  puis monta ou destrier  
dame  dist il  ie irai dieu uengier  
paiene gient honir et uergondier . 
la uostre amor comparront il mout chier 
se dex me gart sain et sauf et entier . 
amis  dist elle  dex uos gart d  encombrier  
a l  arceuesque le fist li rois sainier  
d  eue saintisme ses garnemenz moillier 
Ihesu de gloire le puisse conseillier 
et il le gart sain et sauf et entier . 
quant Otinel fu issi adoubez  
la hante lieue  si a passé le guez . 
li rois clarel est a l  encontre alez  
a haute uoiz s  est li gloz escrïez  
mar i passastes renoiez pariurez  
anqui serez a grant honte liurez 
et detrenchiez  honiz et uergondez . 
ne te porra aidier ton parentez 
di ua  es tu encor reporpensez 
que mahom doie estre tes auoez  
de tot le mont sires et rois clamez  
qui en lui croit sages est et senez 
et celui dieu a qui tu es tornez 
ne uaut uers lui ii deniers moneez 
dist Otinel  mout t  es ore uantez  
mout as tes diex et prisiez et loez  
mes par celui qui en croiz fu penez  
ne mengerai deuant qu  eres tuez . 
Car ihesu crist a mout grant poestez 
n  autre de lui ne doit estre aorez . 
ie uos defi de moi bien uos gardez . 
Otinel broche le bon destrier corant 
et rois clarel contre lui fieremant . 
sus les escuz se fierent duremant 
que parmi passent andui li fer trenchant  
les bons haubers lor sont de mort garant . 
si durement se uont entrencontrant 
que des arçons uont andui trebunchant . 
rollant s  en rist et dit a belissent  
mout ont esté cist premier cop pesant . 
dit la pucele  mout m  en uois esmaiant . 
sainte marie mon ami uos commant . 
paien s  escrient  entr  eus uont glatissant 
et mahomet doucement depriant 
qu  il soit clarel hui en cest ior aidant 
qu  il ait uictoire par son commandemant 
uers otinel qui tant est combatant . 
Clarel se drece  si met la main au branc 
et Otinel rest sailliz en estant . 
amdui sont plain de mout grant hardemant  
as brans d  acier se uont entracointant  
Tant fort chaploient sor les hiaumes luisant 
que flors et pierres en uont ius abatant . 
li feus en saut sus l  erbe uerdoiant . 
ains tel bataille ne uit nus hom uiuant . 
li sarrasins fu mout bon cheualier  
mellee tint dont le pong fu d  or mier . 
fiert Otinel i cop grant et plenier 
amont au hiaume mes nel pot empirier 
et nequedent Otinel fist ploier 
sainte marie  dit Karle au uis fier  
garissiez hui le cortois messagier 
qui se combat por uo loi essaucier  
Otes se drece  en lui n  ot qu  aïrer  
l  escu enbrace  ia se uoudra uenger . 
Tint corrosouse  si la ua emploier  
i cop li done qui ne fut pas legier 
que de son hiaume li osta i quartier  
la lieure enporte et trestot le ioier 
si que les denz ueïssiez blanchoier 
dit Otinel  issi doit on changier 
Cop por colee  maille por denier . 
ia alfanie ne uos aura mestier  
la uostre amie que uos auiés tant chier . 
li paiens fu mout durement naurez  
bien set et uoit iamés n  iert honorez . 
il tint mellee dont il fu adoubez  
uers Otinel s  est toz abandonez  
se dex n  en pense par la soue bontez  
dont Karle ert corrouciez et irez  
mes Otinel n  est mie espoentez  
ainz est plus fier que lïon effraez . 
sor son chief mist son fort escu bendez  
Clarel i fiert com hom desmesurez  
par mi li trenche  ou champ li est uolez  
l  elme li fent qui est a or gemmez  
iusqu  a la coife li est li brans colez . 
ne fust l  auberc qui tant estoit saffrez  
iamés par home ne fust medecinez . 
mes neporquant si fort fu estonez 
par mi la bouche li est le sanc uolez . 
par foi  dit Otes  trop est cist cop alez  
mes  par saint pere qui est mes auoez  
de corrouçouse dont li pons est dorez 
uos sera ia si ruiste cop frapez 
par tel maniere  si bien ne uos gardez  
iamés par uos n  ert tenue citez . 
Otes roueille les iex de mautalant  
l  espee lieue  son cop uait entesant 
et fiert clarel sus son hiaume luisant . 
quassé li a  ne pot auoir garant  
Coiffe ne broingne n  i fist deffendemant 
que nel porfende deci es denz deuant . 
Cil ne se puet plus tenir en estant  
mort chiet a terre  si se ua estendant 
et mahomet son seignor maudisant . 
Otinel est baut et liez et ioiant  
monioie escrie hautement en oiant . 
françois sunt lié et paien sont dolant . 
grant ioie font d  otinel le uaillant . 
mes or oiez com grant encombremant 
uint a ogier le cheualier uaillant . 
quant alfanie oï le couenant 
que clarel ert et mort et recreant  
de duel et d  ire se ua iii . foiz pasmant . 
quant el reuint si se lieue en estant  
ses cheualiers apele mantenant . 
plus de xl sont uers li acorant  
seignors  dist elle  faites tost mon comant . 
prenez ogier le cuuers sodïant  
si le lïez a une atache grant  
ia li françois de nos n  iront moquant 
dame  font il  tot a uostre commant . 
uers ogier uont  si le uont saisissant  
mes ogier fu uertuous et poissant  
de son poing destre en uait i si frapant 
delez l  oïe  mort l  abat maintenant . 
puis fiert i autre  tot autretel li rent 
mes ne li uaut la monte d  un besant 
que trop estoient sarrasin et persant . 
par force l  ont a une estache grant 
lié mout fort par les flans maintenant . 
a u paiens l  alerent commandant 
qui mout li firent angoisse et paine grant . 
de lui lairons  ihesu li soit aidant  
quant lieus sera  bien serons repairant . 
la bataille est et li estour uaincu  
i paien est a garsile uenu 
qui li aporte mout doloreus salu 
que clarel est mort  sanglent  abatu  
Otes l  a mort qui tant a de uertu . 
quant ot garsile le message entendu  
ains mes nul ior ausi dolent ne fu . 
il le regrete comme foul mescreü 
ahi  dist il  clarel  or t  ai perdu  
Cil qui t  a mort m  a bien au cuer feru . 
si ne te uenge  ne me prise i festu . 
il prent i cor  n  i a plus atendu  
plus de iii m li respondent menu . 
xxx m sunt au premerain issu  
de cels derier n  i a conte tenu  
Tant en i a  ainc tant n  en fu ueü 
qui tuit menacent Karle le uiel chanu  
rollant le conte et oliuier son dru . 
se diex n  en pense par la seue uertu  
Tuit i morront et i seront uaincu . 
Or est li ost Garsilesile bien armee  
Crient et poignent par milieu de la pree 
et Rollant a sa grant ost ordrenee  
fet ii escheles de sa gient honoree 
qui de bataille est bien enluminee . 
a xx . m homes est la menor esmee  
de cels de france a qui prouece agree . 
anqui auront paien male soudee 
mout i atendent dolerouse iornee 
Car la aura mainte teste copee . 
as cops ferir uont françois lieement  
bien fu armez chascuns a son talent . 
li rois cheuauche sor i destrier corant  
naimon apele  si li dit en oiant  
amis  biau frere  m  enseigne uos comant . 
portez la  sire  ie uos donrai uolant  
le mien destrier que uos me prisiez tant . 
de u chastiaux uos saisis par cest gant 
en uo compaigne apelez guinemant  
robert de troies  gautier le tolosant 
sire  dit naimes  tot a uostre commant . 
se diex de gloire nos i ueust estre aidant  
por bien porter n  i perderez noiant . 
nostre emperere uait ou cheual monter  
li quens Rollant et oliuier le ber . 
françois les siuent sanz plus de demorer  
de ci a l  eue n  i uoudrent arester  
isnelement passent sanz demorer . 
l  enseigne fist naimes desuoloper  
uers Otinel s  en prenent a aler . 
i bon destrier li fet li rois doner  
Cil monta qui mout fist a loer  
escu et lance li fait renoueler 
quar li siens est empirié au chapler . 
atant es uos garin de saint omer  
fromont de troies et girart de moncler . 
uers la bataile commencent a aler . 
paien s  esmueuent serré por assambler . 
Tant en i a nus nes porroit nombrer  
a i des noz en puet on iii conter . 
son estandart fait Garsilesile leuer . 
dient paien  alons a els ioster  
faisons nos lances desus els tronçonner  
uienent auant li legier bacheler  
Cil qui de france se uoudront heriter  
as brans d  acier le uoisent conquester . 
Or puet chascuns son hardement mostrer  
nostre est la force  or pensons du mater  
françois cheuauchent mout efforcieement 
et sarrasin mout orguillousement . 
de l  ost se part i turc premierement  
C  est florïent de sulie la grant  
mort a m homes a s  espee trenchant . 
au roi garsile a demandé le gant 
du premier cop por ocirre rollant 
Ou oliuier ou otinel le grant  
lequel qu  il truist n  ira autre querant . 
de chieres armes s  est armez ientement  
mout iert li gloz de grant efforcement . 
d  un drap de soie qui fu de boniuent 
estoit couert son hauberc iacerant 
et son cheual qui tant par est mouant  
ne s  i tendroit i leurier en corant . 
d  une manche ot i gofanon pendant 
que li dona hui matin en rïant 
la fille du roi garsande le tirant  
Ce est cormande au gient cors auenant . 
por la pucele a pris tel hardement 
dont a moru ainz mïedi passant . 
la hante lieue  le fer a mis au uent  
le confanon uait a uent uentelant 
qui est ferré a iiii clous d  argient . 
des esperons a hurté l  auferrant 
contre les noz s  en uint esperonant . 
en haut se ua durement escrïant  
rollant demande le noble combatant 
mout le menace qu  il le fera dolant  
mort l  abatra sor l  erbe uerdoiant . 
il dit que france au roi garsile apent 
ne que rois Karle n  i doit auoir noient . 
rollant l  entent  si taint de mautalant  
uers le paien broche son auferrant 
et florïen contre lui fieremant  
rollant feri sor son escu luisant  
ne fu pas cop de garçon ne d  enfant . 
mout est cil fort qui le ua soustenant . 
se turc feri Rollant sor son escu  
desouz la boucle li a fraint et fendu  
de son hauberc a le pan desrompu  
les pieces uolent du bon espié molu  
lez le costé li auoit embatu  
le destre estrier li a du pié tolu  
enpaint le bien  ne li uaust i festu . 
sa lance brise et Rollant l  a feru 
desouz la boucle i cop par grant uertu 
l  escu li perce  l  auberc li a rompu  
Ou cors li met le fort espié molu . 
mort l  abati enmi le pré herbu . 
monioie escrie  paien l  ont entendu 
et dit li quens  fel cuuert mescreü  
iamés en france n  ert de uos plet tenu . 
dit l  amiraut qui mout dolent en fu   
par mahomet cestui auon perdu 
Ce est Rollant qui le nos a tolu 
se ne le uenge ne me prise i festu . 
li amiraus s  ellesse a oliuier 
et li quens broche fauuel son bon destrier . 
li sarrasin le feri tout premier  
l  escu li perce au fer et a l  acier  
C mailles trenche du bon hauberc doublier 
et du costé li fait le sanc raier . 
li quens le fiert sor l  escu de quartier  
ne li ualut la monte d  un denier 
ne son hauberc le rain d  un oliuier . 
Ou cors li met la hante de pomier  
mort le trebunche deuat lui ou sentier  
“ monioie  escrie  ferez i cheualier  ” 
lors i ferirent flamenc et hainuier 
et loherenc qui ne sont pas lanier  
normans  bretons  angeuin  berruier . 
grans criz i ot as enseignes bessier  
les hardiz ioingnent  les rens font formoier . 
fort sunt et fier li glouton losengier  
dex les confonde qui tot a a baillier  
fort fu l  estor et ruiste la mellee . 
des nos i ot mainte sele uersee 
que li paien ont mout chier comparee . 
bien se contienent noz françois a l  espee  
as paiens copent et forcele et coree  
maint sarrasin i gist goule baee . 
Or escoutez de la gient desfaee . 
quant lor ost uirent ensi desbaratee  
Chascuns en haut a la teste leuee . 
Trop seuent mal la pute gient faee . 
de lor bliaus trenchent grant gironee . 
es fers des lances l  a chascuns afirmee . 
por ce le firent c  est uerité prouee 
que l  ost de france en fust espoentee . 
seure lor corent de mout grant randonee . 
par tel uertu ont nostre ost si hastee 
que forment l  ont arriere reculee . 
ne porent faire as paiens contrestee . 
Tant en i a de la gient deffaee  
Couert en sont les mons et la ualee . 
ariere sont noz françois reculez 
xiiii arpenz et demi mesurez  
paien les ont durement malmenez . 
lez i perron s  aresta corsabrez  
fors est et fiers et menbruz et quarrez . 
a haute uoiz s  est li turs escriez  
Or i parra  paien  quel le ferez  
l  escu enbrace  s  est uers les noz alez 
ia les eüst malement confessez 
quant uns des noz est uers lui galopez  
hardoïn est par son nom apelez  
iones hom est  mout est proz et senez  
nouelement ot esté adobez . 
le paien fiert sor son escu dorez  
si roidement li est au front hurtez 
por poi li oil ne li sont hors uolez . 
le paien est si dou cop estonez 
ne set quel part son cheual est tornez . 
par les espaules l  a li ber acolez  
son prison est et a lui afïez . 
u de ses homes a l  enfant apelez  
l  un fu gaudin et foques li senez 
et baudoïn et lambert l  alosez 
et cil d  aurences qui tant est renomez . 
Ce dit li enfes  cest paien me gardez . 
a Karle mon seignor le liurez  
de moie part uos pri que li rendez . 
et cil respondent  si com uos commandez  
nos le ferons a uostre uolentez . 
mout le fist bien le nouel adoubez  
l  espee hauce qu  ot pendue a son lez  
a x paiens en a les chiés coupez  
nus ne le uoit n  en soit espoentez  
ne l  atendissent por m mars d  or pesez . 
monioie escrie  françois sont retornez  
par sa prouece rest l  estor assemblez . 
des abatuz en i a cent montez 
qui i ferirent des bons brans acerez  
de hardement est lor poeir doublez . 
i cheualier qui de bretaigne est nez  
hellin ot non  grant fu son parentez  
i paien fiert qui estoit rois clamez 
desus son hiaume qui fu a or gemez . 
si pesant cop li a le ber donnez 
iusques  espaules li est li brans colez  
mort l  abati  monioie est escriez . 
lors ueïssiez bretons acheminez  
de bien ferir fu chascuns aprestez . 
a hellin uienent li françois adoubez  
de bie occirre les paiens deffaez 
estoit chascuns forment entalantez . 
anqui seront paien mal ariuez . 
dex  c  or n  i fu Otinel li menbrez  
ia eüst prise l  enseigne barbarez  
mes aillors ert  n  est mie reposez  
Ou m paiens a mors et afolez  
du sanc en a les poins ensanglantez . 
a l  estandart a ia iii foiz hurtez  
a iii rois a les chiés du bu seurez . 
li rois Garsile a dit a adragant  
amis  dist il  mout me ua malement  
de mes barons ai mout le cuer dolant 
qui sunt ocis trestoz  mes iex uoiant 
mes si Karle qui le poil a ferrant 
et oliuier  Otinel et rollant 
ne pent as fourches ainz que soit ior faillant  
n  aurai mes ioie en trestot mon uiuant . 
se de son cors ne me uois esclairant 
et en bataille ne le fas recreant  
iamés en france ne doi clamer i gant . 
dit adragant  c alez uos menaçant  
par mahomet en qui ie sui creant 
ne foi que doi iupin et teruagant  
il ne uos dote la ualue d  un gant . 
Car auec lui est son neuou Rollant 
et oliuer qui tant est combatant . 
ie les i ui des le commencemant  
rollant feri sinagon le uaillant  
Tout porfendit et lui et l  auferrant . 
C  est uns deables  un malfé  i tirant 
contre s  espee n  a nul ame garant  
mout par est fox cil qui a cop l  atent . 
par mahomet en qui ie sui creant  
si uers moi uient  ie l  irai tost fuiant . 
et dit garsile  il n  i aura garant 
que il ne muire  si ie puis uiure tant . 
lors apela lanquadin d  aquilant 
amis  dist il  ne soiez seiornant  
x m paiens prenez a uo comant 
si secorez mes homes maintenant . 
et cil respont  tot a uostre commant . 
lanquadin monte ou bon destrier corant  
ses homes fait monter isnelemant  
uers la bataille s  en uint esperonant . 
donc recommence li estour mout pesant  
ains en sa uie nus hom ne uit si grant 
li quens Rollant uait la presse rompant  
O durandal ua les rens chaloniant  
qui il consuit il n  a de mort garant . 
mout le font bie baiuier et alemant 
et borgoignon et pouhier et flamant  
mout en ocient et metent a tormant 
mes sarrasin ne se uont esmaiant 
ne il ne uolent ne pais n  acordemant 
mout fierement s  aloient contenant  
qui entr  els chiet  maluais loier atent . 
de nule part ne uont afebloiant 
Tant en i a  damedex les crauant  
n  en sauroit conte nus hom qui soit uiuant  
Couert en sont et li pré et li champ 
Otinel uient a esperon brochant  
garde sor destre s  a ueü guinemant 
abatu l  orent iii sarrasin persant  
ia fust ocis quant il i uint poignant  
Tret corrouçouse du fuerre maintenant  
les ii a mors  li tierz s  en ua fuiant 
a guinemant rendi son auferrant 
Cil i monta qui mout en fu ioiant  
n  ot mes tel ioie en trestot son uiuant  
il nes rendit por mil mars d  or pesant  
Otinel uait durement mercïant . 
isnelement tret du fuerre le branc  
Celui qui fuit ala si consiuant 
Tot le fendi iusques es dens deuant 
et Otinel uait monioie escriant  
de corrouçouse ua les paiens trenchant 
nus ne le uoit qui le uoist atendant  
deuant lui fuient et il les ua chaçant  
plus tost qu  il puent uont deuan lui fuiant . 
Oliuier troue et turpin et rollant 
et engiller et gautier le normant 
iefrei d  anion et hernaut l  alemant 
adonques uont paien acrauentant 
mout en ocient et metent a tormant 
diex  dist oton  uraiz pere tot poissant   
Ces compaignons aloie ie querant . 
Or sunt ensemble li cheualier uaillant . 
lor armes bruient comme faucon uolant  
as brans d  acier mainent tel chaplement 
c  on n  i poïst oïr neis dieu tonant . 
forment les doutent li cueruert mescreant 
et il ont droit  ne font pas comme enfant . 
li rois Garsile s  en ua mout esmaiant  
ne set que face se il s  en uoit fuiant . 
li rois corsuble fist une trauersee  
au bruir des lances a s  enseigne escriee  
iii foiz s  escrie  puis a trete l  espee 
fromont de troies en donne tel colee 
desus sa targe de si grant randonee 
ne li ualut une pome paree  
Tote l  espaule li a du cors seuree . 
mes Otinel li uint  trete l  espee  
en haut li a sa parole escriee  
felon cuuert  n  i aurez duree  
Tornez uers moi uostre targe bendee 
uez ci uo mort ou ie l  ai aportee 
par tens morrez de male destinee 
et dit li rois  mar l  auez afïee . 
fiert Otinel sus la targe bendee 
que la moitié en abat en la pree  
du hauberc prent toute la gironee  
le cheual trenche tres par mi l  echinee 
en ii moitiez cheï mort en la pree 
mes Otinel saut sus de randonnee  
uers le paien s  en uint par aïree  
de corroçouse li a tele donnee 
hiaume ne coiffe ne la broine saffree 
ne li ualut une pome paree . 
Toute la teste li a esquartelee  
Tout li porfent le piz et la coree  
iusqu  en la sele est l  espee arestee . 
Cil ne pot pas endurer tel colee  
mort chiet a terre  la guerre en est finee 
dit Otinel  isi fet cop m  agree . 
au uif deable soit s  ame commandee  
prent le destrier par la regne doree  
maintenant saut en la sele floree  
nel donast pas por l  or d  une contree  
n  ot tel cheual iusqu  a la mer salee . 
lors fu monioie hautement escriee  
naimes li dus a l  enseigne portee 
entre paien plus d  une arbalestree . 
poignant l  enchaucent la pute gient desuee  
il quident bien auoir borse trouee 
quant naimon uoient de sa gient deseuree . 
par mi eus toz s  en ua teste leuee 
desus uolant qui court de randonnee  
de ci as lices n  i a regne tiree . 
dont recommence le bruit et la mellee . 
françois i fierent  chascuns trete l  espee  
ainc tel bataille ne pot estre trouee  
Toute ior dure de ci a la uespree . 
muerent et uersent la pute gient desuee  
ainz mes nus hom n  esgarda tel mellee . 
diex dont paiens male courte duree  
si orent il ainz que fust la uespree . 
nostre emperere fu mout ioians et liez 
por ses barons quant il les uit haitiez  
mes por ogier est dolens et iriez 
qu  en prison est et tenuz et lïez 
mes les mains a deliures et les piez  
par mi le gros du cors est atachiez 
as fors chaienes dont son cuer est iriez  
de u paiens est toziors bien guetiez 
doucement prie ogier les renoiez  
por dieu  seignors  ces chaienes lachiez  
Ou cors me blecent  trop me par destraigniez . 
dient paien  de folie plediez 
encor serez mout plus contralïez 
quant Karle iert uaincuz et essilliez 
adonc serez du tot a mort iugiez  
penduz ou ars ou en la mer noiez  
Ou uos serez trestoz escorchiez 
Car Otinel  li cuuert renoiez  
a mort clarel qui tant estoit prisiez 
sor uostre cors tornera li meschiez 
Ogier l  entent  a poi n  est enragiez  
de duel et d  ire li est le sanc changiez . 
sil onques puet  il en sera uengiez 
Tant atendi de lui sont esloigniez  
lors prent les fers dont il estoit lïez  
a ses ii mains les a toz depechiez 
quant fu deliure  uers eus s  est eslessiez  
as poins quarrez les a si camoissiez 
qu  il lor a fet uoler les iex des chiés 
Toz u les a ocis et detrenchiés 
quant fu deliure le bon danois ogier  
uint a l  estable que n  i uot destrier  
quanqu aporta a retroué arrier  
Tot maintenant ensela son destrier 
et bie l  atorne  n  i ot autre escuier  
de frain  de sele  de quanque fu mestier . 
puis prent ses armes  ne les uoust pas changier  
nules si bones ne peüst esligier . 
armez s  en est a loi de cheualier  
Ou cheual monte sanz point de l  atargier  
prist son escu et son espié d  acier . 
de l  estable ist armez sor son destrier  
a sarrasins commença a huchier  
seignors  dist il  ne uos uoeil engingnier 
Car ge m  en uois mes compaignons aidier 
en la bataille ou le chaple est fier . 
ie reuendrai  tant m  en saurez proier 
mes ce sera a uo grant encombrier . 
quant cil l  oïrent  n  i ot que corrocier  
en haut s  escrient li cuuert pautonier  
par mahomet  n en irez losengier 
as armes corent sans plus de l  atargier  
mes li danois n  ot soing de delaier . 
uint a la porte  s  a troué le portier 
qui contre lui uoloit l  uis uerroillier  
mes li danois li est alez paier  
le chief li trenche du branc forbi d  acier . 
par mi la porte se prist a cheuauchier  
le destrier broche  si se mist au frapier . 
paien le sieuent mes nel poient baillier  
prient mahom qui li doint encombrier . 
ua s  ent ogier qui mout fet a proisier  
iusque a l  estor n  i uot regne sachier . 
quant il i uint  si a troué garnier  
rollant le conte et le proz oliuier 
et otinel le uaillant cheualier  
naimes le proz et le conte gautier  
il les salue de dieu le droiturier 
quant il le uoient si le courent baisier  
puis li demandent s  il est sain et entier . 
il lor respont comme prouz cheualier  
seignors  dist il  ainc ne fui plus legier 
ne plus poissant por estor commencier  
la merci deu le pere droiturier . 
or sont ensamble nostre fier iousteor  
por le danois mainent ioie et baudor . 
Tot maintenant se fierent en l  estor  
paien detrenchent et metent a dolour  
Tex mil en muerent dont iamés n  ert retor . 
uoit le garsile  au cuer en ot tristor  
il uoit ses homes qui muerent a dolor  
Tot a perdu  ce dit  sans nul retor . 
le cheual broche  si ist hors de l  estor  
n  est pas meruoille si il ot grant freor  
uoit le garsile  au cuer en ot tristor  
il uoit ses homes qui muerent a dolor  
Tot a perdu  ce dit  sans nul retor . 
le cheual broche  et fuit hors de l  estor  
n  est pas merueille se il ot grant freor  
uers la cité s  en fuit par grant uigor . 
uoit le ostinel Otinel le hardi poigneor  
apres garsile s  en uoit par grant irour  
a soi meïsme a dit l  enpoigneor 
s  il li eschape  iamés n  aura honor . 
Otinel broche le fons d  une ualee  
en sa main tint toute nue l  espee  
et uoit garsile qui s  en fuit a celé . 
por encontrer a sa regne tiree . 
quant l  aprocha si li dit sa pensee  
sire Garsile  lessiez uus la mellee  
la uostre gient lessiez mout effreé 
e sanz seignor dolente et esgaree . 
hé  mauués rois  ta uie est afinee . 
mout mal ueïstes onques ceste iornee  
se dex me sauue et ma trenchant espee . 
dit Otinel  por amor deu  dan rois 
quar relenquis mahomet et ses lois 
Celui creez qui fu mis en la crois  
por pecheors soufri les granz destrois  
si receuez le bautesme françois 
Karles mes sire uos rendra toz uoz drois  
ia n  en perdrez la ualue d  un pois 
et dit Garsile  mahom  quel la ferois 
de cest gloton si ne me uengerois 
fix a putain  dit il  malués renois  
mar grepesistes mahomet et ses lois 
hui en cest ior mout chier le comparrois 
se ne m  en uenge  ne me pris pas i pois 
li rois Garsile fu mout forment iriez  
por le mesdit li a ii darz lanciez 
le cheual broche des esperons des piez  
brandit la hante  uers lui s  est ellessiez  
fiert Otinel sus son hiaume uergiez 
que flors et pierres en a ius trebuchiez . 
ia fust li rois de ton bien essauciez 
et de son cors mout cruelment uengiez  
quant son estrier li brise en i des piez  
uosist ou non  a terre est trebunchiez 
par son deable dont il est engingniez  
le destre braz li est parmi brisiez 
li rois se pasme quant se senti blechiés  
rollant regarde contreual i plessiez 
et uoit Garsile qui estoit trebuchiez  
sachiez de uoir qu  il n  en fu pas iriez . 
le cheual broche  si s  est bien afichiez  
al ainc qu  il pot s  est li ber auanciez 
ainz que Garsile poïst estre dreciez . 
li quens Rollant li est tant aprochiez 
as mains le prent  onques ne fu si liez 
quant il le tint  si fu bien iusticiez . 
garsile crie  seignors  ne me touchiez  
a uos me renc  ma uie me lessiez  
itant uos pri que uos ne m  ociez . 
li xii per sunt illec assemblez 
garsile uoient qui est pris et matez  
Trestuit ensemble l  en ont au roi menez 
mes li danois est illec demorez  
uoit i paien fuiant par mi les prez 
uers la cité por auoir sauuetez 
mout estoit fier et fort desmesurez  
amiraus ert de mout grant parentez 
Trestuit si home erent mort et tuez  
Cel iour auoit mout nostre gient greuez  
mien escïent plus de ccc tuez 
mes li danois li est deuant alez  
les lances baissent  si se sunt encontrez  
le paien faut qu  il ne l  a adesez  
mes ogier l  a fierement assenez  
par mi le cuer li a l  espier passez 
auant  dist il  cuuert desmesurez  
iamés par uos n  ert françois destorbez . 
monioie escrie  outre s  en est passez  
iusqu  a l  estor n  i a regne tirez 
nostre emperere a son prison gardez  
dedens sa chartre fu mis et enserrez  
illec moru a duel et a uiltez  
iamés prodome ne toudra heritez 
et nos françois sont bien resuigorez  
Chascuns i fiert du branc d  acier letrez  
paiens ocient et metent a uiltez 
ainz qu  il soit uespre ne soleil resconsez  
les ont uaincuz et prise la citez 
dedens la uile s  en sont li nostre entrez  
Tot ont ocis quanqu  il i ont trouez  
de la uitaille trueuent a grant plentez . 
Karles li rois a oton apellez 
et il i uint  bel s  i est presentez 
sa fille mande par naimes le barbez  
Cil li amaine  n  i a pas demorez 
Karles la donne a oton le senez . 
Tot maintenant sont au mostier alez . 
i arceuesque a la messe chanté  
a la loi dieu se sont entrespousé . 
quant sont sacré  arriere sont torné  
Ou haut sont ensemble montez . 
li keu auoient le mengier aprestez  
l  eue aporterent  si a li rois lauez . 
grans sont les noces  xu iors ont durez  
nules plus riches ne uit hom qui soit nez 
nostre emperere ne s  est mi oubliez  
apres mengier a son neuou mandez 
et oliuier li preuz et li senez 
et ses barons  cels ou plus s  est fïez . 
puis si lor a le rengne deuisez  
l  un apres l  autre a paié a son grez 
Otinel est ou païs demorez 
et belissent au gient cors honorez 
de la terre est et saisi et chasez  
puis en fu il sires et rois clamez 
nostre emperere a son erre aprestez . 
uenir s  en uoust en france a son rengné 
a Otinel a congié demandé 
et a sa fille au grelle cors mollé  
et il li donne uolentiers et de gré 
au departir ot maint cheueil tiré  
lermes plorees et grant duel demené 
Karlle baisa Otinel l  alosé 
et belissent quar mout l  auoit amé 
a ces paroles se sunt acheminé 
et Otes remest a garder la cité . 
par ses iornés a nostre rois erré 
Tant que il uint a paris sa cité 
de ses françois fu forment honoré  
mout ont grant ioie quant dex l  ot amené . 
par ses chastiaus s  est Karle reposé 
et Otinel a gardé le rengné  
de totes parz l  a fierement gardé 
pour ce que biaus hons fu et grans et redouté 
et si fu prouz et plain de leauté 
et essauça sainte crestïen  
bien tint sa terre les iors  son aé  
sa fin fu bele  plain de grant bonté 
diex en ait l  am par la soe pitié 
