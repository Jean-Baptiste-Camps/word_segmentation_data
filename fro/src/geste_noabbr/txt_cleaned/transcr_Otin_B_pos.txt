ki uolt oïr chancun de beau semblant 
dunt bien sunt fait les uers par cunsonant 
ore laist la noise . si se treie auant 
dirum la flur de la geste uallant 
del fiz pepin le noble cumbatant 
des duze pers qui s  entramerent tant 
k  unc ne seuererent tresk  a un ior pesant 
ke guenes les traï od la saluage gent 
un ior mururent uint millier e set cent 
de cel barnage  dunt charles ot doel grant . 
cil iugleor n  en dient tant ne quant  
tuit l  ont leissé k  il ne seuent nïent 
li plusur danger e de l  autri chantant 
les paroles menues qu  il uont cuntrouant  
mes il ne seuent mie le grant desturbement 
k  auint a charlemaine si subitement . 
seingnurs ço fu le ior dunt li innocent sunt . 
a paris est en france charles de clermunt 
u tint sa curt plenere  li duze per i sunt . 
mult par est la ioie grant que li baruns i funt . 
un plai ont establi k  en espanie irunt 
sur le rei marsilie  le serement i funt . 
ço ert apres aueril  quant herbe fresche auerunt . 
einz que finent lur parole  teles noueles orunt 
dunt uint mil cheualer de noz franceis murunt  
si dampnedeu n  en pense qui sustent tut le mund . 
un sarazin d  espaine qui otüel a nun  
messagier garsie  bien resemble barun  
par mi paris cheualche a coite d  espurun . 
quant uient al paleis  si descent al perun  
les desgrez monte  si demande charlun  
ogier encuntre e galter e naimun  
seignur  fait li paen  kar me mustrez charlun  
messagier sui un rei qui nel aime un butun . 
premer i a parlé galter  cil de ualun  
uei le tu la u set a cel fluri gernun . 
celui o la grant barbe a cel ueir peliçun  
ço est rolland si niés el uermeil ciclatun . 
de l  altre part ueez u siet son compaignun  
le gentil cunte qui oliuer a nun . 
ço sunt li duze pier qui lur sunt enuirun . 
mahun  fait li paen  ore conus io charlun . 
mal feu e male flambe li arde le mentun  
ke li fende le piz desk  al talun . 
li sarazin en uient deuant le rei  
charles  feit il  ore entent uers mei . 
messagier sui  ço quid  al meillur rei 
k  unques feüst en la paiene lei . 
ne te salu  k  a dreit faire nel dei  
forfait en es uers mahumet e uers mei . 
cil te cunfunde en la ki lei io crei  
e tuz ces altres qui sunt enuirun tei 
e ton neuu rollant que io ci uei . 
si uncore un ior le truis en turnei  
ke mun destrer puisse acurser uers sei  
de m  espee le quid faire un espei  
par mi le cors mult ert fort si nel plei . 
rollant se rit  si reguarde le rei . 
sarazin frere  fet rollant l  alosez  
tu poez bien dire tutes tes uolentez  
ia pur françeis ne serras atuchez . 
nun  ço dit charles  puis ke uus le uolez 
de meie part est il bien afïez 
de hui en cest ior desk  a uit iurs passez 
dist otüel  de folie parlez  
ne redut humme qui de mere seit nez 
tant cum auerai cest espee a mun leez  
ço est curçuse dunt io sui adubez  
n  en at mie uncore nef meis passez 
k  a mil franceis en ai les chefs colpez . 
u fu ço  frere  fet charles li remembrez . 
dit otinel  io uus dirra assez . 
ore at uit meis  el nefme sui entrez  
destruite iert romme ta uaillante citez 
de laquele estes emperere clamez . 
li reis garsie la prist e sis barnez  
uint mil hummes tut a cunte numbrez  
hummes que femmes uncore plus assez  
i auium mort  n  est un eschapez . 
e io i feri tant de m  espee de lez 
ke uit iurs pleners oi les poinz enflez . 
dient franceis  mar fustes unques nez  . 
estult de lengres est en piez leuez  
tint un bastun que deuant fu quarrez  
ia le ferist  ço sauum nus assez  
meis li niés charles  en encuntre alez  
se li a dit  sire estult  reposez 
pur meie amur  si de rien m  amez  
kar li paen est de mei afïez . 
laissez lui dire tutes ses uolentez . 
un cheualer i sist que fu mal senez  
prouencel iert  de seintgile fu nez . 
al messagier est derere alez  
amdui ses puinz li at el chief mellez  
trait le a terre  kar cil ne s  est gardez . 
meis otinel est mult tost releuez  
trait curçuse dunt le punz fu dorrez  
ferir le ueit  ne s  est pas ublïez  
k  as piez le rei en est le chef colpez . 
franceis s  escrient  barun  kar le pernez  
otinel s  est a une part turnez  
les oilz roïlle  les gernuns a leuez  
lïun resemble qui seit enchaenez . 
en halt s  escrie  baruns  ne uus remuez  
kar  par icel dex a qui me sui donez  
ia murent set cenz si uus croulez . 
l  emperere s  en est en piez leuez  
si lui a dit  l  espee me donez  
dit li paien  de folie parlez . 
dunc dist rodlant  a mei la rendez . 
assez l  auerez quant uus departirez . 
dit otinel  beal sire  ore la tenez  
mes mult uus pri ke bien la me guardez . 
ne la doreie pur set de uos citez . 
uncore en ert de celui uostre chief colpez  
dist rodlant  par fei  trop uus auantez . 
uostre message dites  puis uus en alez . 
io uolenters  dist il  ore escutez  
charles  feit il  io ne te celerai mie  
messagier sui l  emperur garsie 
ki tient espanie  alixandre e bucie  
tyre e sydonie  perse e barbarie 
e destreint tut de si k  en femelie . 
par mei te mande  leisse cristïenie  
cristïenté ne ualt une alie  
mes serf mahun qui tut le munde guie  
ki si ne creit  il feit grant folie . 
deuienc sis  tu e ta compaignie  
puis si t  en uien al riche rei garsie  
il te dorra auer e manantie  
ensurketut te larra normendie 
e d  engleterre les porz e la nauie . 
a tun neuu rodlant durra russie  
e oliuer prenge esclauunie . 
mes duce france ne uus larra il mie  
i l  at doné florïan de sulie  
fiz a cel rei russel de barbarie  
n  at plus prodom en tute paienie 
ne que tant eit los de cheualerie 
ne qui meuz ferge od espee furbie . 
cil tendra france quite en sa baillie . 
dist l  emperere  issi n  ert il mie . 
k  en dite uus ma meisne nurie  
tut le barnage a une uoiz escrie  
dreiz emperere  nus nel suffrum mie 
que ia paien eient france en baillie  
mes fai uenir ta grant cheualerie 
puis se tu uols deske la nus guie 
tant que uerrum la pute gent haïe . 
s  en bataille trouum le rei garsie  
ia de la teste n  en portera il mie  
dist otinel  ore oi grant briconie . 
tel manace ore l  emperur garsie 
k il matera e toldra la uie . 
quant il uerra sa grant cheualerie  
li plus hardi n  auera talent qu  il rie  
meuz uoldreit estre dela normendie . 
ço dist dux naimes a la barbe florie  
si charles mande sa grant cheualerie  
u trouera il cel riche rei garsie  
combatereit sei a sa grant compaingnie  . 
dist otinel  ore oi grant briconie . 
ia sunt il par set feiz set cenz mile  
as blancs halbercs  as enseingnes de sire  
k  unques ne fuirent pur poür de lur uie . 
une cité ont fete en lumbardie  
entre dous ewes l  ont fermé e bastie  
paiene gent l  apelent atelie . 
deu ne fist humme qui lur tolsist essie  
ne lur pescher ne lur gaanerie 
si charles i uenist od la barbe flurie  
la conuistrum ki auera amie  
ki meuz ferra d  espee furbie . 
meis dan uilein n  i uenez uus mie  
par mun cunseil garderez paris la uile  
k  escufle n  i entre ne corneile ne pie  
kar par uus n  ert mes faite cheualerie . 
tel uergoine at li duc ne set qu  il die . 
li duc rodlant s  est en piez leuez - 
mal talent at  a poi n  est forsenez - 
uers le paen s  en est treis pas alez  
si li a dit  culuert desmesurez  
mult par t  as ui e prisez e uantez 
de ta parole deuant franceis löez  
mes par celui k  en croiz fu penez 
ia murrïez ne fuissez afïez  
mes s  en bataille puissez estre encuntrez  
tel te dorrai de m  espee de lez 
ia puis de tei n  ert franc humme encumbrez . 
dit otinel  ia le sauum assez . 
bataille aueras si feire l  osez . 
demain matin uus sumuns en ces prez . 
e dit rodlant  kar le m  aseürez . 
fet le paen  la meie fei tenez 
e ma creance e tutes mes lealtez  
par ki remaine seit cuard pruuez  
l  espurun lui seit des piez colpez  
iamés en curt ne seit mes honurez . 
lur feiz en donent  ore sunt asseürez . 
ço dist li reis charle de seintdenis 
sarazin frere  par la lei dunt tu uis  
de quel parage es tu en tun païs  
cum as a nun  par ta lei kar me dis . 
otinel  sire  ço dist li sarazins  
fiz sui al rei galïen al fier uis 
plus a mort hummes e de ses mains occis 
k  um ne trouereit en trestut cest païs . 
li reis garsie est mis germeins cusins 
mis uncle fu fernagu li hardis 
icil de nazre que rodlant m  at occis 
demain en ert en fier calenge mis . 
e dit li reis  tu es assez gentilz 
mar fu tis cors que baptesme n  at pris . 
li reis apele sun chamberlenc reiner  
uenez auant  pernez cest messagier  
sil me menez a la maisun garner  
dunez al hoste cenz souz pur son mangier 
e altre tant donez pur son destrier . 
puis si apele le uielz chanu richer  
galter de liuns e li deneis oger  
pernez  feit il  garde del cheualer  
sil seruez bien de ço qu  il at mester . 
cele nuit l  unt leissé issi ester 
iesk  al demein que li iur parut cler . 
charles se lieue  si fait rodlant mander . 
en la chapele sunt alé pur urer  
la messe chante l  abes de seint omer . 
un hanap d  or fait li reis aporter  
de paresins si l  at bien fet cumbler  
offrende funt il e li duze pier . 
rodlant offri durendal al brant cler  
pur rançun i feit set mars doner . 
apres la messe funt les ures chanter . 
del mustier eissent  puis si uont esgarder 
le sarazin qui uient al rei parler . 
li sarazin uient orguillusement . 
le rei apele  si li dit fierment 
charles  fait il  u est ore rodlant  
li uostre niés que uus par amez tant  
par ki franceis se uont asseürant  
de fei menti l  apel cum recreant  
se il ne tient uers mei mun couenant 
ke er feïmes tute la curt ueant . 
a ces paroles se treit li quons auant  
trestut irré e plein de maltalant  
par cel apostle ki querent penant  
io ne larreie pur nul humme uiuant 
ke io encui ne te rende teisant  
mat u uencu  mort u recreant . 
dist otinel  feites dunc itant . 
pernez uos armes par itel couenant 
si io uus fail  pendez moi  iol uus grant . 
fait oliuer  mult parlez haltement 
ne uos paroles n  abeïssent nïent 
grant merueil est si bien uus auient . 
l  unze per en ont amené rodlant  
el dos li uestent un halberc iacerant 
grosse est la maille derere e deuant  
el chief li lacent un uert healme luisant - 
ço fu le healme golias le iehant  
charles le prist quant il occist brachant - 
puis li aportent durendal le trenchant  
ia del espee n  estoet dire neant  
bien la conuissent li petit e li grant 
ke n  a si bone iesk  en orïent . 
li quons la ceint qui la par aime tant . 
el col li pendent un fort escu pesant  
peint a azur  a ialne  a orpiment  
enuirun l  urle current li quatre uent  
li duze signe e li meis ensement 
si cum chascun uers altre se cuntient 
e del abisme i est le fundement 
e ciel e terre fait par cumpassement 
e le soleil mis par grant estudiement . 
la guige fu d  un paile escarimant 
e la fuille est feite d  un almant . 
puis li aportent un fort espé trenchant  
sa lance redde e sun gunfanun gent  
uermaile e inde  tresk  a poinz li tent . 
li quons gerins li chalce ignelement . 
en mi la place li meine l  um bruiant 
ki plus tost uait que quarel ne destent  
deus ne fist beste ki tant uoist esmuuant 
k  a lui se tenist a dreit curs un arpent . 
la sele fu de cristal e d  argent 
e la suzcele d  un paile d  orïent  
li estriu d  or oueré menuement . 
li quons i munte tant ascemeement 
k  il n  a striu ne arçun ne se prent . 
fist un esleis  ueant tute la gent  
si s  en returne uers charle rïant  
sire  fait il  le cungé uus demant . 
si li paen uienc par mien escïent  
ia de mort uers moi n  auera garant . 
niés  dit li reis  a celui te comant 
ki le ciel fist e tut le mund si grant . 
leue sa main  si a seinié rollant . 
li quons s  en uait as espuruns fichant . 
aprés lui uunt puceles e emfant 
ki tuit li dient  a ihesu te comant . 
seinte marie te seit de mort garant  . 
li unze per muntent de meintenant  
entre dous ewes ont mené rodlant  
l  une est seine  l  altre marne la grant . 
deuant le rei uint le messagier estant  
l  emperere apele fierement  
charle  fait il  un halberc te demant  
escu e healme e une espee trenchant  
meis un destrer ai io bon e currant  
n  en a meillur desk  en betlïant  
e de m  espee taille bien le trenchant . 
de sur ma fei te promet lealment  
ainc ure de prime curcerai rollant . 
charles l  oï  a poi d  ire ne fent  
paien  dit il  deu del ciel t  acrauent 
kar mult m  as feit curecé e dolent . 
li reis reguarde uers sa fille belisent 
que de la chambre eisseit el pauement . 
tut le paleis de sa bealté resplent  
li reis l  apele si l  aceine de sun guant  
fille  fait il  cest paien te comant . 
armez le bien tost e ignelement - 
bataille a prise a mun neuu rodlant - 
ke pur les armes n  en ert decheement . 
sire  dit ele  tut a uostre talent . 
li sarazin iert armé gentement  
ia par les armes n  i perdera nïent . 
belisent apele flandrine de muntbel 
e la pucele rosette de rimel  
ces treis danceles ameinent otinel . 
al dos li uestent le halberc le rei samuel 
e la uentaille a un gentil fresel  
celui li ferme flandrine de muntbel . 
el chief li lacent le healme galatïel 
feit a quarters  a flurs e a anael  
e li nasel en furme d  un oisel . 
la fille charle qui out le cors danzel 
li ceint l  espee al fort rei akael  
ço est curçuse taillant cum cutel . 
ceste muuerat encui a rollant le ceruel 
dunt al rei charle n  en ert gueres bel . 
el col li pendent un fort escu nouel  
blanc cum neif  desuz a un listel  
la bucle est d  or e d  argent li clauel . 
fer i out bon e gunfanun nouel  
blanc cum flur  peint i out un oisel  
entre ses piez portout un draguncel . 
tresk  as poinz li penecel . 
uns esperuns qui ualent un chastel 
li at chalcé rosette de riuel . 
la seele est mise en migrados l  ignel 
qui plus tost curt ke ne destent quarel . 
li bon destrier a ueü le danzel  
henist e grate  bien conuist otinel  
cil li salt sure ki plus set de cenbel 
e de bataille que feuere de martel . 
li sarazin est el destrer muntez  
fait un eslais  si s  en est returnez  
uers belisent s  en est tut dreit alez  
pucele gente  mult sui bien adubez . 
se truis rollant  morz est u afolez . 
dist la pucele  de durendal uus gardez . 
si de curçuse bien ne uus defendez  
ia par uus meis n  en ert tenu citez . 
a icel mot li messagier est turnez  
ogier l  ameine  li daneis alosez 
e li duc naimes est ouec eus alé  
entre dous ewes l  ont mené es prez . 
a haltes fenestres est li reis alez  
les duze pers at a sei apelez  
seingnurs  fait il  od mei uus uenez  
faites franceis tuz eissir des prez . 
il si funt  a eus dous les ont abandunez . 
charle escrie  des ore uus cumbatez  
dist otinel  io sui tut aprestez . 
rodlant a dit al paen mescreant  
io te defi desci en auant . 
dist li paen  e io  tei ensement . 
bien uus guardez  kar io ne t  aim nïent . 
la mort mun uncle fernagu uus demant . 
rollant lait curre le bon destrer bruiant  
otinel migrados le bien curant  
des esperuns les destreinent forment  
entre le bruit e l  efort e le uent  
li prez en croule e la terre ensement . 
les hantes brandient e beissent forment  
li gunfanun uentelent uers le uent  
granz colps se donent en lur escuz deuant  
trenchent les fuz e les quirs ensement  
meis li halberc sunt serré e tenant  
maille n  i false ne clauel n  i destent . 
sur les peitrines plient li fer trenchant  
les hanstes brisent amdui communement 
ultre s  en passent li cheualer uallant 
que l  un ne l  altre n  i pert nïent . 
deu  dist li reis  or uei merueille grant 
quant cist paien s  est tenu uers rodlant . 
dit belisent  bon sunt mi garnement 
e cil kis porte n  est pas cuard ne lent . 
rodlant a treit durendal le trenchant  
fiert otinel sur le healme luisant 
que flurs e pieres cheent aualant 
e sun nasel lui a toleit deuant . 
a l  altre colp fiert le destrer currant  
le chief li trenche del col tut rundement . 
li paen  quant sun cheual li ment  
dist dous moz  par mahumet  rollant  
uus auez feit uilainie mult grant 
que mun destrier m  auez mort pur nïent . 
que demandiez a mun bon auferant  
mes ia le uostre ne s  en irra gabant 
del fuerre sacke cureçuse la grant  
l  escu enbrace e feit un salt auant  
si fiert rollant sur le healme luisant 
ke li nasel se uait tut aualant . 
li colp glaceie sur l  arçun deuant  
trenche le fust e le feutre ensement  
par les espaules a trenché le bruiant  
desk  en la terre feit culer le branc . 
en halt s  escrie  ço n  est pas colp d  emfant  
deu  dist li reis  cum ço colp fu pesant  . 
sainte marie guardez mei rollant  
se li quons chiet  ne m  esmerueil nïent  
il tient l  espee  si estreint durement  
fiert le paen sur le healme que resplent 
k  un quartier encuntreual descent  
trenche les mailles del halberc iacerant 
e de l  oreille une partie en prent  
sun bon escu desk  en la bucle fent . 
la l  eüst mort  uencu u recreant  
mes otinel at hardement mult grant  
de cureçuse l  acuilt durement 
e rodlant lui od l  espee trenchant  
de durendal le fiert menuement . 
granz colps s  entredonent e derere e deuant . 
uers les espees ne ualt le halberc nïent  
des mailles luist tut li pré e resplent . 
dist belisent  ore fierent gentement . 
ceste bataille ne dura mie lungement 
ke li uassal sunt de grant hardement . 
mult trenche bien durendal  la rodlant  
meis cureçuse ne li deit nïent . 
deus  dist li reis  cum le cuer me ment  
en croiz se iette a deu uers orïent  
une preiere at feit mult gentement  
deus ki es sire e rei sur tute gent  
tu me garis mun chier neuu rodlant 
e cunuertissez otinel le tirant 
que sur son chief prenge baptizement  
baise la terre si se leue a tant  
a la fenestre at mis sun chief auant  
ueit ses baruns cumbatre gentement . 
des lur escus n  ourent mie tant 
dunt il cuuerir peüssent lur puinz deuant . 
rollant dit al paen  kar guerpissez mahun 
e crei en deu ki suffri passïun  
ber  kar le fai  si receuez gent dun  
ço est belisent  la fille al rei charlun  
ma cusine est e io te faz le dun  
e io e tu serrum tut dis mes compaingnun  
e oliuer a nus aiusterun  
si cunquerrum chastel e dunchun  
cité ne marche ne bon chastel gascun . 
ia plus de tei ne quier un esperun . 
dist otinel  ore oi parler bricun . 
mal dehez eit ki te fist cleriun  
meis io sui maistre  si te lirrai lesçun  
men escïent  ainz que departirun . 
tel te durrai sur le healme brun 
ke ne purras dire öec ne nun . 
el neuu charle n  out que curecer  
maltalent a merueillus e fier . 
tint durendal u le punt fu d  or mier  
sur le healme fiert otinel le guerreer 
ke fu en salt del fer e del ascier . 
cil lui guenchist qui bien sout del mester  
de liez l  espaule en fait le colp beisser  
trenche les maelles del iacerant dubler  
tut le descouere tresk  al nu del braier 
meis a la char ne poeit mie tucher . 
li colp fu grant  le uassal fet pleer  
pur un petit nel fait agenuiller . 
franceis s  escrient  quel colp de cheualer  
li plusur dient del curteis messagier 
ke uencuz est ne se pot meis aider  
meis poi conuissent otinel le guerreer  
le fiz le rei galïen al uis fier . 
il fait un salt  si uolt le colp uenger . 
s  ore ne se sace li niés le rei guaiter  
ia ne ferra meis colp sur cheualer . 
li sarazin a la culur muee  
les oilz ruïlle cum beste deuee . 
tient cureçuse  si l  at amunt leuee  
al neuu charle la fra ia priuee 
sur le healme d  or li at ia presentee  
un colp li done par si grant randunee . 
ia fust la teste rollant del cors seueré  
quant cureçuse li est el puin turnee  
un altre colp li iete a celee  
entre le cors e l  escu uint l  espee  
sur les enarmes a la targe colpee 
k  as ses piez l  abat en mi la pree . 
del bon halberc cunsiut la gerunee  
desk  en la terre fet culer l  espee . 
al resacher otinel s  est escrié  
par mahumet  mult trenche bien m  espee  
li cheualer reguardent fierement  
forment redutent les colps qui sunt pesant . 
les halbercs detrenchent e derere e deuant 
e desmailé sunt mult menuement . 
de lur escuz n  en ourent mie tant 
dunt il pussent couerir lur puinz deuant . 
franceis se ietent tuit cuntre orïent  
grant poür ont de lur seingnur rodlant . 
il prient deu ke bon cunseil lur mant 
u peis u triues u bon deseurement . 
a ices paroles uient un columb uolant 
si ke charles le uit e tute sa gent . 
sainz espiriz sur otinel descent  
dous moz a dit  trei tei en sus rollant 
ne sai quel chose me uait deuant uolant 
ki m  at changé le sens e le talent . 
ceste bataille remainie a itant . 
pur tue amur prendrai baptizement . 
sainte marie trai io mes a garant . 
rollant l  entent  si li dit en rïant  
gentil hoem sire  as le tu en talant  
fait otinel  iol uus di ueirement . 
io guerp ici mahun e teruagant 
e apolin e iouin le puant . 
les branz i ietent sur l  erbe uerdïant  
amdui s  enbracent li cheualer uaillant . 
deus  dit li reis  cum ci uertuz est grant  
ia m  est auis k  il funt couenant . 
kar i alez  franc cheualer uaillant  
e il si funt  qui plus tost poet currant  
maismes li reis i uait espurunant  
beals niés  fait  cum uus est couenant  
sire  fait il  mult m  esta gentement 
kar tut sui sein  nen ai de mal nïent  
mes cumbatu sui al meillur cumbatant 
k  unques feüst en la paene gent . 
meis merci nus auum fait itant 
ke cristïenté uolt e baptizement . 
receuez le  beals sire  alez auant  
si li donez honur a sun talant  
ensurketut ta filie belesent . 
deus  dit li reis  ore auez fait mun talent . 
c  est la preere ke i  aloue depriant . 
il se desarment li cheualer uaillant . 
rollant munte sur un destrier currant 
e otinel sur un mul amblant  
uers la cité se uont esperunant . 
ore s  en irrunt al baptizement . 
al mustier l  ont mené sainte marie  
turpin de reins a l  estole seisie  
le salter ouere  si dist la letanie  
puis uient al funz  sil seinie e sentefie . 
grant est la presse de la cheualerie 
pur otinel le pruz ki se baptie . 
charle le tient od la barbe flurie  
e ote li pruz  girard de normendie . 
le nun li leissent nel remuent mie . 
baptizé est  si at sa lei guerpie . 
a tant es uus belesent l  escheuie 
ke plus est bele que la rose flurie . 
danz belebarbe uers charles la guie  
li reis la prent par la mance enermie  
fillie  fait il  mult estes culurie . 
ki une nuit uus auera en baillie 
ne li deit puis remembrer de cuardie  
pruz humme deit estre de sa cheualerie . 
si serra il  si deu li done uie  
de quei franceis ont li plusur enuie . 
fillol  fait il  or as ta lei cumplie . 
baptizé es  si as ta lei guerpie . 
pernez ma fillie belesent a amie  
pur lui te doins uercels e morie  
auste e plesence  melan e pauie . 
sire serras de tute lumbardie . 
otinel l  ot  uers la terre se plie  
les piez li baise  forment s  umilie  
sire  fait il  ço ne refuis io mie  
si la pucele le comant e otrie . 
dit belisent io me tienc pur garrie  
de bon mari  ne me deit peser mie . 
la meie amur n  iert ia uers uus guenchie . 
dist otinel  quant uus estes m  amie  
pur uostre amur frai cheualerie 
deuant atille de m  espee furbie . 
mort sunt paien quant ai pris baptisterie . 
dreiz emperere a uus coment m  amie 
treske uendruns as pleins de lumbardie . 
les noeces erent es prez de suz hatilie  
quant auerai mort l  emperur garsie . 
en sun paleis est li reis muntez  
si grant barnage est apres lui alé  
li mangier est ia prest e conreez  
cil le mangerent a ki il fu donez . 
aprés supers est li uins aportez 
enz en la chambre u li reis est entrez . 
dormir s  en uont  si ont les uis fermez 
desk  al demain que li soleil est leuez . 
li reis se leue  ses baruns at mandé . 
sur une table de sauine est muntez  
tient un bastun tut a or ueelez  
seingnurs  dit charle  un petit m  entendez . 
conseilez mei  kar faire le deuez  
del rei garsie dunt uus oï auez  
ki par sa force est en ma terre entrez . 
mes chastels art e brise mes citez  
ia ert destruite sainte cristïentez . 
irrum nus i ainz que uienge estez  
u atendrum treske yuer seit passez  
dient franceis  de merueille parlez . 
celui n  i a ne seit tut aprestez . 
mar i auera altre terme nomez  
si ert  fait charle  puis que tuit le uolez  
al entré d  aueril  quant marz iert passez  
pur meie amur lores uus aprestez . 
dient franceis si cum uus comandez . 
nostre emperere fait escriuere ses brefs  
par sun empire tramet ses messagers  
ke ne remanie neïs uns cheualers  
n  ume a pié ne sergant n  arblaster 
que dunt n  i uienge  e qui ne poet aler 
a seintdenise rende quatre deners . 
or ua decembre  si est passé ieneuers  
feuerier e marz e uient li tens legers . 
a paris est nostre emperere fiers  
li duze pier  rollant e oliuers 
e ansels  girard e engeliers  
estult de lengres e turpins e giriers  
bertoloi li bier e otinel li guerreers  
naimles li duc e li daneis ogiers . 
as granz fenestres en ont mis hors les chiés  
uirent uenir alemans e beiuers 
e loerenes  ceus as corages fiers  
e peiteuins  prouencels lé guerriers  
e burguiuns  framenes e puiers  
de normendie la flur des cheualers . 
bretuns i uienent as escuz de quartiers  
en destre meinent les auferanz destriers  
celui n  i a n  ait quatre esquiers  
se mestiers ont  dunt il frunt cheualers . 
desuz munmartre s  aünent a milliers . 
prim ior d  aueril quant l  aube est esclarzie  
munte li reis charle oue sa cheualerie . 
de paris eissent si uont a saintdenise  
le cungé prennent  lur ueie ont acullie . 
plurent ces dames  si maldient garsie . 
sonent ces corns e cil destriers henissent . 
ore s  en irra li reis desk  en lurbardie . 
li duc rollant al primer chief les guie  
deriere est naimes od la barbe florie . 
mais otinel ne uolt leisser s  amie  
belisent munte sur un mul de hungrie  
que plus tost ueit l  ambleüre serrie 
ke par la mer ne ueit nef ne galie . 
set cent baruns at en sa mainburnie  
tuit ioefne gent de grant cheualerie . 
eissent de france  burgonie ont guerpie  
passent mungiu la fiere compaingnie . 
eissent des munz  uienent a morie  
desuz uergels passerent a nauie  
muntferant muntent  si ueient hatelie  
la forte cité u est la gent haïe . 
suz munpoün prennet herbergerie  
lez l  eue del ton en la praerie . 
nostre emperere fait franceis arestier  
sur l  eue del ton les at feit osteilier . 
uint iors pleniers les i feit demurer  
lur cheuals funt seiner e reposer 
e lur malades guarir e mesciner . 
le fiz pepin ne se uolt ublïer  
tant dementiers a feit un punt leuer 
par unt franceis deiuent ultre passer . 
sur le punt est nostre emperere ber  
u fet ses haies a suliues fermer  
a mailz de fer cumfire e soldeer . 
fait est li punz  bien i pot hum passer . 
franceis se uont as herberges manger  
mes rollant s  est curu dunc aduber 
ke nul nel sorent ne nis li unze pier 
ne mes oliuer e li daneis ogier . 
tut treis s  adubent suz l  umbre d  un lorer  
as destrés muntent  si uont le punt passer  
uers la cité comencent a aler 
meis  ainz que uiengent cil trei al returner  
li plus hardi auera tant a penser 
n  i uoldreit estre uenuz pur un mui d  or cler . 
defors hatillie  a une liue grant  
out quatre reis de la lei mescreant  
issu se sunt  si se uont deportant  
bien sunt armé chascun a sun talent . 
ces sunt lur nuns  si la chançun ne ment  
l  un balsami  li reis de niniuent  
l  altre curable  un rei de pute gent  
unques n  out fei uers nul hume uiuent  
li tierz a nun askanart li tirant  
forz est e fiers e hardement a grant  
mort a mil hummes de s  espee trenchant . 
li quart clarel a la chiere rïant  
n  a tant bel humme tant cun soleil resplent  
ne treue nul qui iuste li demant 
n  iert si hardi  si a colp li atent  
que nel occie u abate sanglent . 
par le champ uont  destriers aleissant  
forment manacent oliuer e rollant 
e iurent deu  s  il poent uiuere tant 
k  en duce france peussent mener lur gent  
ia charlemaine n  auera uers eus guarant  
des duze piers frunt trestut lur talent . 
ço dit clarel a la chiere rïant  
en manacer ne guaine l  um nïent . 
i  ai oï grantment preiser rollant 
n  at plus produmme deci k  en orïant  
enuers s  espee n  at humme guarant . 
meis mes deus pri  mahun e teruagant  
k  uncore eie de li assaiement 
k  un colp li duinse de m  espee trenchant 
amunt le chief sur le healme luisant  
mult par iert dur si desk  as denz nel fent . 
kar io ai grant dreit si nel aim de nïent 
kar il m  occist samsoinie de muntbrant  
sire panpelume  a un turneiement 
il fu mis freres  si ai le quor dolant  
murrai de doel si mun frere ne uenc . 
franceis cheuacent tut celeement 
delez un bois qui ad a nun forestent  
la noise entendent  si arestunt a itant . 
li duc rollant les ueit premierement  
seingnurs  fait il  ore estait gentement . 
ueez paens sur la roche qui pent  
ne sunt ke quatre par men escïent  
bien i poüm iuster seürement  
la merci deu omnipotent . 
e cil respunent  tut a uostre talent 
les hanstes mettent sur les feutres deuant  
uers les paiens se uont esperunant . 
clarel reguarde uers leuant 
e ueit les cuntes brochier mut fierement  
ses compaingnuns apele ignelement  
seingnurs  fait il  aiez grant hardement . 
treis cheualers uei de deça puinant . 
alez encuntre  sachez qu  il uont querrant 
e il leissent curre sanz nul retenement . 
n  i out plus dit ne demandé nïent 
quil  sunt  dunt uienent ne qu  il uont querrant  
meis de lur lances fierent durement . 
ascanard fiert sur l  escu rollant  
desuz la bucle le depiece e fent  
fort est la bruine ne depiece nïent  
frusse la lance en sun le fer deuant . 
li quons le fiert tant ascemeement 
k  escu ne halberc ne li ualt nïent  
le piz li trenche  le curaillie li fent  
mort l  abati del bon destrier curant . 
puis a dit rollant en rïant  
fiz a putain  troué auez rollant 
k  aliez ore si forment manaçant . 
cursable iuste a ogier le curteis  
gent colp li done sur sun escu de peis  
ultre l  en passe l  enseinie de cicleis 
del halberc trenche mailles trente treis  
lez le costé li met le fer galeis 
enpeint bien mes ne li ualt un peis . 
ogier le fiert en l  escu cle maneis  
par mi les armes li met le fer galeis  
ne li ualt mie le bon halberc un peis  
el cors li met le penun a orfreis . 
mort le tresturne del destrier espaneis  
el repairer li dit dous moz curteis  
fiz a putain  ço est ogier le daneis  
pur tels colps feire m  aime charle li reis . 
oliuer iuste al rei de niniuent 
a balsami qui at grant hardement . 
sur sun escu u out un lïun peint 
mes oliuer le fiert si dreitement 
sur la ruele que par mi le fent  
la uielle bruinie ni li ualt nïent  
l  ensenie met tut dreit el cors deuant . 
mort l  abati del destrier sanglent  
puis li a dit  al malfé te comant  
al turn k  il feit si uint clarel puinant  
cil en prendra del paien uengement 
si oliuer a icest colp l  atent . 
meis li niés charle li trauerse deuant  
clarel le fiert sur l  escu deuant  
la bone bruinie li fu de mort garant . 
li bon destrier lieue les piez auant  
le destrer recule  sil ueit cunsiuant 
k  en un munt chiet le destrer rollant . 
en halt s  escrie  s  enseine naimant  
uers la cité s  en uolt aler fuiant  
mes li daneis li est alé deuant . 
grant colp li dune de l espee trenchant 
en mi le piz sur cel halberc luisant  
la bone bruinie ne false ne n  estent . 
delez un munt l  abat del auferant . 
oliuer prent le bon destrier curant  
uient a rollant  par le frein li rent  
sire  fait il  muntez ignelement 
de part ogier le uus doins e present . 
meildre est del uostre  io qui qu  il ualt les cent . 
li quons salt sure k  a arçun ne se prent 
e li paen est lieué en estant . 
treit at s  espee  mellee la trenchant  
l  escu enbrace  forment se defent . 
rollant sake durendal le uaillant  
un colp li ueit doner de maintenant 
meis li paen iette l  escu deuant . 
trestut li trenche quanke l  espee enprent  
fort se cumbat  mes ne li ualt nïent  
seingnurs   ma ueie uus demant 
pernez mei uif  eschec auez fait grant . 
quels est li sires  par m  espee me rent . 
s  espee rent  li quons rollant la prent  
puis li ameinent un neir destrier muuant 
dunt fu occis li rei de niniuent . 
li compaingnun repairent de iuster . 
clarel ont pris  sil quident mener  
a charlemaine le uolent presenter . 
meis einz qu  il puissent une liwe aler  
d  altre matire lur estuuera parler  
kar sarazin repairent de preer  
mil e cinc cenz tant i pot hum aismer . 
oient les corns  les busines suner  
ueient les healmes menu estenceler 
e les ensenies par amunt uenteler . 
rollant les ueit  si comence a sifler . 
a ses estrius s  afiche li ber 
enuers ogier prist li quons a iurer  
par cel seingnur qui deu se fait clamer  
s  a durendal me peusse a eus meller  
tant me uerrez occire e decolper 
ke les noueles irreient ultre mer . 
seignurs baruns  ço li dit oliuer  
a sages hummes l  ai oï recunter 
hum ne se pot de tut ses mals garder 
ne um ne pot tuz iurs senz iuste ester 
e  quant hum quide grant leesce encuntrer  
idunc est il plus pres del desturber . 
ueirs  dit ogier  ci a mal a penser 
ne ci n  auera mester d  esponter . 
ueez paens  nes poez eschiuer 
par mi lur lances nus estuuera passer . 
ore deit chascun sa pruesce mustrer . 
puis k  um est pris  nel deit hum afoler 
kar bien nel poüns amener 
bien le nus pot encui reguerdoner . 
e dist clarel  franc quor te fist parler . 
sire rollant  ço dit ogier le ber  
fort estes e fiers  hardiz e redutez 
e de bataille bien enluminez  
e oliuer est cheualer pruuez  
e io meïsme de maint pas eschapez . 
ueez paens  refuser nes poez 
n  altre sucurs d  umme n  atendez . 
ki ore n  i fierge  il seit cuard pruuez . 
munioie escrient  eis les uus aiustez  
ia i auera des morz e des nauerez . 
rollant feri un paien berruier 
qui plus est neir que mure de murer  
mort le tresturne en mi liu d  un sentier . 
e oliuer fiert balsan de muntpellier 
e li danais iuste al sarazin motier  
mort les abatent  cil furent li primer . 
treis ont occis des hanstes de pummer  
puis ont treit les espees d  ascer . 
rollant les ueit od durendal trenchier  
par un e un les feit trebuchier . 
oliuer trouent li paien mult fier  
a halteclere i fait tel sentier  
bien i purreient quatre chars encuntrer . 
li bons daneis i fet mult a preiser  
de bien ferir ne se uolt targier  
estreint curteine  si broche le destrier  
a trente paens a fait les chiefs uoler . 
a tant est uenu carmel de tabarie  
un sarazin qui tus les altres guie  
bien est armé  si set sur pennepie . 
en sun language  a halte uoiz escrie  
ke faites uus  mahumet deu uus maldie  
que dirrum nus al emperur garsie  
ke par treis hummes est si grant gent hunie  
io toldrai a un des treis ia la uie . 
puint le destrier  la lance a brandie 
e fiert ogier sur la targe flurie  
desuz la bucle la freint e percie  
la bone bruine ne li ualt une fie  
el cors li met l  enseinie d  orcanie . 
naueré l  abat  ki ke peist u rie . 
ueit le rollant  ki ke peist u ki rie 
ferir le uet sur le healme de burie  
tut le purfent sanz nule garantie  
culuert  fet il  deu del ciel te maldie  
de quel uassal m  as tolu la compaingnie  
par le champ broche l  alfage de nubie  
un sarazin que dampnedeu maldie  
cusins fu a la bele alfamie  
hui matin li promist druerie 
e il promist colp de cheualerie . 
si deu n  en pense  le fiz seinte marie  
il lur fra mult grant estultie . 
fiert oliuer sur la bruine sarzie  
fort est l  auberc qui li garda la uie 
ius l  abati mes il nel nauera mie . 
li quens relieue  si salt sur pennepie  
le bon destrier carmel de tabarie . 
a halte uoiz sun compaingnun escrie  
sire rollant ne uus esmaez mie . 
io uus en ai la meie fei pleuie 
ne uus faldrai tant cum auerai la uie 
ore comence le bruit e la folie 
de nos françeis e de la paienie . 
li bon deneis haste de releuer  
grant est la presse  ne pot el bai monter . 
lors comence l  espee a reguarder  
oï  curteine  tant uus poi amer 
en la curt charle uus feissez a löer . 
hui estuuera mei e uus deseuerer 
mes  einz que muire  uus uoil esprouer . 
fiert un paen sur sun healme cler  
desk  as denz li fait le brant culer . 
rollant recleime mes il nel ot  li ber  
kar il a tant endreit sei a penser 
qu  il ne set quel part il deit aler . 
oger assaillent sarazin e escler  
il se defent cum gentil e ber . 
li reis clarel le ueit mult pener 
e de l  espee ruistes colps doner  
en halt escrie  paien  laissez ester  
rent tei  ogier  ne t  estuet pas duter . 
tu te poz bien sur mei afïer  
n  aueras mal dunt te peüsse aider . 
dist l  almoafle  uus nel poez tenser . 
ia li uerrez tuz les menbres colper . 
clarel l  entent  uif quide forsener  
treit a s  espee  un colp li ueit doner 
k  en mi le champ li fet le chief uoler . 
puis li a dit  leissez ogier ester  
uient al destrier  si fait le duc monter  
uit sarazins a fet demander 
de sa meinee u plus se deit afïer  
seingnurs  fet il  ore pensez del errer . 
dites m  amie que face ogier guarder . 
il lur liuera  sis a laissé aler . 
souent li funt ses plaies pasmer . 
la fille al rei  alfamie al uis cler  
en un uergier entra pur deporter  
ensembl  od lui guaïte e bel amer . 
uirent paiens a la barre passer  
dit l  une a l  altre  alum a eus parler  
de lur corage sauer e demander . 
dist alfamie  baruns qu  iluec estez  
de uos noueles kar nus recuntez  
cil cheualer  u fu il encuntrez  
fu il pris en iuste u en estur nauerez  
pucele gente  fait li uelz almafez  
par mahumet  purquei nus en gabez  
ia auum nus les quors itant enflez 
ke nus n  en prent de rire uolentez . 
ki a ço fait  guarde nel me celez 
e dient cil  cist fol buinard pruuez  
il e dui altre  ont si les noz menez 
k  a cent paens ont les testes colpez . 
clarel uus mande  uostre ami le senez  
pur sue amur que cestui bien guardez . 
dist la pucele  ore uus returnez . 
pernez mei les altres  sis mi amenez . 
dient paiens  einz passera estez . 
puis dit al cunte  ore uus en uenez . 
io uus promet que bon ostel auerez . 
cum auez nun  de quele gent estes nez  
ogier ai nun  le daneis alosez  
en la curt charle en est mi parentez . 
dist la pucele  ore uus conuis assez . 
ces treis puceles ont amené ogier 
en une place desuz un oliuer . 
primerement areinent le destrer 
puis desarment le curteis cheualer  
l  une prent le halme  l  altre le brant d  ascer  
del dos li treient le bon halberc dublier  
ses plaies leuent  sil mettent culchier . 
d  une herbe duce li donent a mangier 
ke deu meïsme planta en sun uergier  
tostseine at a nun  tel pot hum preiser . 
cil s  en dormi qui at grant mester . 
quant il s  esueille  si se sent tut legier 
e plus fu sein que pume de pumer . 
ore leissum ici del curteis ogier 
qui assez at de quank  il at mestier . 
del duc rollant dirum e d  oliuer 
qui se cumbatent as espees d  ascer . 
uncore i a des paens un millier  
ne poent mes les granz colps enbracier  
s  il s  en fuient n  est pas a merueiller . 
fuiant s  en uont tut un chemin plener . 
paens les siwent pur les testes colper . 
otinel fait les cuntes demander  
lors saueit bien  quant nes poeit trouer  
ke uers atille sunt alé pur iuster . 
ignelement se curut aduber 
e ouec lui tel set cenz cheualier  
trestut li pire purreit un rei mater . 
el destrier munte  si ueit al rei parler  
sire  faites franceis uistement armer . 
alum le seige mettre e ordener  
kar uostre niés m  at pur cuard proué 
k  ui matin est alé pur iuster . 
si mal li uient  qui en deit blasmer  
trop se uolt faire sur tuz hummes loer  
meis  par celui qui deu se fait clamer  
si io puis hui sarazins encuntrer  
bien m  i orrez munioië escrïer 
e de m  espee si ruiste colp doner 
ia de rollant n  estuuera parler . 
nostre emperere a fait un corn soner  
franceis s  adubent  si uunt le punt passer  
al duc samsun fist l  enseine porter . 
la ueïssiez tant gunfanuns leuer  
tanz hanstes dreites  tant pennuns uenteler  
deu ne fist humme kis peüst anumbrer . 
forment s  afichent cil legier bacheler  
les uns uers les altres comencent a uanter 
de ruistes colps sur sarazins doner . 
del ost s  en partent cil set cent bacheler 
ke belesent a tuz a sun manier . 
otinel broche fluri sun destrier 
deuant les altres al treit d  un archer  
bien est armé a lei de cheualer  
ses cunuissances d  un paile cursier  
ne peisent mie quatre fuilz d  un saltier  
n  est mie nez quis peüst alegier 
kar feu ne flamme nes poet damager 
e cil qui at le pesant d  un dener 
tant nes peüsse nauerer ne blescier 
ke ne sente tut sein e legier . 
la fille charle ki mult fait a preiser 
les li dona e l  enseignie galtier . 
rollant encuntre al eissir d  un uiuer  
de sa parole le uolt cuntralïer  
sire  fait il  uenez uus de peschier  
quidez uus sul les paiens tuz mangier  
e io e uus i auerun assez a rungier . 
turnez ariere  ia uus poez uengier . 
mort sunt paens  mar uirent l  enchascier . 
guarde sur destre  si at ueu encumbrier 
ki s  en ueneit cunsiwant oliuer  
ia li aueit si naueré sun destrier 
ke de set parz i uit le sanc raier  
mult li aueit sucurs grant mester . 
otinel broche fluri sun destrer  
brandit sa lance  ueit ferir encumbrier 
desuz la bucle en fait l  escu percer  
ne li ualt mie li clauels un denier  
l  enseinie blanche li fet el cors banier  
mort le tresturne en mi liu d  un sentier . 
estult de lengres ala ferir clauer  
escu ne halber nel pot de mort aider  
mort l  abati delez un genester . 
munioie  escrient  ferez i cheualer  
e il si funt qui meuz se pot aider . 
la out grant bruit as enseingnes beisser  
dunc ueïssez fier estur comencer  
tanz hanstes freindre  tanz escuz percïer 
e tanz halbers rumpre e desmaeiler  
e sarazins uerser e trebuchier . 
suz ciel n  at humme kis peüst aconter . 
engelers en ueit les rencs cerchant  
sa hanste a freinte  en sun poin est sun brant . 
ueit clariados qui tient numilliant  
k  a iusté a reiner de melant  
abatu l  a  si ameine l  auferant 
mais engeler li cuntredit itant  
nel amerras  ainz te frai dulant . 
ferir le uet sur sun healme deuant 
par tel uertu que desk  as denz le fent  
le cors chiet ius  l  alme uet a turment . 
un sarazin i ueit espurunant  
ço est galatas qui tient tyrie la grant  
desur ses pers a pris grant hardement  
beise sa lance  l  enseinie uole al uent  
enuers le cunte met sun cors en present . 
as espuruns tant cum cheual li rent  
fiert engeler sur sun escu deuant  
ultre li met l  enseinie alïant  
bien pleine palme le descire e estent  
desuz l  essele li met le fer trenchant  
deu le guarist k  en la char nel prent . 
nel pot tenir sele n  estriu d  argent  
uoilie u ne uoille  a terre le descent . 
gaïte escrie k  il ne porte le guant . 
engeler est en la presse entrez  
sis bons escuz li est del col uolez  
mien escïent il fust bien remuntez  
quant talot broche  un turc desmesurez 
- mort at mil hummes puis qu  il fu adubez  
od seisante altres est sur li arestez  
lancent les lances  les gros darz enpennez  
e gauelocs e fausarz quarrez . 
mult malement fu le iur debutez  
sis haubercs fu en trente lius nafrez  
n  est pas merueille s  il est mult blescez  
mais il n  a plaie dunt il se sent encumbrez 
si a cheual puisse estre muntez . 
sis branz d  ascer iert as turcs priuez 
tels sunt seins k  il trenchera les chiefs . 
a recusse uient puingnant ysorez  
galtier de huns e daui li menbrez  
girard d  orliens e hertald li barbez  
de bien ferir s  est chascun aprestez  
munioie escrient  si les ont reculez 
si k  engelers est el bai muntez . 
granz colps se donent en ces escuz listez  
ensemble iustent talot e ysorez  
les eis depiecent  si ont les quirs percez  
les fers se plient sur ces halbers safrez  
nes pot tenir sele n  estriu dorrez  
peitrel ne cengle ne frein d  argentez . 
tut li plus fort est a terre uersez . 
talot relieue  si salt sus ysorez  
mettent lur mains as espees delez  
l  ascer luist des branz qu  il unt leuez  
forment se fierent sur ces healmes gemmez . 
ia feust le champ de quei que fust finez 
ne fust la presse que lur a desturbez . 
galtier de huns a armagot s  est iustez  
mort l  abati  l  alme enportent mals fez . 
franceis i fierent as bons branz acerez 
trenchent espalles  eschines e costez . 
d  ambes parz i trebuchent assez  
li plus deliure en est trestut encumbrez  
de sanc uermail en est tuschie li prez . 
arepairer  broche un turc de florïent 
d  une cité dela inde la grant  
uint a clarel  par la reidne le prent  
sire  fait il  par uus ne faisum nïent . 
ço dist  ia aurez mun talent . 
selunc les eues n  eleissent nïent  
enuers les noz uont espurunant . 
clarel s  escrie  s  enseinie naïmant  
arapater  la süe florïant . 
a ces enseinies uienent mor e persant  
e arabiz tuit bien tresk  a cent  
celui n  i a nen ait gunfanun gent 
u arc turkeis u gaueloc trenchant . 
franceis reculent bien demi arpent . 
li reis iusta a droün l  alemant  
l  escu li brise suz la bucle d  argent  
l  escu li false  li clauel en estent  
el cors li met sun espé trenchant  
entre les francs l  abati mort sancglent . 
arapater tient l  espee trenchant  
girard d  orliens en fiert tant egrement 
ke la ceruele e les oilz li espant . 
quant il l  at mort  si s  en ueit gualopant 
mes otinel li est uenuz deuant  
s  espee treite  sun escu portant . 
arapater curt uers li auferant  
ferir le ueit par mut grant hardement 
si ke l  escu e le healme li fent  
dur sunt li quir  ne pot ester nïent 
mes la grant targe tresk  as armes prent  
ço m  est auis  ia feist tut sun talent 
quant li brise s  espee en estraant . 
otinel le fiert abandunement 
par tel uertu ke desk  al quor li fent  
li cors iet ius  a diables le comant  
puis si a dit  nus esteium parent  
pur tel seruise tel guerdun te rent . 
li reis clarel est al turneiement  
de tutes parz ueit tresbucher sa gent  
murir e braire e occire a turment . 
entre franceis s  esleisse irrement . 
a ceste puinte occist ricard d  eiglent  
garnier d  angiers e hugun de claruent  
helis le pruz ieta mort sanglent . 
fors de la presse eissi si gentement 
k  il n  i perdi un espurun uaillant . 
sune sun gresle pur ralïer sa gent  
meis il ne pot auer od sei que cent . 
cil s  en uont uers la cité fuiant  
franceis lé siwent qui les tresbuchent souent . 
paiens se fuient e cil de barbarie 
desk  as destreiz sur la roche naïue . 
iloques encuntrent la riche compaingnie 
de la meisnee l  emperur garsie  
uint mile sunt la pute gent haïe 
ia feust bataille ne remansist mie 
meis li iur uait  si passe cumplie  
clarel met ius la grant targe flurie  
trait la uentaille de la bruinie sarzie . 
a halte uoiz uers otinel s  escrie  
ua ki es tu  mahumet te maldie  
di mei tun nun  sil nuncirai garsie . 
dist li cunuers  nel te celerai mie . 
ço est otinel a la chire hardie  
fiz galïen  ma mere at nun clye . 
baptizé sui  laissé ai la folie . 
charles de france m  at doné lumbardie 
e belesent sa fillie a amie . 
iameis paien n  amerai en ma uie . 
ço dist clarel  merueillë ai oïe  
as tu dunc issi ta fei mentie  
enchanté es  si as beu l  esterlie 
de quei cil mirie destemprent l  esturdie  
ber  kar te uienc  si te recuncilie . 
fai dreit mahun de si grant felonie 
cum tu as fait de ta lei k  as guerpie . 
io metrai peis entre tei e garsie  
si te durrai l  ametrai d  almarie . 
dist otinel  ço ne frai io mie . 
maldehez ait la uostre compaingnie  
mes  par la fei que dei sainte marie  
si te puis prendre u l  emperur garsie  
io uus pendrai as puis de gatanie . 
fait li paien  or as dit grant estultie 
des meillurs hummes de tute paienie . 
mult auez le quor plein de felonie . 
prest sui ke face uers tei un aatie  
tut sul a sul  de m  espee furbie 
ke tis baptesmes ne la cristïenie 
ne cele messe ke prestre sacrefie 
uers nostre lei ne ualt un alie . 
melz ualt mahun ke fait le fiz marie . 
dist li cunuers  dïable sunt en tei . 
si uols mahun defendre enuers mei  
fai mei seür ke ne remanie en tei 
e io defendrai dampnedeu e sa lei . 
li sarazin en a lieué le dei 
e otinel li a promis sa fei 
ke la bataille ne remaindra en sei . 
en la cité en est clarel entrez 
e otinel en a les suens amenez . 
herbergié sunt nos franceis es prez  
tendent lur loges  si ont feu alumez  
cil mirie portent uniement as naffrez  
les morz en ont en fosses enterrez . 
al trief le rei est otinel alez  
nostre emperere est encuntre alez 
o belisent e naimes li barbez  
l  estriu li tenent  li ber est desmuntez . 
la fille charles li cerche les costez 
k  il ne seit entamé ne nafrez  
treis feiz la beise quant il fu desarmez . 
filiol  dist charle  curteise amie auez 
sire  fait il  deus en seit loez  
ço comparunt li paen mal senez  
l  ost le rei guaitent burguinun e alemant . 
la nuit dormi charle seürement 
e li paien guaitent fierement  
cornent e crient desk  al soleil leuant . 
clarel se lieue al iur aparissant  
ist de la chambre  si s  arme ignelement . 
a l  adubier fu tanor de muntbrant 
e melïens e apolin le grant . 
quatre feiz est maiur d  un gïant . 
en dos li uestent un halberc iacerant  
ki l  at uestu ne crient arme trenchant 
ke maele en oste tant sunt li clou tenant . 
meis si otinel pusse apresmer tant 
k  a cureçuse k  il fierge del trenchant  
ia uers l  espee n  auera hauber guarant . 
el chief li lacent un healme al rei priant  
n  est pas de fer ne de fust ne d  argent  
ainz est d  ost de la teste d  un serpent  
escrit i sunt iouin e teruagant 
e mahumet en la guise d  un enfant  
cil sunt li deu k  il recleime souent  
par ces quide il aler seürement . 
al col li pendent un fort escu peisant  
tut est de quir  n  i a de fust nïent  
dis e uuit bucles en i a d  or luisant . 
puis li aportent un enseinie pendant  
d  un uermail paile  percié menuement . 
puis ceint mellee  s  espee trenchant  
k  il ne dureit pur mil mars d  or luisant . 
en mi la place li meint l  um turneuent 
qui tant ua tost quant il espurun sent 
que l  arundele post prendre en uolant . 
salt en la sele k  a arçun ne se prent  
sune sun gredle pur esturmir sa gent . 
par la cité s  arment li mescreant  
li reis s  en turne as esperuns brochant . 
dist alphamie  a mahun te comant  
apolin sire  uictorie li cunsent  
de mil mars d  or te frai acressement . 
fors de la porte se uet espurunant  
aprés lui uunt sarazin e persant  
e arabis e turcs bien desk  a cent . 
mahumet leuent en un char uertant  
ultre li passent la fort eue bruiant  
sur un halt pui le leissant en estant . 
forment l  atachent a chaenes d  argent 
k  il ne cheie n  ariere n  auant . 
trestuit l  aürent e prient humlement 
que uertu i face  chascun i fet present  
tut li plus poure i offri un besant . 
clarel s  en ueit sun destrier aleissant  
arestez est sur un eue curant  
ueit l  ost de france e derire e deuant  
suauet le dit que nul nel entent  
mahumet sire  fet il  cum faite gent  
icil frunt garsie al quor dolent . 
nostre emperere est par matin leuez  
sur l  eue del tol deporter est alez 
e ouec lui de ses meillurs priuez . 
rollant i est e naimes li barbez  
e oliuer e ote li menbrez . 
clarel s  est a la riue arestez  
a haute uoiz escrie  uus ki la estez 
est iloec charle  li chanu  li menbrez  
feit l  emperere  frere  que me uolez  
io te dirrai que mar fussez uus nez  
trop as uescu  chanu es e barbez . 
piesça ke dussez estre a un pel tuez  
trauallez estes e destruiz e deseritez . 
ia est ta corune e tis empires donez 
al meillur humme k  unques mes fust nez  
florïen de sulie ki tant est alosez . 
cil estera reis de france clamez . 
ço dit li reis  mut par es enparlez 
e de mençunge dire bien endoctrinez . 
uncore sail al destrier tut armez  
quinze forz reis ai par force matez . 
ore te promet ma fei  si ert ueritez  
ia mes n  en ert cest siege deseuerez  
si ert pris garsie e destruite sa citez . 
e dit clarel  dire te fist mal fez . 
ne fais a creire  trop as tes iurs usez  
chief as chanu  si sunt ti peil mellez . 
par tei n  iert mes faite nule buntez 
n  estur comencé ne tur enfermez . 
uergunie a charle  si a francs esgardez  
al curuz k  a si est desafublez . 
dit a galdin  mes armes m  aportez  
sire dit otes  uostre ire atemprez  
pur meie amur ne uus desmesurez 
kar i  ai ma fei uers clarel afïez . 
d  un  grant afeire ore uoil ke m  entendez . 
io di mahumet ne deit estre honurez 
n  en ot ne ueit d  enfer est mal fïez  
tute sa force ne ualt treis oefs pelez  
a diables seit le suen cors comandez  . 
il dit n  est pruz seinte cristïentez 
ne li baptesme dunt sui regenerez . 
mes  par le funz u fui baptizez  
si la bataille de lui ne me dunez  
ia meis de mei ne serrez bien amez . 
filiol  fait charle  par cest guant la tenez . 
cil uus aïe qui en croiz fu penez  . 
li reis clarel entendi la reisun  
irreement en apele otun  
culuert  feit il  purquei guerpis mahun  
la lei seintisme que nus auer deuum  
par quei les suens uendrunt a rançun 
al grant iuïse u nus tuz en irrum  
ki iloc ert auera tel guerdun 
k  en paraïs irra senz cuntenciun . 
mes icil deu qui ihesu at nun 
estera pris e iert en prisun  
cum traïtre e fel de tartarun  
e tu meïsme el puz de baratrun  
el grant enfern u gisent li larun . 
ia mes nul iur n  aueras rançun . 
ua  prent tes armes  io t  apel felun . 
dit otinel  nus uus en defendrun . 
franceis curteis ameinent le cheualier  
gentement l  arment desuz un oliuer  
rollant li uest un bon halberc dublier  
apres lui lascent le healme al rei alier 
qui babilonie cunquist par guerreier  
de cureçuse le ceint le fiz reiner  
al col li pendent la targe de sirer . 
estult li done l  enseinie al rei loier  
li fer fu bon  la hanste de lorier . 
uns esperuns pur sun cheual brocher 
li a chaucié droün de muntdisoier . 
belesent tient sun arabi cursier  
treis feiz la beise puis salt el destrier  
bele  dit il  io irrai la lei deu uengier  
cristïenté leuer e eshaucier  
paiene gent hunir e uergunier . 
la uostre amur comparunt il mult chier . 
amis  fait ele  deu uus pusse aider  
al erceueske se fait li ber seinier  
eue beneite sur ses armes geter . 
del ost se part quant il fu adubez  
sa hanste leue  si passe ultre les guez . 
li reis clarel est encuntre alez  
en halt s  escrie  traïtre defïez  
mar i passastes ultre les guez  
kar ia esteras a grant hunte liuerez 
e detrenchiez  occis e demenbrez . 
ia n  i ualdra rien li parentez . 
es tu uncore nule rien purpensez 
que mahumet deit estre deu clamez  
de tut le siecle seruiz e honurez  
qui en lui creit ia mes n  iert afolez . 
mais cil deu a ki tu es turnez 
ne ualt uers lui uns esperuns dorrez . 
par deu  fait otes  culuert  uus i mentez . 
si io cumbat  tu esteras matez  
kar de ihesu auerai la poestez  
n  autre de lui nen iert deu apelez . 
dehez en ait mahun e fiertez  
e uus meïme que par lui uus clamez 
de mun espé uus ferrai neelez 
par cel seingnur qui en croixs fu penez 
tumber uus frai s  a cest colp m  atendez . 
otinel broche sun arabi curant 
e clarel broche sun destrier turneuent  
sur les escuz se fierent durement  
par mi se passent amdui li fer trenchant 
desk  as halbercs que de mort lur defent . 
il sient ferm e enpeinent forment  
a lur estrius s  afichent reddement  
li uns uer l  altre del abatre cuntent  
rumpent lur cengles e les peitrals deuant  
amdui s  abatent li cheualer uaillant . 
rodlant s  en rist e dit a belisent  
si m  aït deus  cest butier ualt un chant . 
dit la pucele  or ai le quor dulant . 
a seinte marie mun ami uus comant . 
paient glatissent pur clarel d  arinant  
mahumet prient e crient haltement 
ke uers otun li seit de mort garant . 
treit a mellee s  espee la trenchant 
e otinel s  est salli en estant  
tint curcecesu al punt d  or luisant . 
si se requerent amdui irrement 
grant colps se donent amdui meintenant 
amunt es healmes u li or resplent  
le feu en salt ke l  erbe s  esprent . 
li sarazin fu mult bon cheualer . 
leue mellee dunt li branc fu d  ascer 
e fiert otinel sur le healme le rei alier  
tant par est dur nel pot mie trenchier 
meis par le colp l  estut un poi pleier . 
tant l  estuna k  il le fist agenuiller . 
seinte marie  dist charle al uis fier  
garissiez  dame  tun curteis cheualer 
ki se cumbat pur sa lei eshaucier  
otes relieue  si ot corage fier  
l  escu enbrace  si fait un salt plener  
de cureçuse li dune un colp plener  
del healme a or li abat un quartier  
trenche la coife del iacerant dublier   
la iowe en prent od trestut le iower 
si que les denz en uit um blanchïer . 
par deu  dit otes  issi deit l  um chanchier 
colp pur colee  maille pur dener . 
bien semblez humme qui uoillie eschiner . 
ne t  auera mes alfamie mester  
ia mes pucele ne te uoldra baiser . 
li sarazin est durement nafrez  
bien set que ia mes en curt n  ert honurez  
tient mellee dunt li punt fu dorrez . 
ia ert a otes si ruiste cops dunez  
si deu n  en pense e la sue buntez  
dunt charles ert dolenz e si barnez . 
li bon cunuers n  est pas espuntez  
ainz est plus fiers que lïuns esfrenez . 
sur sun chief met sun fort escu listez  
clarel i fiert cum humme forsenez  
par mi le trenche  sin a les clos ostez  
le healme li fent que fu a or bendez 
desk  a la coife est li branc aualez . 
ne fust le halberc que tant est serrez  
ia mes pur iuste ne serreit demandez  
mes nepuroec si forment est quassez  
par mi les mailles est li sanc uolez . 
par fei  fet otes  trop est cist colp alez . 
ore uei io bien que de rien ne m  amez . 
par seint denis  ia t  iert guerdunez 
par tel mesure si bien ne uus guardez . 
ia mes pur mire ne serrez bien sanez . 
otinel ruille les oilz de mal talent  
de cureçuse li dune un colp pesant  
uers la senestre li a ieté le brant 
de iuste le col de sur le halberc luisant  
trenche les mailes e tut le quor en fent  
desk  en la terre fait culer le brant . 
cil ne se poet mes tenir en estant  
mort chiet a terre  l  alme s  en ueit criant 
e mahumet sun seingnur maldiant . 
otes escrie  munioië  passe auant  
paiens defi pur amur belisent . 
franceis sunt lé e sarazins dolant . 
li reis garsie a mult tost entendu 
ke li paien est mort e abatu . 
tant est dulant  unques mes si ne fu  
oï clarel  cum io t  ai perdu  
cil qui t  a mort m  a el quor feru . 
fillie alfamie  ia mes n  aueras tel dru . 
si ui nel uenge  ne me pris un festu . 
prent dulceioie  sil sone par uertu  
set milie gredles li respunent menu . 
uint millie sunt a primer chief eissu  
de ceus deriere n  en est nul cunte tenu  
ki tuit manacent charle le uielz chanu  
rollant le cunte e oliuer sun dru . 
nostre enperere a sa gent aiustee  
fist duze escheles de sa gent honure 
ki de bataille est tut dis aprestee . 
a uint mile hummes est li menur aesmee 
rollant est la primere liueré 
de ses de france de cumbatre s  agree 
paien auerunt mult male destinee . 
le fiz pepin a ordané sa gent  
bien sunt armé chascun a son talent . 
li reis cheualche sur un destrier ferant  
par grant uertu as estrius s  estent  
naimun apele  si li dit en rïant  
duc de bon aire  m  enseinie te cumant . 
de tels seruises m  auez fait plus de cent . 
porte le  sire  si uus durrai uolant 
mun bon destrier que uus cuueitez tant . 
de set chasteals uus uest hui par cest guant . 
a testmonie pernez guinemant  
rotolt de perche e gefrei le normant . 
sire  fait il  tut a uostre cumant . 
pur bien porter n  i perdrez nïent . 
franceis se uont lur ost conreer  
otes se ueit desuz un arbre armer  
d  escu  de healme l  estoet renuueler  
mes belisent li feit aporter . 
od lui se ueit gerin de seint omer  
fromund d  artois e garin de muntcler . 
adubez est  si remunte li ber . 
prist un  enseinie pur franceis cunforter . 
lores comande ses olifanz soner  
e cil si font mult haltement e cler . 
uers la batalle comencent a errer . 
lur fier ost funt li paen assembler 
e lur compaingnies uers nos franceis turner  
tant en i a  ne sai le numbre conter . 
lur estandart fait garsie leuer . 
dient paien  alum a cels iuster  
faisum nos lances en lur escuz hurter . 
uiengent auant cil leger bacheler  
cil que de france se uoldrunt en heriter 
as branz d  ascer la uiengent aquiter . 
nostre est le champ  bien les poüm mater . 
noz franceis cheualchent fierement 
e li paien mult orguillusement . 
del ost s  en par un turc priueement  
al rei garsie a demandé le guant 
del primer coup pur occire rollant 
u oliuer u ote le uaillant  
quel k  il encuntre n  irra altre querant  
seit chier monté  que li ueit a talant  
de cheres armes est armé gentement  
de cunuissans semble bien normant  
d  un drap de seie ke firent sulïant 
a tut cuuert sun halber reluisant 
e sis cheuals si qui n  i piert nent . 
li aligod uont a terre ferant . 
porte une mace en sun braz pendant 
k  il li duna al matin en rïant 
la fillie al rei cursable  damïant . 
pur la pucele a pris tel hardement 
dunt il murra deuant midi sonant . 
la hanste a redde e fer i a trenchant 
e gunfanun qui uentel  al uent  
si est fermé a quatre clos d  argent . 
le cheual broche  li cheual se destent . 
enuers lé noz se uait espurunant  
en halt s  escrie  di ua u est rollant  
hui en cest iur uus frai mult dolant . 
cumbatrai par mun cors sulement 
que france est nostre e a garsie apent 
ne charlemaine n  i deit auer nïent . 
a tort est rei  ore uien  si le defend . 
rodlant l  entent  si a mué talent  
enuers le turc se ueit espurunant  
lance lieue e trait l  escu auant . 
ia ert la iuste d  eus dous certeinement . 
de nos franceis uunt les reines fremissant 
li plus hardi uoldreit estre auant . 
martoires fiert rollant en sun escu  
desuz la bucle li a freint e fendu  
trenche les mailles al fort espé mulu  
pres del costé le li a abatu  
suz la chemise de desur la char nu  
sun destre estriu li a del pié tolu  
enpeint le bien  mes ne li ualt un festu . 
la hanste brise  le quons l  a si feru 
desur l  arcel k  il le porte par uertu  
ultre l  en passe li bon fer agu  
mance d  armur ne halberc qu  ait uestu 
ne li ualt mie encuntre mort un festu  
le piz li pierce  le quor li a fendu  
enpeint le bien  mort l  at abatu . 
munioie escrie  paien l  unt entendu . 
dous moz li dit  bien uus ai conu . 
ia mes en france n  iert par uus plai tenu  
charles a dreit  uus l  auez perdu . 
dist l  almuafle ki maragunde fu  
par mahumet  cesti auum perdu . 
c  est rollant kil nus a tolu . 
si io nel ueng mult serrai cunfundu . 
l  almuafle s  eleisse a oliuer 
e li quons broche fauuel sun bon destrier . 
li sarazin fiert le fiz reiner  
l  escu li pierce  si fait les es pleier  
cent mailles trenche del bon halberc dublier 
que del costé li fait le sanc raier . 
e li druz charle le fiert par tel irrer 
ke sis escuz ne lui ualt un denier 
ne sis cheuals la reinie d  un prunier . 
el cors li met l  enseine de sirier  
mort l  abati de liez un rochier . 
muntoie  escrie  fierez i cheualer . 
des ore i fierent franceis e beiuer 
e loerenc  aleman e puier  
normans e francs  flemengs e berruier . 
mult ot grant bruit al gunfanuns beisser . 
auant se traient cil ki curage ont fier 
mes li cuart n  orent iluec mester . 
li hardi funt les escuz piercer 
e les halbercs rumpre e desmailer  
les hanstes reddes el uermeil sanc banier . 
murent e uersent cil auferant destrer  
estrae fuient cil barun cheualer  
assez en prennent cil curteis esquier . 
puis fu tel ure qu  il orent grant mester . 
quant ces fiers osz se furent aiustees  
fruissent ces hanstes e ces targes roees . 
aprés les lances si sachent les espees 
de maintenant dunent grant colees  
trenchent ces healmes e ces bruinie safrees . 
morent e uersent e crient a hëes 
dunc sunt del cors les almes deseuerees 
ki pur nul mire n  ierent meis assemblees . 
de l  estendart ke ont lieué sarazin 
sunt departi dis mile barbarin  
celui n  i a n  ait halberc dublentin  
escu e healme e gunfanun purprin  
uermail u blanc u uert u samin . 
alfan les guie  un duc de palestin  
porte l  enseinie al rei alepantin . 
manseis les fierent e mettent el chimin . 
as arcs turkeis i treient sarazin  
lacent lur guiures e darz teint en uenim . 
otes s  afiche a ses estrius d  or fin  
par les enarmes prent l  escu belueisin  
brandit sa lance al gunfanun sanguin  
fait une puinte al rei de palestin  
par mi la targe fiert alfan sun cusin . 
le halberc descire al bon fer ascerin  
par mi le cors li met le fust fresnin  
mort le tresturne a la terre suuin . 
es uus aiustés gefrei e morin 
huge de seies e boue le fiz gaunin 
gefrei a mort le fel de barbarin 
huge de seies a mort balsadrin 
ode prist uengance d  un felun barbarin 
k  a mis a mort guineman de salin . 
mort le tresturne deuant alepantin . 
munioie  escrie  ore auant peiteuin 
n  i guarra mes paien ne sarazin . 
d  un munt auale li reis corsabrez 
une batalle ameine d  atropez . 
dis mille sunt  sis guie barbarez  
desk  al ferir les meine tuz serrez . 
li quons elins li est encuntre alez 
a quatre cent de bretuns adurez . 
neel de nantes uient tut afeltrez 
mallo escrie  francs cheualers  fierez  
gui de custances i a bigoz menez 
a set cent healmes  les gunfanuns leuez . 
ia i auera d  uns e d  altres pasmez . 
troias li bers est a malfruit iustez  
li paienz porte quatre darz enpennez  
de l  un lance que plus est ascemez  
par grant uertu l  a escus li mal fez 
a troians treit  mult bien l  at assenez 
ke tut le fent  si a les quirs seuerez  
del bon halberc at les pleiz descloez  
par mi la quisse est li darz uolez . 
troiaas le fiert cum uassal adurez  
nel pot garir escu n  auberc saffrez  
li fer de la hanste li est el cors entrez  
mort l  abati  si est ultre passez  
meis al trauers l  a feru corsabrez  
suz la mammele e par mi les costez 
li a les pleiz del gunfanun butez . 
le quor li fent  le uassal est uersez  
deus en ait l  alme  a la fin est alez . 
li quons eleins uient tut effreez  
forment le pleint kar de sa soer esteit nez . 
ia le uengast bien del rei corsabrez 
mes a la trauerse est uenu barbez . 
li quons eleins s  est a lui turnez  
brandist sa lance dunt le fer est quarrez  
l  escu li perce k  est entur listez 
a riches pieres e a or neelez . 
mort le tresturne  si li dist  ore tenez  
mielz uus uenist k  ariere ussez estez . 
beils est li iurs  si est mult passez  
de la pudrere en est li airs trublez . 
paiens caplissent  si est li olz muntez  
cornent e crient  si funt grant taburez . 
ie k  en dirai  les noz ont fort quassez  
plus d  un arpent les noz ont si menez 
k  unques n  i out halberc n  escu turnez . 
lambert d  auerenches i est a mort liuerez 
e raul de bleiues de dous parz enpennez  
ne uiuera gueres  kar il en est pasmez . 
gui de custances i a le chief colpez  
tebald de rues e des altres assez . 
ia cist damage nen  iert restorez . 
uns esquiers qui a nun amirez 
uauassur est  si est de paris nez  
fiz a droün li riche des fossez  
cent damisals a od sei aiustez  
tut li plus uiel n  a ke uint anz passez . 
armes ont prises des morz qu  il ont trouez  
de lur bliauz unt gunfanuns lieuez  
ueient les noz uenir tut effreez  
passent auant sis ont returnez  
par grant efforz ont paiens reculez 
quatre arpenz de terre mesurez . 
des abatuz e des aceruelez 
est tut li champ plein e encumbrez . 
lez un parei s  aresteit corsabrez  
s  enseinie escrie  paien  a mei estez  
l  escu enbrace  uers les noz est alez  
par grant uertu est as estrius fermez . 
ia eust les noz granment desturbez 
quant en l  escu l  a feru amirez 
par teu uertu k  en sun frunt l  at entez 
desuz le halme a l  un des oilz quassez . 
li paien est del colp espontez  
nen a sucurs  tut est abandunez  
ignelement le saisist amirez  
treis bons uassals a l  emfes apelez  
ço est galdin e fauchet li hastez  
e d  aigremunt baldewin l  afïez  
franc esquier  icest rei me pernez  
gardez n  i mure ne ne seit afolez . 
a charlemeine mun seingnur le rendez  
e de ma part mult bel le presentez . 
e cil respunent  si cum uus comandez . 
mult iustent bien les noz as atropez . 
des ore est li turnei tut mellez 
par le sucurs des nouels adubez . 
cent i sunt ia des abatuz muntez 
ke puis i ferent des bons branz ascerez . 
hue de neuers est a podras turnez  
c  est un paien fier e desmesurez  
de feluns est trestut si parentez  
mes k  as dames est li fel acuntez  
des puceles fu pleint e regretez 
en la cité fu grant doel demenez  
assez a ui nos franceis enpeirez . 
hues les fiert cum uassal espruuez 
amunt el healme que fu a or bendez  
desk  as espalles li est li branz alez  
li cors chiet ius  ci faillent ses buntez 
mallo escrie les bretuns aturnez  
deus aidez ore a otes le senez  
ia seiserunt l  enseine barbarez  
de ceste part fu li cham tut liuerez 
mes ne pot estre il est aliurs mellez 
ia est al estandard treis feiz alez 
a quatre reis a les chefs colpez . 
li reis garsie en a dit a parant 
un fel paien que deu n  aime nïent 
frere  fait il  mult m  esta malement 
de mes baruns dunt ai le quor dolent 
ke otes at occis mes oilz ueant . 
murrai de doel si io mult halt nel pent . 
cil charlemaine me meine malement 
ki tient ma terre estre mun talent  
corune porte sen mun comandement . 
si en bataille nel faz ui recreant 
ia mes en france ne uoil auer nïent . 
sire  fait il  manacez ore forment  
charles est pres  ueez le ci deuant  
la sue flambe uus ueit mult aspresmant . 
grant poür ai de sun neuu rollant  
iol ui ui matin tut a celeement 
u il feri sur le healme balant  
tut purfendi l  umme e l  auferant . 
tel poür oi ke m  en alai fuiant . 
li reis apele belduit d  aquilant  
pernez des turcs tant ke seiez cent  
gardez les turcs que nul n  alge fuiant . 
cil qui fuiera si li feites itant 
que ia honur n  ait mes a sun uiuant . 
grant est la noise  mult sunt li cop pesant 
e la bataille mené estreitement . 
li quons rollant ueit les presses cerchant  
a durendal ueit les rencs deperçant  
k  il cunsiut malueis luer li rent . 
mult fierent bien beiuer e alemant 
e burguniun e flemeng e normant  
granz colps i rendent franceis de meintenant . 
li paien fierent desmesurement  
al estandard n  unt de fuir talant  
nen aiment pas triwe n  acordement . 
ki entr  els chiet mal li est cuuenant . 
ore espurune qui at hardement grant 
garde sur destre s  a ueü guinemant 
qui ont abatu treis forz reis persant . 
les dous a morz  li tierz se uait fuiant  
prent un destrier  sil rent a guinemant . 
li quons i salt k  arçun ne se prent 
sire  fait il  seruise m  as feit grant . 
mar acointerunt paien tun hardement  
uostre merci del bon destrer curant . 
mult m  unt tenu icil en destreit grant . 
treit a l  espee dunt le punt fu d  argent  
si fiert un turc ke la teste en prent . 
otes s  en uait munioie escrïant  
a curuçuse les paens detrenchant  . 
alsi les fent cum feit la nue le uent . 
troue oliuer e estult e rollant 
e engeler e garin le normant  
gefrei d  aniou e rotold l  alemant 
qui se cumbatent mult adurement . 
e deu  dist otes  pere omnipotent  
tels compaingnuns aloue io querrant  . 
ore sunt ensemble li cheualer uaillant  
roillent lur armes cume fuldre qui fent  
as branz d  ascer funt tel martelement 
cum l  um n  oreit deu del ciel tonant . 
forment les dutent arabi e persant  
les melïans e turc e affricant . 
li reis garsie tremble entre sa gent . 
nostre emperere est as degrez alez 
pur sa grant gent k  entur li ueit heitez . 
s  ore eust ogier  ne feüst mes irrez . 
en prisun est  de chaenes lïez  
meis les mains a deliueres e les piez  
par mi le gros del cors est atachiez  
set cheualers le gardent bien preisez . 
ço dist ogier ces chaenes m  alaschiez  
en quor me blescent  dehez ait qui en est lez  . 
ço dist li uns  de folie parlez  
kar par mahun  si uus mes en parlez  
nus destreindrum e les mains e les piez . 
ia en ta uie mes leals ne serrez . 
ogier l  oï  si en est mult irrez  
prist une hastele  si se leua en piez . 
quatre at occis  par eus ne serra mes liez  
de la tur halte a les treis trebuchiez  
quant aual uindrent  les cols orent brisez . 
brise les chaines  si s  en est deliuerez . 
quant est deliuere li bon deneis ogier  
al einz ke pot est uenu al destrier  
enfrené l  a k  il n  i a esquier  
bien est armé a lei de cheualer . 
quant munté fu  si cumence a huchier  
a l  estur uois mes compaingnuns aider  
des ore mes dei les granz colps enpleier . 
demein uendrai  tant me poiez preier . 
deu m  en defende de mal e d  encumbrer  . 
ist de la porte  si broche le destrer  
ueit a l  estur tut un chimin plener . 
quant uint al champ  si i truua garnier  
rollant e naimes e otes e galtier . 
grant ioie funt  trestut le uont beiser  
puis si demandent s  il est sein e entier . 
il lur respunt que sein est e legier  
unques n  iert plus prest de ferir cheualer . 
quant sunt ensemble li iustur  
pur amur ogier funt un trestur  
cent en ont mort a glaiue e a dolur . 
ueit s  en garsie  al quor en a irrur  
ne pot garir kar n  i a defendur . 
ueit s  en fuiant senz ure de suiur . 
otes l  enchasce par un grant ualee  
en sa main porte cureççuse s  espee  
en l  altre main la grant targe bendee  
e ueit garsie que se fuit a celee . 
pur encuntrer a sa resdne tiree  
quant il aprosme  si li dit sa pensee  
pur deu  dit il  dite mei  sire reis  
deuez a nuit conreer ces franceis  
alez uus querre le cras lard as peis  
nel mangereient pur mil mars d  orkeneis . 
altre mes feites  ço est mangier a burgeis  . 
li reis garsie est forment curuciez 
pur les paroles qu  il i a afichiez  
le destrier broche des espuruns dorez . 
ia se feüst bien d  otinel uengez 
quant le destrier cesta de quatre piez  
uolsist u nun  a terre est uersez 
e sun braz destre par mi li est brisez . 
ainceis k  il peust releuer en ses piez  
li quons rollant est a li aprosmez 
k  as mains le prent  unkes ne fu si lez . 
li reis s  escrie  baruns ne me tuchiez  
a uus me rent  la uie me dunez  . 
li dui barun ont le rei mené 
a charles l  ont sempres presenté  
il l  en a a paris sa cité mené . 
francs ne s  ublient  li uassal aduré  
ainz ke feust uespre u li soleil culchié  
urent le champ e prise la cité . 
quant l  um orra de itel messagier 
bien deiuent tuit pur s  alme prier 
ke si aida paiens a trauerser 
