A Blaiues fuisent trestot encontre li 
A tant de gent com il porront soufir  
Et il si firent sans nisun contredit . 
À Blaiues uienent les os au duc Garin 
Grans et plenieres nus plus beles ne uit  
Il s   esforcierent et cascuns mult bel uint 
À son pooir si com pot auenir . 
Ades paroles es uos le duc Garin 
De si a Blaiues ne prisent onques fin 
Encontre uont li uauasor gentil 
Et li borgois et les gens du pais  
Desor les autres font ioie de Gerin 
Et de son frere le uallet Hernaudin . 
Sa feuté a pris le iour Gerin 
Mais l   emperere ot fait trestot saisir . 
Garins l   entent  por poi n   errage uis  
Il uint as gardes si les a tos for mis  
 Quar est ior  a nos dont li rois pris 
Qui sans forfait cuide nos fiés saisir 
De toute honor terrestre departir  
Se il se ueut deuers Fromont tenir 
Si gart tres bien sa terre et son pais  
El plus parfont uerra noise et hustin .  
Li nies s   en tornent et s   en uont a Paris 
Ame n   esmuent si uinrent a Pepin . 
Li rois demande   Segnor qu   en aues dit  
Por quoi aues mes castiax deguerpis 
Et mon fié lige que ie doi maintenir    
—  En nom Diu  sire   ce li dist Benselin  
 Il n   est pas uostre  si com moi est auis  
Anchois est  cuide et Hernaut et Gerin 
Il i pert bien  les uos en ont for mis  . 
Et dist li rois   Il me prisent petit  
Anchois ont droit   che dist l   empereis  
 De tex morsiaus uous doit on bien seruir  . 
— —  Laissies ester   ce dist li rois Pepins  
 Par saint Denis  ia ne porres ioir 
Se deuers ex uos uolies tenir 
Et uos et ex feroie repentir  . 
—  Il puet bien estre   ce dist l   empereis  
 Ne me doi mie contre uos aatir  
Mais on se doit deuers le droit tenir 
Et qui nel fait il a Diu relenci  . 
OR laisserom ester du roi Pepin  
Quant lix en ert si porrom reuenir . 
Si canterom del uaillant duc Gerin 
Qui nés porcace et fait calans uenir 
Qui tot le port a fait de nés courir . 
Li aube apert et li iors esclairi  
De Blaiues issent li grant et li petit 
Et li carois commencha a uenir . 
Au passer mirent . iii . iors et . i . demi 
Quant il sont outre outre et li grans carois uint 
Par de dela li ber Rigaus reuint 
O bien . u c . cheualier de haut pris  
Guis de Biais et Ioses et Landris  
En lor compagnes arbalestes bien . m . 
N   en iot nul sor destrier ne seist 
Grant et isnel et legier et hardi . 
Deuant les autres li enfes Rigaus uint 
Tout maintenant ala baiser Gerin  
Morans li enfes rala baisier Garin 
Puis s   en torna tot droit uers Hernaudin  
 Sire   fait il   bien puisies uous uenir 
Mult grant soufrance auons en cest pais 
De uos biau sire  foi que doi saint Denis 
Et de ton frere le bon uassal Gerin 
Quar Bourdelois si nous tiennent si uil 
Souent nous cacent et a dex et a cris 
Nos somes poi  si nel poons sofrir . 
De lor orgueil ne nous poons tenir 
L   autrier m   ocirent mon frere Garnerin 
Dont i   ai le cuer mult durement marri . 
Prodome fust  se il peüst garir  
Et cheualier uigerex et hardis . 
Heruix mes peres en est tous asotis  
Le remanant prise li ber petit 
N   esgarde l   ore que nous soiom ochis 
Dont seroit sex mes pere en cest païs  
Grant pecié faites quant ni estes ichi  
uostre est la tere  uos le deues tenir  . 
—  Ne doutes mie  biax nies   dist Hernaudin 
 Que pos serom asses en cest pais 
Et quant lix ert si irom a Garin 
Le Loheren qui souef nous nouri  
Qui por nous est de le gerre entremis  . 
—  Que faites uos   ce dist li dus Garins  
 Faites logier et le plache saisir 
Car paisés est li carois  ce m   est uis  
Et uos uilain  saues que ie uos pri 
Parmi la tere dont nous somes saisi  
Faites crier et le caroi uenir  
En l   ost amaignent et le pain et le uin 
Et les uiandes dont deuomes garir  
Quar par l   apostre que querrent pelerin 
Ne par chelui qui de l   eue fist uin 
Quant sist as noces de s . Archedeclin 
Ie n   en be mie a raler le matin . 
Qui en iu entre  de iu s   en doit resir  
Qui guerre maine et guerre doit tenir 
Ains que i   emporte  foi que doi s . Martin  
Le comperront mi mortel anemi  . 
La se logerent li cheualier gentil  
La nuit iuirent et s   en uont au matin . 
En l   auangarde s   en ua li fix Heruis  
Il et Guirres qui Gironuille tint 
Qui tres bien seurent la terre et le pais . 
L   ariere garde fist li dus Auberis . 
Iofrois d   Aniau et Huges de Paris . 
Enmi les routes ont les grans carois mis  
En Gascogne entrent por saisir le pais  
Et quant il sont dedens la tere mis 
N   i ot fiance chist ne cele ne chil . 
Chil uilain fuient por lor cors garandir 
Et nequedent en i ot asses pris . 
Il se dementent et se claiment caitif  
Ardent et proient et gastent le pais  
Ches maisons ardent et ont par terre mis . 
Bien fait Gerin de trestot son plaisir 
Castel ne troue qui uers li s   ost tenir . 
Ens en Gascogne fait li dus retenir 
Mainte cité et maint castel de pris  
Morlant brisa a . i . lundi matin  
uint a la Reste  par force le retint  
Gastant s   en ua par trestot le pais . 
Qu   il n   i ot home qui li osast tenir . 
Mors fu Guillaume de Blancafort le cit 
Ni alast mie se li uassaus fust uis . 
