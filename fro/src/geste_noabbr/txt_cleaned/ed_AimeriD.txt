A ceste estoire dire me plest entendre 
Ou l en puet molt sens et essenple prendre 
Si uueil un pou de m escience espendre 
Por ce que cil si fet trop a reprendre 
Qui set le sens et ne le ueut aprendre 
Car sens reponz ce uos di sanz mesprendre 
Senble le feu que l en cueure de cendre 
Qui desoz art et flanbe ne puet rendre 
Et por ice dirai sanz plus atendre 
Del plus preudome qui fust puis Alixandre 
Tres bien le seuent li gregnor et li mendre 
Por ce fet mieuz la chancon a entandre 
Qu ele est de haute estoire 
Ceste chancon seignor dont ie uos di 
Si est l estoire del preu conte Aymeri 
Cil de Nerbone au coraie hardi 
Qui tante poine en sa uie sofri 
Et uers paiens tant grant estor forni 
Crestiente essauca et cheri 
Car bien sauons que tant com il uesqui 
Ne troua il Persant ne Arabi 
Qu il ne feist uenir a sa merci 
En plusors leus auez souant oi 
Que la lingnee qui issi d Aymeri 
Puis que Dex ot cestui mont establi 
Telle lingnee de nul home n issi 
Ne tant preudome ce sachiez bien de fi 
Com de cest conte seignor que ge uos di 
Bien ait la dame quel porta et norri 
Car tuit en furent li pais repleni 
Et tuit li leu ce set en bien de fi 
Ou Damedeu et si saint sont serui 
Bien soit de l eure que tel home nasqui 
Tantes proeces sont issues de lui 
Que nel diroie en un mois aconpli 
De ses bontez ont li plusor oi 
Puis que l ot Charles de Nerbone sessi 
Mien escient tandis com il uesqui 
Ne fu sanz guerre . i . seul an aconpli 
Et Damedeu tel loier l en rendi 
Que en la fin s amor en deserui 
Ce fu haute deserte 
Por uoir uos di q an iceste chancon 
Puet en assez trouer sens et reson 
Que iadis fu Aymeris tant prodon 
Et en sa uie fist tant bien ce sauon 
Q an doit ses fez tenir a fin sermon 
Nes doit oir coarz ne mauues hon 
Ne losangiers ne ribaus ne garcon 
Car des mauues ne uient se honte non 
Oir la doiuent cheualier et baron 
Et conte et roi et cil de bon renon 
Et bone gent qui entendent reson 
En abaie et en religion 
Doit en oir d Aymeri la chancon 
Ia ne la doit deffandre sages hon 
Car en toz tans escouter la doit on 
Et en caresme et en tote sesson 
De lui ne puet nus dire se bien non 
Ne del lingnaie qui issi del baron 
N oi l en onques dire mauues renon 
ueritez est en escrit le trouon 
Que d Aymeri et del fort roi Charlon 
Doiuent mis estre en estoire li non 
Car par ces . ii . de uerte le sauon 
Fu deffandue a force et a bandon 
Crestiente entor et enuiron 
Se cil ne fusent de uerte le dison 
Tornee fust tote a perdicion 
Crestiente et la loi que tenon 
Q an n i creust Iesu Crist et son non 
Mes tant fu Charles en sa uie prodon 
Fiers et puisanz et de si grant renon 
Que . uii . rois ot en sa subiection 
Qui tuit tenoient de lui lor region 
Et l en seruoient a coite d esperon 
Par mainte foiz chante uos en a l on 
Que maint pais maint chastel maint donion 
Conquist rois Charles a force et a bandon 
Maint Sarrazin et maint paien felon 
Fist il liurer a grant destrucion 
Onques nul ior paien ne Esclauon 
N orent uers lui longue deffansion 
Iusqu a ceu ior que Rollant le baron 
Et Oliuier son uaillant conpagnon 
Perdi li rois par la grant traison 
Que Ganes fist en guise de felon 
Qui les uendi au roi Marsilion 
Et les . xx . mile q an dit en la chancon 
Qui furent mort par si grant mesprison 
En la terre d Espangne 
Preudom fu Charles a la barbe florie 
Grans uertuz fist Dex por lui en sa uie 
Dont uos auez mainte chancon oie 
Ne troua home de si grant seignorie 
Ne amirant ne roi de paiennie 
S il ot uers lui ne guerre ne anuie 
Qu il n essillast sanz nule garantie 
Ou occist en bataille fornie 
Nel pot guerir chastel ne tor entie 
Mainte miracle li fist Dex en sa uie 
Qant en Espangne ala en ost banie 
O il mena si grant cheualerie 
Et tant de gent conbatant et hardi 
Prise ot Barbastre et Nobles ot sessi 
Et ot conquise la cite de Lerie 
Bien eust lors sa besongne fornie 
Tote la terre fust en sa conmendie 
De tote Espangne et de tote Persie 
Eust il lors tote la seignorie 
Se ne fust Ganes qui par tel felonnie 
uandi Rollant a la chiere hardie 
Et Oliuier et l autre conpangnie 
Q an Ranceuax furent mort par enuie 
Qant le sot Charles a la barbe florie 
Tel duel en ot que n est hom qui le die 
Mes apres ce . iii . iorz ne taria mie 
Que il uencha sa riche baronnie 
Car sus Marsile asenbla s ost banie 
S ocistrent tant de la gent paiennie 
Couerte en fu plus de liue et demie 
Toute la uoie et la place uestie 
Si en chacierent par molt fiere aatie 
Marsilion et sa gent maleie 
Puis reuint Charles uers France la garnie 
Iriez et tristes de ce ne doutez mie 
Francois reperent chascuns molt se gramie 
Bien senblent gent qui molt soit traueillie 
Charles cheuauche derriers sa conpangnie 
Desoz lui ot . i . mulet de Sulie 
Des . xii . pers fet chiere molt marrie 
Et por lor ames Iesu Crist forment prie 
Que il les mete en pardurable uie 
Biaus nies dist il uostre ame soit garie 
En paradis coronnee et florie 
Que dirai ore en France la garnie 
A Saint Denis en la mestre abaie 
La trouerai la grant cheualerie 
Demanderont de la grant baronnie 
Que en Espangne menai par aatie 
Que dirai ge dame sainte Marie 
Fors q an Espangne est morte et enfoie 
Sire dist Naimes ne dites tel folie 
Le duel que faites ne uos ualt une alie 
Mort sont li conte nes recouerroiz mie 
Ce a fait Ganes que li cors maudie 
uoire dist Charles bien a France honnie 
 . IIIIc . anz et plus apres ma uie 
De la uenchance sera chancon oie 
Atant le lessent s ont lor uoie acoillie 
Charles et sa conpangne 
Granz fu li duels que uos m oez conter 
Que demenoient li baron et li per 
A tant de gent com il pot ramener 
S en reperoit Charlemaine li ber 
Nostre emperere a un pui deualer 
Si com il dut . i . haut tertre monter 
Par deuers destre se prist a regarder 
Entre . ii . roches pres d un regort de mer 
Desus un pui uit une uile ester 
Que Sarrazin i orent fet fermer 
Molt bien fu close de mur et de piler 
Onques plus fort ne uit hom conpasser 
uirent l arbroie contre le uent brenler 
D is et d aubors q an i ot fet planter 
Plus biau deduit ne pot nus regarder 
 . XX . tors i ot fetes de liois cler 
Et une en mi qui molt fist a loer 
N a home el mont tant sache deuiser 
N i couenist . i . ior d este user 
S il uoloit bien tote l ueure aconter 
Que paien firent en cele tor fonder 
Les creniax firent tout a plon sceler 
Iusqu as batailles ot . i . ars que giter 
Sus as estages del pales principer 
Ot . i . pomel de fin or d outremer 
Un escharbocle i orent fet fermer 
Qui flanbeoit et reluisoit molt cler 
Com li solauz qui au main doit leuer 
Par nuit oscure sanz menconge conter 
De . iiii . liues le puet en esgarder 
Dautre part est la greue de la mer 
D autre part Aude qui molt puet rauiner 
Qui lor amoine qanqu il seuent penser 
A granz dromonz qui la font arriuer 
Font marcheant les granz auoirs porter 
Dont la cite font si bien rasazer 
Que riens n i faut q an sache deuiser 
Qui mestier ait a cors d ome ennorer 
La cite prent li rois a esgarder 
Dedanz son cuer forment a goloser 
Son dru Naimon en prist a apeler 
Biaus sire Naimes ce dist Charles li ber 
Dites moi tost nel me deuez celer 
Qui est tel uile qui tant fet a loer 
Cil qui la tient se puet tres bien uanter 
Q an tot le mont ce cuit ie n a sa per 
Ne crient uoisin qui le puise greuer 
Mes par l apostre que l en doit aorer 
Cil qui en France s en uodront retorner 
Parmi ces portes les couendra paser 
Car ge uos di tout por uoir sanz fauser 
Que la cite uodre ge conquester 
Ainz que m en aille en France 
Naimes entant Charlemaine le roi 
Qui ses barons a mis en tel effroi 
Il li a dit belement en recoi 
Sire fet il par Deu merueilles oi 
Ne ui mes home plain de si grant desroi 
Mes bien sachiez par la foi que uos doi 
S auoir uolez la cite que ci uoi 
Onques si chiere n achetastes ce croi 
Qu il n a si fort iusqu au ual de Martroi 
Ne crient asaut perriere ne berefroi 
Cil que la tient a leianz auec soi 
 . XXm Turs qui moinent grant boufoi 
Si a chascuns et armes et conroi 
Ne doutent siege uaillisant . i . baloi 
Et tuit nostre home sont si las par moi foi 
Que une fame ne ualent pas li troi 
N auez baron prince conte ne roi 
Qui ait talant d asaut ne de tornoi 
N il n ont destrier ne mur ne palefroi 
Qui au besong uausist ne ce ne coi 
Car n ont mengie fors que fuerre et herboi 
Si n auez home nesun si com ge croi 
Qui puist porter ne armes ne conroi 
Tant ont eu de trauail et d ennoi 
Droiz enperere ge le di endroit moi 
Que ge uoudroie estre foi que uos doi 
El regne de Baiuiere 
Quant Charlemaine ot Naimon escoute 
De mautalant a tout le sens mue 
Si li respont iriez comme sengler 
Biaus sire Naimes or n en soit plus parle 
Que foi que doi au roi de maieste 
Ie n enterrai en France le regne 
Iusque ie aie conquise la cite 
Alez uos en se il uos uient a gre 
Mes par la foi que doi saint Ennore 
Qui que s en aut sachiez ie remendre 
Sire dist Naimes merci por amor De 
Aiez pitie de ce uostre barne 
Que tant auez traueillie et pene 
Leissiez biaus sire ester ceste cite 
Ia ne l auroiz nul ior de uostre ae 
Se Dex n i fait uertuz par sa bonte 
Si uos dirai de ce la uerite 
Paien uos ont de sans contrepase 
Lor chemin ont desoz terre cheue 
Molt tost s en sont par ileques ale 
En Sarragoce se il lor uient a gre 
Et a Tolose ont lor chemin ferre 
Et a Orenge qui tant a de fierte 
Dont tost auroient le secors amene 
S auiez ore asise la cite 
Charles l antant tout a le sans mue 
Naimon apele si li a demende 
Biaus sire Naimes com a non la cite 
Sire fet il ia ne uos ert cele 
Nerbone a non c est fine uerite 
Car ge l ai bien enquis et demende 
N a en cest mont si riche fermete 
Plus de . xx . toises ont li fose de le 
Et autretant sont en parfont cheue 
Li floz de mer cort parmi le fosse 
Aude la grant sachiez de uerite 
A tot entor le mur auironne 
Par ilec uienent li grant dromont ferre 
Et les galies plaines de richete 
Dont cil sont riche de la bone cite 
Qant de la porte ont le clauel ferme 
Et li portiers a sus le pont leue 
Lors puent estre tres bien aseure 
Qu il ne redoutent home de mere ne 
Ne les prandroit toute crestiente 
Charles l antant s en a un ris gite 
He Dex aie com est bien encontre 
Ce dist li rois au coraie adure 
Est ce Nerbone dont l en m a tant conte 
Qui toute Espangne sormonte de fierte 
Qant oi pris Nobles et retenu Forre 
Lors mist ses gardes en iceste cite 
Que il la dut garder a sauuete 
Sire dist Naimes par foi c est uerite 
Mes Sarrazin n orent pas oublie 
Puis que il uirent Rollant de ci torne 
Si s asenblerent li cuuert deffae 
Si rasaillirent ceste grant fermete 
Et si l asistrent enuiron de tot le 
Mainte perriere i orent amene 
Tant asaillirent li gloton pariure 
Q an mains d un mois sessirent la cite 
Si furent tuit cil dedanz desmenbre 
Or ont puis tant paien fait et ouure 
Que refait ont les murs qu erent casse 
Et tot entor li fose repare 
Aparfondi sont molt et releue 
Charles l entant tot a le sens mue 
Naimes dist il qui tient la fermete 
En non Deu sire ia ne uos ert cele 
Rois Baufumez et li rois Desrames 
Et Agolans et Dromons li barbes 
Et auec aus . xxm paien arme 
Qui Deu ne croient le roi de maieste 
Ne sa mere hautisme 
Dist l enperere Tendroiz la uos de moi 
Sire dist Naimes nanil en moie foi 
Car trop sont plain d orgueil et de bofoi 
Si ne uos prisent uaillisant . i . baloi 
Ainz que l aiez par la foi que uos doi 
I seroiz uos . i . an si com ge croi 
Naimes dist Charles foi que doi Deu le roi 
Ainz que m en parte lor ferai tel tornoi 
Ne les garra ne haut mur ne berfroi 
Ainz que ge aille en France ou aler doi 
uodrai enz metre la crestienne loi 
Un de mes pers la lesserai ce croi 
Qui m en rendra seruise 
Charles li rois fu molt de grant coraie 
La cite uoit et l ancien estage 
C a force tienent li Sarrazin aufaie 
Lors s apansa de merueillex barnaie 
C a un des pers qu iert de grant uaselaie 
Donra la uile et le mestre menaie 
Qui gardera la terre et le riuaie 
Si l an fera feaute et omaie 
Il en apele . i . conte de paraie 
Dreues ot non molt le tint l en a saie 
Qant l a ueu Charles au fier uisaie 
Gentement l aresonne 
uenez auant Dreues de Mondidier 
uos fustes fiz de gentil cheualier 
Si uos doit en amer et tenir chier 
Tenez Nerbone a uos la ueil lesier 
Toute la terre auroiz a iostissier 
De Nerbonois deci a Montpellier 
Quant cil l antant si se prist a irier 
Sire fet il mie ne uos en quier 
Li uis deables la puise trebuchier 
Foi que doi uos aincois . i . mois entier 
uodrai ge estre en mon pais arrier 
La me ferai cousteir et bangnier 
Car toz sui las ne me puis preu aidier 
S auroie molt de repos grant mestier 
Droiz enperere a celer nel uos quier 
Ie n ai roncin palefroi ne destrier 
Qui mestier ait ne mes a escorchier 
Et ge meismes pres a d un an entier 
Ne iui . iii . nuiz sanz mon hauberc doblier 
Ne ne finai d errer ne d ostoier 
Et de mon cors pener et traueillier 
Or me roffrez Nerbone a iostissier 
Que encor tienent de paiens . xx . millier 
Donez la autre enperere au uis fier 
Car ge n en ai que faire 
Dist l enperere a la barbe florie 
uenez auant Richart de Normendie 
uos estes dus de molt grant seignorie 
Si estes plains de grant cheualerie 
Tenez Nerbone prenez en la baillie 
De moi tendroiz ceste terre garnie 
Ia tant com puisse el cors auoir la uie 
N en perdroie uos uaillisant une alie 
Qant cil l antant durement s en gramie 
Sire fet il uos parlez de folie 
Tant ai este en la terre haie 
Que tote en ai la char tainte et blemie 
Car puis que uing entre gent paiennie 
Ne fui . uii . iorz sanz ma broine uestie 
Mes par l apostre que l en requiert et prie 
Se g estoie ore arriers en Normendie 
Ia en Espangne n auroie menentie 
Ne de Nerbone n auroie seignorie 
Donez la autre car ge ne la quier mie 
De mau feu soit ele arse 
Li enperere tint molt le chief enclin 
Por ces . iii . contes qui si sont de fier lin 
Qui se refussent Nerbone tot en fin 
Il en apele Hoel de Costentin 
Haut cheualier et cont palatin 
uenez auant gentis cuens de franc lin 
Tenez Nerbone et le palais marbrin 
A uos seront mil cheualier enclin 
Ia se Deu plest qui de l eue fist uin 
Ne l auront mes paien ne Sarrazin 
Qant cil l antant si li respont enclin 
Droiz enperere foi que doi saint Martin 
Ia Nerbonois ne n auront a uoisin 
Tant ai porte mon hauberc doblentin 
Et couchie tart et leue par matin 
Le cors ai taint par desoz mon hermin 
Or me roffrez Nerbone et son train 
Que encor tienent . xx . mile Sarrazin 
Qui ne uos doutent uaillisant . i . ferlin 
Qui me donroit tot le tresor Pepin 
Ne tandroie Nerbone 
Charles li rois fu en grant sopecon 
Qant si li faillent si conte et si baron 
Il en apele Girart de Rosillon 
uenez auant dist li rois gentis hon 
Tenez Nerbone ie uos en faiz le don 
De moi tendroiz ceste terre enuiron 
Qant cil l antant si bessa le menton 
Puis li respont belement sanz tancon 
Droiz enperere uos parlez en pardon 
Bien a un an et plus bien le sauon 
Que nos uenimes en ceste region 
Puis ne iui guieres en sale n en meson 
Fors par ces chans dedanz mon paueillon 
Toz iorz uestu mon hauberc fremillon 
Par chaut par froit et en tote sesson 
uos al serui a coite d esperon 
La char en ai tainte comme charbon 
Or me roffrez Nerbone et le roion 
Que encor tienent . xx . mil paien felon 
Qui ne uos doutent la monte d un bouton 
A autre fetes de Nerbone le don 
N i remandroie por tot l or Salemon 
Assez ai aillors terre 
Iriez fu Charles a la fiere personne 
Qant tuit refussent la cite de Nerbone 
Le duc Huedon apres en aresonne 
uenez auant sire dus de Borgongne 
Si receuez la cite de Nerbone 
Sire fet il ia ne la m abandone 
Ne m aime pas qui de ce m aresonne 
I ai tele terre qui molt est bele et bonne 
Si me fet guerre . i . cuens d outre Seonne 
Ia a passe de ma terre la bone 
Plus m a tolu que ne uaut Terasconne 
Li mes m en uindrent ier matin deuant nonne 
Or m en irai cele part sanz essone 
S acquiterai mes marches 
En Charlemaine nen ot que airier 
Qant si li faillent si baron cheualier 
Il en apele de Danemarche Ogier 
uenez auant dist Charles au uis fier 
Tenez Nerbone uos la ueil ge lessier 
Ne la puis mieuz a nului enploier 
De moi auroiz la terre a iostissier 
Qant cil l antant le sans cuide changier 
Sire fet il mie ne uos en quier 
Assez ai terre ie ne la ueil changier 
Traueilliez sui si me ueil aessier 
En Danemarche se g i puis reperier 
Ia de Nerbone ne me quier enchargier 
Donez la autre a cui ele ait mestier 
Car ge n i puis entendre 
Molt fu li rois corrociez et pansis 
Qant de Nerbone li est chascuns eschis 
Il en apele Salemon le marchis 
uenez auant frans cheualiers gentis 
Tenez Nerbone et le pales uotis 
De moi tandroiz la terre et le pais 
Qant cil l antant si enbronche le uis 
Puis li respont com hom mautalantis 
Droiz enperere par le cors saint Denis 
Ce ne sera iusqu au ior del iois 
Que ci demeure en Nerbone entrepris 
Ainz m en irai arrier en mon pais 
S en remenrai mes cheualiers de pris 
Mes molt petit m en est ce uos pleuis 
Ce poise moi de ceus qui sont ocis 
Les ames d eus soient en paradis 
Car recourer nes puis ce m est auis 
Mes d une rien poez estre toz fis 
Que ia Nerbone ne tendrai . xu . dis 
Donez la autre enperere gentis 
Car ia ne sera moie 
Plains fu li rois de molt fier mautalant 
Qant si li faillent si home plus puisant 
Il en apele Gondebuef l Alemant 
uenez auant franc cheualier uaillant 
Tenez Nerbone receuez en le gant 
Qant cil l oi n ot de chanter talant 
Il li respont hautement en oiant 
Droiz enperere merueille dites grant 
Plus a d un an par le mien escient 
Que ge ne ui ne fame ne enfant 
Del retorner sui forment desirant 
Car en Espangne ai sofert poine grant 
Ne me puis mes aidier ne tant ne qant 
De toz mes homes n ai pas de remenant 
La tierce part s en ai le cuer dolant 
Toz les ont morz Sarrazin et Persant 
Si n en remeng palefroi n auferrant 
Qui tuit ne soient lasse et recreant 
Or m alez ci Nerbone presantant 
Dont uos encore n auez uaillant . i . gant 
Mes par l apostre que quierent peneant 
Ia ne l aurai nul ior de mon uiuant 
Donez la autre au maufe la conment 
Ia la claim tote quite 
Auant uenez dus Naimes de Baiuiere 
Dist l enperere a la hardie chiere 
Au besong m est uostre ensengne premiere 
La uostre aide doi ge auoir molt chiere 
Onques uers moi ne fustes ior boisiere 
Tenez Nerbone et tote la costiere 
Tote la cit et la grant tor pleniere 
Tandroiz de moi de ci a Porte Aigiere 
Ia se Deu plest cele gent auersiere 
N en tandront mes uaillisant une osiere 
Naimes l antant si dist parole fiere 
Droiz enperere ne m en fetes proiere 
Raler m en ueil en mon pais arriere 
Puis que i issi del regne de Baiuiere 
Ne iui un mois sanz ma broine dobliere 
L espee ceinte et lacie la coifiere 
Morte est ma gent que i auoie molt chiere 
De trois . c . homes c auoie a ma baniere 
N en ai pas . c . qui ne soient en biere 
Toz les ont morz cele gent pautoniere 
Or m ofrez ci ceste cite pleniere 
Mes bien uos di que en nule maniere 
Ne la prandrai por nul qui m en requiere 
Donez la autre cui ele mieuz afiere 
Car ia ne sera moie 
uenez auant Anseis de Cartage 
Tenez Nerbone et le mestre menaie 
Cheualiers estes esprouez de coraie 
Si garderoiz le port et le riuaie 
Que n i ariuent la pute gent sauuaie 
Se uos asient li Sarrazin aufage 
Qu il uos en facent contraire ne domaie 
Si m enuoiez querre par . i . mesaie 
Ia ne lerai por uent ne por orage 
Ne uos secorre a mon riche barnaie 
Qant cil l antant a pou d ire n enrage 
Droiz enperere ie n en ai nul corage 
Que ge remengne en la terre sauuaie 
Foi que doi uos ge feroie folaie 
Se guerpisoie ma terre et mon menaie 
Ou ge ne truis qui me face domaie 
Bien diroit en c aurois el cors la rage 
Se an Nerbone prenoie mon estaie 
Ausin seroie come li oisiaus en cage 
Maudite soit la terre 
Nostre enperere se prist a dementer 
Et son neueu Rollant a regreter 
Et ses barons que tant soloit amer 
Biaus nies dist Charles com mar uos ui finer 
Ne porrai mes tel ami recourer 
Ne sai en cui me porrai mes fier 
A ce besong le puis bien esprouer 
Ainsi dist Charles ou il n ot c airer 
Puis reconmence Nerbone a presanter 
Si la roffri a Doon de ualcler 
Et a Girart de uienne le ber 
Mes n i a nul qui l en ueille escouter 
Tant fort redoutent les paiens d otremer 
Dolant fu Charles qant lor ot refusser 
Car ne set mes cui la doie doner 
Fors a Hernaut qui molt fet a loer 
Le gentil conte de Biaulande sor mer 
Celui en prist Charles a apeler 
Si li offri Nerbone 
Biaus sire Hernaus dist Charles au uis fier 
Prenez Nerbone ie uos en ueil proier 
Par tel couant com uos m orroiz noncier 
Se uos assaillent li paien auersier 
Secorrai uos o moi maint cheualier 
En non Deu sire dist Hernaut le guerrier 
uieuz sui et freilles ne me puis mes aidier 
Ne porter armes ne monter sor destrier 
De mener guerre n auroie mes mestier 
Por ce nen os si grant fes enchargier 
Car qui aura Nerbone a iostissier 
Maint fort assaut et maint estor plenier 
Li couendra maintes foiz essaier 
A un danzel fort et iuenne et legier 
uos couendroit la cite a baillier 
Qui bien poist sofrir le guerroier 
Et les paiens confondre et essillier 
Et mater les au fer et a l acier 
Tex hom si doit Nerbone iostissier 
Se hom ne l a ia celer nel uos quier 
Qui soit puisans et de lingnaie fier 
Ia ne tandra la terre 
Qant ce uoit Charles que tuit li sont failli 
Ne uellent estre de Nerbone sessi 
Forment regrete Rollant son chier ami 
Et Oliuier son conpangnon hardi 
Et les barons que Ganelons trai 
Biaus nies fist il cil Dex qui ne menti 
Ait de uostre ame et pitie et merci 
Et des barons qui por lui sont feni 
Se fussiez uis tres bien le sai de fi 
Ne remeinsist mie Nerbone ainsi 
Puis que mort sont li mien uerai ami 
Crestiente n a mes nul bon ami 
Mes par celui qui de uirge nasqui 
Ne partirai mes de cest siege ci 
Tant com paien en esteront sessi 
Seignor baron uos qui m auez serui 
Ralez uos en de uerte le uos di 
En uos pais ou uos fustes norri 
Que par ce Deu qui onques ne menti 
Puis que ie uoi que tuit m estes failli 
Qui que s en aut ie remendrai ici 
Si garderai Nerbone 
Seignor baron ce dist Charles li rois 
Ralez uos en Borguignon et Francois 
Et Hennuier Flamenc et Aualois 
Et Angeuin Poiteuin et Mansois 
Et Loherain Breton et Herupois 
Cil de Berri et tuit li Chanpenois 
Ne cuidiez mie que geu die a gabois 
Et trestoz ceus qui uodront demenois 
Ia n en tendrai . i . seul desor son pois 
Que foi que doi saint Fremin d Aminois 
Ie remendrai ici en Nerbonois 
Si garderai Nerbone et le defois 
Foi que doi uos ainz i serai . xx . mois 
Que ge n en aie le pales maginois 
Qant uos uendroiz el pais d Orlenois 
En douce France tot droit en Loonois 
S an uos demende ou est Charles li rois 
Si responez por Deu seignor Francois 
Que le lesastes au siege a Nerbonois 
Mes iugemenz tendrai ci et mes lois 
Cui en fera chose desor son pois 
A moi s en uiengne ci clamer demenois 
Car ia aillors ne l en sera fez droiz 
Dex ce a dit Hernaus de Biaulandois 
Com sui iriez glorieus sire rois 
De mon seignor que uoi en tex effrois 
Onques ce croi ne fu mes si destroiz 
Molt sui honniz se ge de ci m en uois 
Se ne li faz sa uolente aincois 
Ia ai ge un fil qui preuz est et cortois 
Nouelement a porte ses conrois 
N a pas encore . ii . anz et . iiii . mois 
Que l adouba Girars de uiennois 
S or uoloit prendre en garde Nerbonois 
Bien porroit dire Charlemaine li rois 
Qu il n auroit tel de ci en uermendois 
Por maintenir ses marches 
Deuant Charlon en est Hernaus uenuz 
Si l en apele com hom aperceuz 
Droiz enperere ne soiez esperduz 
Ne deuez estre de rien si irascu 
Se cist domaies uos est ore auenuz 
De uoz barons que uos auez perduz 
N estes por ce ne morz ne recreuz 
Encore est Dex plains de molt granz uertuz 
Par cui seroiz aidiez et secoruz 
Se ge ne fusse si uieuz et si chenuz 
Par moi fust bien cist pais maintenuz 
De uos eusse toz les fiez receuz 
Ia longuement n en fust li plez tenuz 
Mes i ai . i . fil qui fiers est et menbruz 
Cheualiers est hardiz et esleuz 
Si fetes tant que il soit uostre druz 
Ie croi en Deu qui el ciel fet uertuz 
Par lui ert bien li pais maintenuz 
Et uers paiens tensez et defanduz 
Dex ce dist Charles car fust il or uenuz 
Onques n oi si grant ioie 
Li cuens Hernaus ne s est pas arestez 
A Aymeri son fil en est alez 
Si l en apele com ia oir porrez 
Aymeriz fiz Dex te croisse bontez 
Se Dex donoit li rois de maiestez 
Q ancor fussiez essauciez et leuez 
Liez en seroie et tes fiers parentez 
Dist Aymeris Et por coi dit l auez 
En non Deu fiz ieu te dirai assez 
Nostre enperere qui tant a de fiertez 
Par moi uos mende que a lui en uenez 
Doner uos ueut ce est la ueritez 
Tot Nerbonois et les granz fermetez 
Biaus fiz por Deu qui en croiz fu penez 
S il la uos done ia ne la refusez 
Car se tant fetes que la cite prenez 
Bien sai q ancore seroiz riches clamez 
Dist Aymeris Dex en soit aorez 
Biaus sire pere orendroit m i menez 
Que par les sainz que Dex a plus amez 
Ie ne uodroie por l or de . x . citez 
C uns autres hom fust de l ennor chasez 
Car se Dex done que i en soie fieuez 
Molt chier uendre as paiens desfaez 
La mort Rollant qui tant fu redotez 
Bien puent dire q an mal an sont entre 
N en remendra nus dec a Balesguez 
Se il n en est bautisiez et leuez 
Ou par treu n en est a moi tensez 
Se ge uif tant q an l ennor soie entrez 
Tote perdront Espangne 
Deuant le roi uint Hernaus li gentis 
Qui encor fu molt dolanz et pansis 
Auant se trest li uaillanz Aymeris 
N ot plus bel home en . xiiii . pais 
Biaus fu a droit parcreuz et forniz 
Le regart fier cler et riant le uis 
Simples et douz fu enuers ses amis 
Et fel et fiers contre ses ennemis 
Forment l esgardent prince et conte et marchis 
Et li uasauz fu sage et bien apris 
Qant uit le roi ne fu mie esbahiz 
Ainz que li rois l eust a reson mis 
Le salua gentement Aymeris 
Cil Damedex qui maint en paradis 
Il saut et gart le roi de Saint Denis 
Et toz ses homes si com ges uoi assis 
Et il confonde ses mortieus enemis 
Entandez moi enperere gentis 
Otroiez moi Nerbone et le pais 
Ce dont n a cure ne prince ne marchis 
Tant fort redotent paiens et Arrabis 
Donez la moi enperere gentis 
Girars l entant s en a gite . i . ris 
Puis respondi l enperere au fier uis 
Por les sainz Deu est ce dont Aymeris 
Aymeriet por le cors saint Denis 
uodras tu estre des ore mes amis 
Ne te menbre il de l eure ne des dis 
Qant en uienne estoit Girars assis 
En la forest auoie le porc pris 
La me sorprist dans Girars li marchis 
Et tu meismes armez o lui uenis 
Tant fus uers moi fiers et mautalentis 
S il te creust n en eschapase uis 
Ne remest pas en toi ne fui ocis 
Foi que doi uos sire dist Aymeris 
De tel cuer sui et esterai toz dis 
Ia n amerai nul ior mes ennemis 
Mes bien sauez trop auiez mespris 
Qant a mon oncle toliez son pais 
Foi que doi uos enperere au fier uis 
Tant com uodroiz ie serai uostre amis 
Et qant uodroiz par le cors saint Denis 
Ie reserai de uostre amor eschis 
De terre n ai uaillant . ii . parisis 
Qant Deu plera le roi de paradis 
Ie raurai tost plus grant auoir conquis 
uoir dist li rois molt ies preuz et gentis 
En l annor Deu qui en la croiz fu mis 
Te dong Nerbone et trestot le pais 
Par tel couant la pranz biax douz amis 
Que Damedex qui pardon fist Longis 
Te doint uitoire contre tes ennemis 
Dex uos en oie sire dist Aymeris 
Qui me croise barnaie 
Dist l enperere Ore esta gentement 
De mon duel ai molt grant alegement 
Puis q Aymeris tendra le chasement 
De Nerbonois et l annor qui apant 
Ie croi molt bien de fi ueraiement 
Q an mal en sont entre paienne gent 
Aymeri frere molt as grant hardement 
Mes de l auoir n as tu mie granment 
Auoir couient plante d or et d argent 
Fain et auoinne char et uin et froment 
Et maint destrier et maint bon garnement 
Qui ueut tenir si riche chasement 
Comme au seignor cui Nerbonois apant 
Dex aidiez sire com m esmaiez forment 
Dist Aymeris par le cors saint Climent 
N est encor Dex la sus el firmament 
Qui est puisanz toz iorz sanz finement 
Ie croi en lui molt bien ueraiement 
Qu il m aidera ce cuit prochienement 
Ie sui encore bachelers de iouant 
Si m eist Dex qui ne faut ne ne ment 
Se de l auoir ont la paienne gent 
Nos en aurons par le mien escient 
Qant Charlemaine cele parole entant 
Molt par en ot grant ioie 
Aymeri frere dist Charles au uis fier 
Gentis hom sire ne uos chaut d esmaier 
Ne uos faudre tant com uos puise aidier 
Eincois q an France m en doie reperier 
Mil cheualiers ferai o uos lessier 
S aura chascuns et armes et destrier 
Aideront uos qant en auroiz mestier 
As Sarrazins mater et iostissier 
Se uos poez sor paiens gaengnier 
Terre ou auoir ou argent ou or mier 
N en quier auoir uaillisant . i . denier 
Granz merciz sire dist Aymeri le fier 
Ia se Deu plest le uerai iostissier 
N orroiz de nos mauues plet renoncier 
Au pie le roi se uait agenoillier 
Qant l en redrece l enperere au uis fier 
Et li a dit oiant maint cheualier 
Aymeris sire ia nel uos quier noier 
Des or uos ueil amer et tenir chier 
Seignor dist Charles franc nobile guerrier 
Or m entendez Francois et Berruier 
Le mien panse ne uos doi pas noier 
Molt a grant tans ne me poi leescier 
Puis que perdi Rollant et Oliuier 
Et les barons qui me suelent aidier 
Ne poi a ioie ne boiure ne mengier 
Sauez por coi ieu di franc cheualier 
uez Aymeri qui tant fet a proisier 
Ce que geu sant a si noble guerrier 
Me fet grant part de mon duel alegier 
Or si uodroie seu uolez otroier 
C une quintaine me feisiez drecier 
Deuant Nerbone fermer et atachier 
S iront ferir cil iuenne cheualier 
Et bacheler por lor pris essaucier 
Et s Aymeris i ueut ioster premier 
Por moie amor ie l en aurai plus chier 
Se poions tel tornoi commencier 
Que hors issisent cil paien auersier 
Por la quintaine enuers nos chalengier 
Foi que doi Deu qui le mont doit iugier 
Li quex que soit i porroit gaengnier 
Dist Aymeris Bien fet a ostroier 
Or s arment dont cil cheualier legier 
Par saint Denis nos irons sanz targier 
Ferir en la quintaine 
Par le conseil que Charles ot done 
Tout por l amor Aymeri le menbre 
Font la quintaine drecier en mi le pre 
Deuant la porte assez pres del fosse 
Mes as coarz ne uint guieres a gre 
Cil cheualier furent molt tost arme 
Cil bacheler de nouel adoube 
Qui uellent estre d armes plus alose 
La ueist en maint destrier ensele 
Et maint escu d or et d argent bande 
Et mainte ensengne maint panoncel ferme 
Li uns prent lance et l autre espie carre 
De bien ioster se sont molt acesme 
Charles en a Aymeri apele 
Le fil Hernaut qui tant ot de bonte 
Aymeris sire ore oiez mon panse 
En la quintaine por la moie amiste 
Ferroiz premiers se il uos uient a gre 
Si que uos uoient mi prince et mi chase 
Sire fet il a uostre uolente 
Qant il dist ce s a il aillors pense 
En son cuer dist coiement a cele 
Ia son lingnaie ne sera reproue 
Q an escu uuit ait son cors esproue 
 . uc . danziaus a a lui apele 
Qui tuit estoient si dru et si priue 
Et si ami et de son parante 
Et cheualier uaillant et alose 
Baron dist il or soiez bien arme 
Et pres de moi uos tenez tuit serre 
Si en irons deuers cele cite 
Se Dex donoit li rois de maieste 
Que hors issisent li paien desfae 
Gardez por riens ne soiez effree 
Car se bien sont feru et encontre 
Tost i aurons tel auoir conqueste 
Dont nos serons menant et asaze 
Et cil responent A uostre uolente 
Ne uos faudrons por estre desmenbre 
Isnelement se sont tuit adoube 
De l ost se partent coiement a cele 
Q a ceus de l ost n en ont . i  mot sone 
Tant redouterent Charlon et sa fierte 
Iusqu a Nerbone ne se sont areste 
Enbuchie sont lez . i . gaste fosse 
De l autre part encoste la cite 
Et cil de l ost qui se furent arme 
En la quintaine ont feru et hurte 
Ainsi com Charles l ot dit et commende 
Le ior i ot maint espie tronconne 
Et mainte lance dont li fer sont carre 
Mes Aymeri qui les ot esgarde 
Il ne si home ne se sont remue 
N en la quitaine feru ne boorde 
Qant une piece orent aisi este 
Tele auenture lor a Iesu done 
Que . c . paiens ont ca defors troue 
Qui issu furent de la bone cite 
Por les Francois qu il orent auise 
Qui la quintaine orent fermee el pre 
Mes ne se gardent li gloton desfae 
De ceus qui furent lez le gaste fosse 
S il le seusent sachiez de uerite 
Il n en issisent por . i . mui d or conble 
Cuens Aymeris les a bien regarde 
Dist a ses homes Franc cheualier menbre 
La merci Deu bien nos est encontre 
Ce que uoloie auons ici troue 
Ce sont paien que tant ai desirre 
Or i parra qui ci aura bonte 
Et qui aura hardement et fierte 
Ferez i bien franc cheualier loe 
C apres ce ior ne nos soit reproue 
Et cil responent Ore auez bien parle 
A ces paroles sont a eus asenble 
Aymeris broche le destrier abriue 
Brandist la hante qui le fer ot carre 
Plus ne lor a ne dit ne sermone 
Fiert le premier que il a encontre 
L escu li perce l auberc li a fause 
Plaine sa lance l a mort acrauente 
L ensengne Charle a molt haut escrie 
Or tost as autres mar seront redoute 
De cest premier somes nos deliure 
Et il si firent n i ont plus demore 
Sor paiens fierent par bone uolente 
Adont i ot ruiste chaple leue 
Puis que Francois sont as paiens melle 
Maint fort escu ueisiez estroe 
Et maint hauberc desrout et despanne 
Et tant uert hiaume fret et escartele 
Tant Sarrazin trebuchie et uerse 
Li un sont mort et li autre naure 
Li autre fuient ca et la esgare 
Li mort s acoisent si crient li naure 
Mahomet sire aiez de nos pitie 
Ce sont deable c auons ci encontre 
Qui guerira molt aura bien oure 
En fuie tornent n i ont plus demore 
Mes Aymeris tint le branc acere 
Cui il consiut tot a son tans use 
Bien a sor aus son hardement proue 
Sor paiens a tant feru et chaple 
De . c . n en sont pas . xl . torne 
Fuiant s en uont uers la grant fermete 
Mes Aymeris au coraie adure 
Les enchaucoit el pong le branc letre 
Desor le pont en a . i . encontre 
Tel li dona qu il l abat el fosse 
Se il ot soif boiure pot a plente 
Dedanz les portes en sont li autre entre 
Qant les ont closes si sont aseure 
Et Aymeris uint le branc entese 
Es portes fiert par molt ruiste fierte 
Nerbone escrie moie est ceste cite 
Fil a putain fel glouton desfae 
Randez moi tost la mestre fermete 
Car Charlemaine m en a le don done 
Se uos nel faites tuit seroiz desmenbre 
Ou ars en feu ou au uant encroe 
Car la cite est moie 
Qant li paien furent mort et uaincu 
Cil qui estoient de la cite issu 
Arrieres tornent Aymeris et si dru 
Bien les ot Charles de sa tante ueu 
Comment il sont as paiens conbatu 
Bien sot et uit c Aymeris pas ne fu 
A la quintaine ou li autre ont feru 
Mes as paiens ferir ot entendu 
Grant ioie en a li enperere eu 
De ce que si se furent maintenu 
Encontre uait n i a plus atandu 
Contre Aymeri sont li baron uenu 
Li rois le uoit si li rendi salu 
Aymeris sire com uos est auenu 
As Sarrazins uos estes conbatu 
Ne uos a guieres de mon comment chalu 
Mauuesement m auez couant tenu 
En la quintaine n auez . i . cop feru 
Merci biaus sire li cuens a respondu 
Nel fis por mal foi que doi a Iesu 
Mes trop me fust a grant honte tenu 
Se ge ferisse desore . i . uuit escu 
Mieuz uient que i aie esproue m a uertu 
Sor ces paiens qui s en erent issu 
Si m eist Dex qui en sainte croiz fu 
Ia n amerai Sarrazin mescreu 
A nul ior de ma uie 
De ce c a dit le preuz quenz Aymeris 
Charles li rois s en est uolentiers ris 
Lors se desarment li cheualier de pris 
L eue demendent au mengier sont assis 
Des mes qu il orent ne quier fere deuis 
Bien sont seruis li conte et li marchis 
Et li paien qant se uirent sorpris 
Dedanz Nerbone el palais seignoris 
 . IIII . roi furent qui ont lor conseil pris 
Tuit furent frere si com ie l ai apris 
Rois Baufumez ot l un non ce m est uis 
Et Agolanz qui fu preuz et gentis 
Et Desramez et Drumanz au fier uis 
Dist l un a l autre Charles nos a asis 
uez le la fors Mahons nos soit aidis 
D Espangne uient si uait en son pais 
uers nos est molt fiers et mautalantis 
Par Mahomet s a force somes pris 
Chier nos uandra ses pers qui sont ocis 
Dist Agolanz li uieuz o le fier uis 
Seignor dist il entandez mon auis 
Nos somes . iiii . tuit frere de grant pris 
Se uos uolez croire le mien auis 
En Babiloine seront li dui tramis 
A l amirant qui tant est posteis 
Secorra nos de ce soiez toz fis 
Et li dui autre remendront ci tandis 
Si garderont ce pales seignoriz 
Dient li autre Ia n en seroiz desdiz 
Nos en ferons tot a uostre deuis 
Tot maintenant que lor conseil ont pris 
Rois Desramez s est a la uoie mis 
Et Baufumez o lui tot ademis 
Par une croute dont bien furent apris 
S an sont torne n i ont plus terme quis 
Si uont le secors querre 
uont s en li mes n i sont plus demorant 
Par desoz terre s en sont torne errant 
Si ont erre par nuit et par ior tant 
De la croute issent lez Orenge la grant 
Qui estoit lor et Nimes par deuant 
D eus uos lerons a maufe les commant 
Dirons de Charle l enpereor puissant 
Et d Aymeri le preu conte uaillant 
Qui uers paiens orent grant mautalant 
A un matin par son l aube aparant 
Fist l enperere soner . i . olifant 
Lors s arment tuit cheualier et sergent 
uont a l asaut dont molt sont desirrant 
Nerbone asaillent et derriere et deuant 
Molt se deffandent Sarrazin et Persant 
En la cite nen ot petit ne grant 
Qui ne montast sor les murs maintenant 
Gietent grans pierres li cors Deu les crauant 
Et pieus aguz contreual en lancant 
Cui il consiuent il n a de mort garant 
Charles le uoit s an ot le cuer dolant 
Il les maudit de Deu onipotant 
Dex uos confonde Sarrazin et Persant 
uos me tolistes Oliuier et Rollant 
Les . xii . pers que ge amoie tant 
Mes par l apostre que quierent peneant 
Ainz que m en aille en France la uaillant 
uos uendre ge molt chier mon mautalant 
L engigneor en apela Morant 
Et Sauari et son frere Iordant 
Fetes moi tost . i . angin fort et grant 
Et ausin haut comme cis murs deuant 
Par coi prendrons ce pales reluisant 
De mon auoir uos ferai doner tant 
Que uos seroiz toz iorz riche et menant 
Et cil responent Tot a uostre commant 
Charpanter font les engins maintenant 
Toute ior ourent iusqu au soleil cochant 
Et tote nuit a lanternes ardant 
Des charpantiers ont mis a l oure tant 
C au main tenoient les engins en estant 
uers la cite uont le berfroi traiant 
Desus monterent et archier et sergent 
Qant ueu l ont Sarrazin et Persant 
Dist l un a l autre Molt sont Francois sachant 
Or nos amoinent . i . enchantement grant 
Tuit somes mort uaincu et recreant 
Nostre mesaie uont la briche querant 
Eincois c aions secors de l amirant 
Aurons perdu Nerbone 
Charles a fet le berfroit haut leuer 
Et pres des murs et conduire et mener 
Et les perrieres fet deseure porter 
Por fere a ceus de la cite giter 
Lors en prist Charles Naimon a apeler 
Naimes biaus sire se le uolez greer 
Par tote l ost fetes . i . ban crier 
Que trestuit s arment sanz plus de demorer 
Ia n i remengne sergent ne bacheler 
Ne un ne autre qui armes puist porter 
Que maintenant ne s aillent adouber 
Si les ferons toz a l asaut aler 
Sire dist Naimes bien fet a creanter 
Lors font par l ost cors et tronpes soner 
Dont ueisiez ces cheualiers armer 
N i a remes duc ne conte ne per 
Ne escuier sergent ne bacheler 
Ne soit armes por a l asaut aler 
Carles meismes lor prist a escrier 
Franc cheualier hui uos couient pener 
Por l amistie Iesu Crist conquester 
Hui se porront li hardi esprouer 
Les engins fetes contre ce mur leuer 
Qui porra ainz dedanz Nerbone entrer 
De mon tresor li ferai tant doner 
Com il meismes osera deuiser 
Qant il oirent le roi ainsi parler 
Des tantes partent sanz plus de demorer 
De ci as murs n i uodrent arester 
Les engins font pres des murs roeller 
La ueisiez ces fiers sergenz monter 
Qant l ont ueu Sarrazin et Escler 
Poor ont de lor uie 
A cel assaut ot molt fiere aatie 
Molt auoit Charles bone gent et hardie 
As murs asaillent par molt grant arramie 
Qant c ont ueu la pute gent haie 
N i a celui n ait poor de sa uie 
Sor les murs montent de la cite entie 
Gietent granz pieus li cors Deu les maudie 
A noz genz ont mainte teste croisie 
Et enbarre maint hiaume de Pauie 
Francois le uoient chascuns molt s engramie 
Mes por ice l asaut ne lessent mie 
Ainz recomencent plus fiere l asaillie 
Les uergiers copent dont bien estoit garnie 
La place entor plus d archiee et demie 
Les fossez enplent par molt grant aatie 
De ci as murs s en uont tuit d acoillie 
L un de picois li autre de congnie 
Fierent as murs ensenble a une hie 
Tost en eussent abatu grant partie 
Qant Charles uint sor . i . mur de Sulie 
Ou qu il les uoit hautement lor escrie 
Mar abatez franche gent seignorie 
Ie ne uodroie por tot l or de Sulie 
Que abatue feust ne agastie 
La forterece de la cite entie 
Car se Deu plest le fil sainte Marie 
Sanz trebuchier sera prise et sessie 
Par cel apostre que l en requiert et prie 
Ainz i serai . uii . anz a ost banie 
Et menderai por fere uos aie 
L arriere ban de France la garnie 
Ia n i guerront la pute gent haie 
S il ne rendent Nerbone 
Qant ce entandent sergent et cheualier 
Que les hauz murs n oseront pecoier 
Et que l asaut lor couient a lessier 
Sachiez de uoir en eus n ot qu airier 
Dist l un a l autre Ci a grant destorbier 
Iames en France ne porrons reperier 
Ne ne uerrons ne enfant ne moillier 
A icest mot se retraient arrier 
Li franc sergent et li franc escuier 
C as murs abatre n oseront plus tochier 
Qant c ont ueu li hardi cheualier 
Molt tost se uont armer et haubergier 
Par ire uont l asaut recommencier 
 . XIIII . eschieles ont fet as murs drecier 
Qui tant sont granz c on les puet apoier 
Sor les creniax fermer et atachier 
Et Charlemaine l enperere au uis fier 
Fist le berfroi apres les murs sachier 
Par force i montent et sergent et archier 
Les arbalestes ont li arbalestier 
A col il traient maint fort carel d acier 
Li archier font saietes descochier 
As paiens traient qu il uoient arengier 
Desor les murs por les pierres lancier 
Maint en ocient que il font trebuchier 
De sus les murs en la cite arrier 
Qui dont oist Sarrazins gramoier 
Uler et brere et Mahomet huchier 
D une grant liue oist l en le noisier 
Et li Francois ne se uellent targier 
De totes parz font l asaut commencier 
Que ne sorent paien quel part gaitier 
Mes Aymeris qui tant fet a proisier 
Desor toz autres ce puis bien afichier 
Se penoit bien de l asaut enforcier 
A tot . c . homes qui molt l auoient chier 
Fist a la porte . i . fort asaut plenier 
Li . xx . tenoient . xx . granz haches d acier 
Le ior i furent merueillex charpantier 
Car tant i fierent et deuant et derrier 
Que les ais font totes fandre et percier 
Et par deuant font le flael brisier 
Et cil dedanz ne se porent gaitier 
Que dedanz n entrent li uaillant cheualier 
Mes qui que fust en la qeue derrier 
Cuens Aymeris i est entrez premier 
Lors ueisiez Sarrazins destranchier 
L un mort sor l autre uerser et trebuchier 
Que ne lor ot lor deffanse mestier 
Fuiant s en uont uers le pales plenier 
A haute uoiz commencent a huchier 
Mahomet sire car nos uenez aidier 
uers le pales s en cuident reperier 
Mes ainz qu i fusent li cuiuert pautonnier 
En ont ocis Francois plus d un millier 
Qui la ueist conte Aymeri aidier 
Paiens ocirre au branc forbi d acier 
Testes et bras et piez et poinz tranchier 
Molt le deust aloser et proisier 
Tant fiert li cuens et auant et arrier 
Et auec lui maint uaillant cheualier 
Que il s en entrent el grant pales plenier 
El mestre estage fet s ensengne drecier 
Cuens Aymeris et au uent baloier 
Charles li rois si l apercut premier 
Naimon apele son mestre conseillier 
uez sire dus dist Charles au uis fier 
La merci Deu qui tot a a iugier 
Cuens Aymeris s est ia fet herbergier 
Ie uoi s ensengne la au uant baloier 
Foi que doi Deu le uerai iostissier 
Bien doit tenir la terre 
Sus el pales en l estaie plus grant 
Fu Aymeris au coraie uaillant 
Sone son cor hautement en oiant 
Ce senefie qu il est leanz auant 
Qant l enperere entendi l olifant 
En la uile entre a esperon brochant 
Et li baron le uont apres siuant 
D or et d argent trouerent leanz tant 
Que plus n en ot ne roi ne amirant 
Et qui uost armes ne destrier auferrant 
Hauberc ou hiaume ou espee luisant 
Assez en pot auoir a son talant 
Dex tant i trouent pain et uin et froment 
Et char salee et de fresche ensement 
La cite ot bien garnie Agolant 
Li rois qui tint le mestre mandement 
Et si troi frere qui furent roi puisant 
Mes li dui furent plus fol et non sachant 
Qu erent remes en Nerbone la grant 
Et Aymeris au coraie uaillant 
Ot ces . ii . pris entre lui et sa gent 
Rendu se furent qant ne porent auant 
Et Aymeris les ot fet maintenant 
Dedanz sa chartre metre sanz nul garant 
Dont puis n isirent en trestot lor uiuant 
Et li dui autre puent d ore en auant 
Par loisir querre le secors l amirant 
Car Charlemaine li rois au poil ferrant 
Et Aymeris qui tant ot hardement 
Iurent la nuit el plus haut mandement 
Et lor riche conpangne 
Qant ce ot fet Charlemaine li ber 
Qu il ot Nerbone qui tant fet a loer 
Ce poez croire grant ioie en dut mener 
Des sinagogues fist les Mahons oster 
L or et l argent en fist tot esgruner 
A ceus le fist departir et doner 
Qui remendront a la cite garder 
Un biau mostier font fere et conpaser 
Et les autieus beneir et sacrer 
Puis i ont fet establir et poser 
Un arceuesque sanz plus de demorer 
Por Damedeu seruir et ennorer 
Si i fist Charles offrir et presanter 
Le chief saint Pol ce dit en sanz fauser 
Qu il fist d Espengne auec lui aporter 
De ce fist il molt que gentis et ber 
Que au mostier a fet messe chanter 
Ainz qu il uosist de Nerbone torner 
Molt grant offrende i fist li rois doner 
Et li baron et li conte et li per 
I uont chascuns s offrende presanter 
Un besant d or o . i . marc d argent cler 
Apres la messe ne uost plus demorer 
Li rois ainz fet tout son oirre aprester 
Lors ueisiez ces cheuax enseler 
Metre ces frains e ces hernois trouser 
Grant ioie font ce sachiez sanz douter 
De ce q an France s en doiuent retourner 
Charles li rois n i uost plus seiourner 
Au departir en prist a apeler 
Aymeri de Nerbone 
Charles parole a la fiere uigor 
Aymeri frere molt auez bele tor 
Riche cite biau pales riche ennor 
Dedanz l estage del tans enciennor 
Porroiz menoir a ioie et a baudor 
uitaille auez a uos uiure maint ior 
S auez ceanz maint destrier misodor 
Et bones armes de diuerse color 
Haubers et hiaumes et escuz painz a flor 
Mar douteroiz cele gent paiennor 
S auez besong prez sui que uos secor 
Grant merci sire ci a molt grant amor 
Respont li cuens qui molt ot de ualor 
Si m eist Dex le pere criator 
Tant com uiurai uos tendre a seignor 
Et si n aiez onques de ce poor 
Que tant com puisse monter el misodor 
N auront paien ancontre moi seior 
Tant com uiurai les metrai en error 
Ia enuers aus ne quier auoir amor 
Ainz les metrai a duel et a tristor 
Tot por l amor Rollant le pongneor 
Et Oliuier le nobile contor 
Et por les autres qui tant orent ualor 
Q an Ranceuax furent mort a dolor 
Par Ganelon le felon traitor 
A cui Dex doint et honte et desennor 
Frans enperere por Deu le criator 
Qant uos uendroiz en la terre Francor 
uangiez uos en n i fetes lonc seior 
Com l an doit fere de felon traitor 
Si que trestuit li grant et li menor 
L oient conter iusqu en Inde maior 
Et que poor en aient traitor 
Si que iames uers lor lige seignor 
N osent panser einsi grant desennor 
Et dist li rois Par Deu le sauueor 
uos dites bien Dex uos croisse ualor 
Or uos penez de garder uostre ennor 
Dist Aymeris De ce n aiez poor 
Car se Deu plest le uerai criator 
N en perdrai ia demi pie ne plain dor 
Par la gent Sarrazine 
Charles li rois n i fist plus demoree 
Arrier s en uait en France la loee 
Aueques lui en a sa gent menee 
A Aymeri a Nerbone donee 
Et auec lui lessa en la contree 
Mil cheualiers de molt grant renommee 
Qui garderont la fort cite loee 
Et desfandront uers la gent desfaee 
Or lor doint Dex qu ele soit bien gardee 
Car au prendre a molt este redoutee 
A . xiii . contes fu aincois presantee 
Et tuit li . xiii . l orent bien refusee 
Mes cil la prist qui ait bone duree 
C est Aymeris a la chiere menbree 
Qui en fist puis c est uerite prouee 
Maint fort estor et mainte grant mellee 
uers Sarrazins la pute gent desuee 
Si desfandi bien uers eus la contree 
Qu il n en perdi demie ne denree 
Ainz a tant terre uers paiens conquestee 
Que partout fu de lui la renommee 
Des porz d Espangne iusqu a la mer betee 
Estoit l ensengne Aymeri redoutee 
Mes apres ce sanz nule demoree 
Li uint nouele qui pas ne li agree 
Dedanz Nerbone li fu dite et contee 
Q Hernaus ses peres auoit uie finee 
Sa mere ausin la contesse ennoree 
Qant il le sot dolor en a menee 
Mes il uoit bien qu il n i a recouree 
Une abaie a por eus estoree 
Ou il ot puis mainte messe chantee 
N orent plus d oirs c est uerite prouee 
Fors Aymeri a la chiere menbree 
En heritage li remest la contree 
Qui fu Hernaut a la fiere pensee 
Molt ot grant terre et riche et asazee 
Cuens Aymeris et gent molt redoutee 
Or li couenist fame 
Adont li loent li petit et li grant 
Aymeris sire por Deu onipotant 
Car prenez fame n alez plus atendant 
Dont eussiez biaus sire aucun enfant 
Qui del pais fust apres uos tenant 
S estes sanz oir ce sera dolor grant 
Ioie en auront Sarrazin et Persant 
Dist Aymeris Par le cors saint Amant 
Ie n en sai nule en cest siecle uiuant 
Qui aferist a moi ne tant ne qant 
Ou ne me soit molt pres apartenant 
Si m eist Dex le pere tout puisant 
Se ge n ai tele qui molt soit auenant 
Et qui soit sage et de parage grant 
Ie n aurai ouan fame 
Seignor baron ce a dit Aymeri 
Ie n en sai nule en France n en Berri 
Ne iusqu a Rome uraiement le uos di 
Qui ne me soit parente et ge a li 
Sire dist Hugues au coraie hardi 
Merueilles oi par Deu qui ne menti 
Ie an sai une par foi le uos afi 
Ainz de mes euz ausin bele ne ui 
Le uis a gent et le cors escheui 
Mes par ma foi ele est molt loinz de ci 
C est Hermeniart au gent cors seignori 
De Pauie est la dame que ge di 
Fille a un roi dont uos auez oi 
Desier fu cil que l engenoi 
Rois Bonifaces est ses freres ausi 
A Pauie est la dame que ge di 
Apres lor pere sont del regne sessi 
Maint haut baron et maint conte hardi 
L ont puis requise por uoir le uos affi 
Mes ainz n en uolt . i . seul prendre a mari 
L autrier uenoie de requerre merci 
Des . ii . apostres qui Deu furent ami 
Ce est saint Pere et saint Pol autresi 
Parmi Pauie . i . soir m en reuerti 
Cele Hermeniart au gent cors escheui 
Trouai seant desoz . i . arc uolti 
 . Xu . puceles auoit ensenble o li 
Demenda moi dont i estoie norri 
Et ge li dis De la terre Aymeri 
Por uostre amor la dame me chieri 
Et ennora hautement et serui 
Car bien auoit de uos parler oi 
Respont li cuens La seue grant merci 
Bon gre l en sai par le cors saint Remi 
Or en sai tant par Deu que ne menti 
Se ge ne l ai tel plet m auez basti 
Dont il morront . m . home feruesti 
Por l amor la pucele 
En non Deu Hugues uos la m auez loee 
Et maint autre homme la m ont pieca nommee 
Mes par celui qui mainte ame a sauuee 
Ne par la foi que ge ai presantee 
Charlon de France a la barbe mellee 
Se ge ne l ai chier sera conparee 
Car mainte tor en ert acrauentee 
Et mainte uile et arse et enbrasee 
Et de maint cors en ert l ame seuree 
S ele ne m est uolentiers presantee 
Lonbart auront iusqu a pou la mellee 
Car ge irai l oriflanbe leuee 
Iusqu a Pauie la fort cite loee 
Se la pucele m est uolentiers donee 
De mon pais sera dame clamee 
Et s ele m est escondite et ueee 
Por uoir uos di molt ert chier conparee 
Eincois que ge m en parte 
Sire dist Hugues li preuz et li senez 
De Bargelone qui molt fu redoutez 
Se il uos plest ia issi nel ferez 
Mieudre conseils uos en sera donez 
Si le feroiz se croire me uolez 
Se il uos plest biaus sire or m entendez 
Bailleroiz moi . lx . homes armez 
A cleres armes a destriers abriuez 
Bien soit chascuns uestuz et acesmez 
Et de coraie hardiz et adurez 
Des plus hauz homes que uos auoir porrez 
En uostre terre et aillors les querez 
Chascuns soit cuens o princes o chasez 
N a si haut home en trestoz ces regnez 
Qui tost ne uiengne a uos se le mendez 
Ia mar soit il de riens uostre fieuez 
Tant estes uos et cremuz et doutez 
Que par amors iront la ou uodrez 
Qant les auroiz a Nerbone asenblez 
Droit a Pauie au roi les trametez 
Ia ne fera tel tans ne tex orez 
Que n i soions ainz . xu . iorz passez 
Se Boniface est el pales trouez 
Bien li sera uoz mesages contez 
Cele pucele qui tant a de biautez 
Requerrons nos auant par amistez 
Et s il la uee que il soit tant osez 
Nos l anmenrons et si en ait mal grez 
Eincois en ert maint escuz estroez 
Et maint haubers desrouz et despanez 
Et maint Lonbars ocis et desmenbrez 
Aymeris l ot si s en est ris assez 
Hugues fet il bon conseil me donez 
Se uos ce faites que uos me deuisez 
A toz iorz mes seroiz de moi amez 
Si uos donrai . ii . chastiax lez a lez 
Dont uos seroiz seruiz et ennorez 
Sire dist Hugues uc . merciz et grez 
La dame auroiz eincois . ii . mois pasez 
Ceanz dedanz Nerbone 
Cuens Aymeris n i uolt plus delaier 
Par ses contrees fet ses mes enuoier 
As plus hauz homes qui plus font a proisier 
Par les mesaies lor fait dire et proier 
Que a lui uiengnent ainsi com il l ont chier 
Se a lui ueillent mes auoir recourier 
Et cil si font sanz point de respitier 
 . LX . per gentil et droiturier 
uindrent a lui aincois . i . mois entier 
Et . xx . en ot Aymeris au uis fier 
Aueques lui en son pales plenier 
Qui a lui sont a boiure et a mengier 
Et tuit le tienent por seignor droiturier 
Car de lui tienent lor terre a iostissier 
Qant sont ensenble li . lx . princier 
Cuens Aymeris les prist a aresnier 
Seignor baron ne uos doi pas noier 
Talanz m est pris que ge prengne moillier 
Si m en ueil ainz a uos toz conseillier 
Si comme a ceus que molt doi auoir chier 
Et que molt ueil ensenble mercier 
Qant de uoz terres m estes uenu aidier 
Une pucele fille au roi Desier 
Me loent molt mi baron cheualier 
Suer Boniface qui molt fet a prisier 
Maint gentil home la sont ale proier 
Toz les refusse si com i oi tesmoingnier 
N en i a nul dont ne face dengier 
Foi que doi uos ia celer nel uos quier 
Se ge ne l ai n aurai ouan moillier 
Dient li prince Fetes i enuoier 
De par uos soient . lx . mesagier 
Qui pas ne soient ne coart ne lanier 
Mes tuit haut home et coraieus et fier 
Qui bien sauront le mesage noncier 
Et eus deffandre se il en ont mestier 
S an la uos done ce fet a mercier 
Et s an la uee uendue sera chier 
Pauie fetes crauenter et brisier 
Et le pais gaster et essillier 
Roi Boniface feroiz uilment tretier 
Dist Aymeris Bien fet a ostroier 
Dient si home Pansez de l esploitier 
Eslisiez les sanz plus de respitier 
Toz les mesages que uolez enuoier 
Respont li cuens N auons que delaier 
Hugues ira et Garin le lancier 
Fouques de Fors et Acharz de uiuier 
Li quinz Bernarz et li sistes Gontier 
Raoul li semes li huitiemes Braier 
Herchanbaut . ix . et . x . a Engelier 
A Girart . xi . et xii . a Berengier 
A Huon . xiii . et . xiiii . a Bruier 
A Milon . xu . . xui . erent a Renier 
Et . xuii . a Bueuon le guerrier 
Et . xuiii . esteront a Garnier 
Et . xx . seront a Tierri et Fouchier 
C est la tierce partie 
uint en i a qui sont preu et cortois 
 . XXI . furent a Guillaume de Blois 
Et . xxii . a Iociaume as crins blois 
Et a Guion furent il . xxiii . 
Et . xxiiii . a Mauduit l Espangnois 
Et . xxu . a Ensel d Orlenois 
Et  xxui . a Loihier de Genois 
Et . xxuii . a Girart l Aualois 
Les . xxuiii . parfist li cuens Gaufrois 
 . XXIX furent a Bernart l Aubiiois 
Les . xxx . fist li preuz dus Godefrois 
Cil iront a Pauie 
Trente baron furent cil que ge di 
Qui tuit iront por la fame Aymeri 
 . XXXI . furent au conte Sauari 
Et . xxxii . a Gaidon le hardi 
Et . xxxiii . furent a Esmauri 
Et xxxiiii . furent au conte Gui 
 . XXXu . furent au chastelain Henri 
Et . xxxui . a Geufroi de Ponti 
Et . xxxuii . au senechal Guerri 
XXXuIII . furent au Loherant Tierri 
Et . xxxix . au preu conte Ferri 
Cil tint Bediers et Terrasconne ausi 
Si en ot fet feaute Aymeri 
XL . per furent a Alori 
Qui tint Estanpes auec Monleheri 
Tuit cil xl . que uos ai nommez ci 
Iront la dame querre 
Tuit cil . xl . que nome uos auon 
Iront ensenble a coite d esperon 
Querre Hermeniart a la clere facon 
Et . xx . auec seront lor conpangnon 
Qui sont haut home et cheualier baron 
La conpangnie conduira . i . hauz hon 
De Monpancier l apelerent Guion 
Et cil de Chartres qui Aliaumes ot non 
Cil portera deuant le confanon 
Gautiers del Mans et Garins de Loon 
Sanses d Orliens qui fu de grant renon 
Li cuens Guimarz et Ors de ualbeton 
Et de Galice Aymes li gentis hon 
Ieufroiz d Aniou et Hunaus le Breton 
Hernaus de Mez et Landris de Mascon 
Et Iocerans et de Police Oton 
Si fu aueqes Fouques de Morillon 
Li cuens Rotrox et Basins de Diion 
Ensenble o eus Fauques de Monieucon 
Si fu auec Gibers de Terrascon 
Et li uintiemes Girarz de Rosillon 
Ce sont . xx . per del roiaume Charlon 
Et li . xl . que nomme uos auon 
Ensenble furent . lx . conpangnon 
Qui estoient duc ou conte ou baron 
Ou chastelain ou per de grant renon 
Cil en iront qui q an poist ne qui non 
Querre la dame a la clere facon 
En la cit de Pauie 
Cil mesagier que ge uos ai nomme 
Furent . lx . esleu et nonbre 
Prince et baron duc et conte chasse 
Lor oirre aprestent n i ont plus demore 
Congie demendent es cheuax sont monte 
Et Aymeris si les commende a De 
Le glorieus le roi de maieste 
Qui les conduie trestoz a sauuete 
Et li baron s en sont a tant torne 
Mes ne uont pas com uilain esgare 
Richement sont uestu et acesme 
Robe de soie mantel de gris forre 
Auoit chascuns a son col afuble 
Lor chauces furent de paile et de cende 
Et lor soler de cordouan oure 
Chascuns cheuauche bon mulet seiorne 
Ou palefroi richement ensele 
Seul li lorain qui estoient dore 
ualoient bien tot l or d une cite 
u . escuiers aa chascuns d aus mene 
Qui bien estoient garni et conree 
En destre moinent maint destrier abriue 
Or et argent et armes a plente 
Maint bon hauberc et maint hiaume ieme 
Et maint espie et maint escu liste 
Dont lor seignor seront tost adobe 
S il uoient chose qui ne lor soit a gre 
Car molt estoient cheualier adure 
Et si n estoient pas trestuit d un ae 
En . iii . aages estoient deuise 
Li . xx . en furent uiel et chanu barbe 
Et li . xx . autre furent assez puisne 
Li autre . xx . iouencel alose 
Li . xx . plus uiel que ge uos ai nomme 
Portoit chascuns . i . bon ostoir mue 
Et li puisne qui sont de grant barne 
Chascuns de ceus porte . i . faucon rame 
Et li . xx . iuenne bacheler redoute 
Chascuns d aus a . i . espreuier porte 
Mes tuit sont sage et bien enlatime 
N a cort el monde n en la crestiente 
Ou il ne fussent par reson escoute 
Se Boniface n a or le cuer sene 
Que par conseil ou par sa grant fierte 
Ne ueille fere riens de lor uolente 
Tost li mouront tel plet en sa cite 
Dont . c . Lonbart seront a mort liure 
Por l amor la pucele 
uont s en li mes sanz nule demoree 
Molt ont ensenble grant ioie demenee 
Mainte parole ont dite et deuisee 
Cheuauchant uont a grant esperonnee 
Tant qu il costoient . i . brueil lez une pree 
Malarz et anes ont pris en la contree 
Que planteiue riuiere i ont trouee 
A tant encontrent a senestre a l entree 
 . I . Alemant de molt grant renommee 
uiellarz estoit s ot la barbe mellee 
C ert Sauaris qui grant gent a menee 
 . IIIc . estoient chascuns la teste armee 
Des Alemenz des mieuz de sa contree 
uestu estoient comme gent mal senee 
Chascuns auoit une gonele lee 
Et une iupe de gros agniax forree 
Solers a ganches et chauces hauetees 
Amuce el chief et par deuant orlee 
Si ot chascuns ceinte molt longue espee 
Une toise ot s ele fust mesuree 
Et targe auoit roonde au col posee 
Et si cheuauchent comme gent forsenee 
Tel i ot iue a qeue recopee 
Ou haut cheual a grant teste leuee 
Et qant il ont nostre gent auisee 
En haut s escrient comme gent desfaee 
Godehelpe a molt grant menee 
Mes Sauaris qui ot la barbe lee 
Parla romanz que la terre ot usee 
Contre noz contes s en uet de randonee 
Qant pres d eus fu s a sa uoiz escriee 
Ou iroiz uos fole gent esgaree 
Qui est uos sire et de quele contree 
Normanz senblez c est uerite prouee 
Qui tel orgueil menez et tel ponee 
Ainz que uoiez de Pauie l entree 
Sera molt chier cele robe achetee 
N en enmenroiz uaillant une denree 
Et dist Ieufroiz a la chiere menbree 
S ainsi le fetes molt ert France auilee 
Et nos aurons bien proece oubliee 
Par ce Seignor qui fist ciel et rousee 
Por seul itant que tel auez ianglee 
En auroiz uos une itele sodee 
C ainz n acointastes ainsi pesme iornee 
Pou sauez ore quel gent auez trouee 
Fil a putain fole gent desfaee 
Dont n auons nos chascuns trenchant espee 
Et bones armes teles com nos agree 
Et bon destrier qui cort de randonee 
Par saint Denis ainz que soit la uespree 
Auroiz uos si cele barbe tiree 
Que cele iupe en ert ensanglantee 
Dist Sauaris Bien l auoie en pansee 
Tout uoirement di ge uerte prouee 
Que Normant estes qui menez tel posnee 
Bien i ert as paroles 
Qant l Alemant orgueillex entendi 
De Rosillon Girarz au cuer hardi 
Un pou sourist et puis si respondi 
uassal fet il uos n auez pas menti 
Normenz i a et Angeuins ausi 
Et li mieuz sont Francois bien le uos di 
Droit a Pauie alons sachiez de fi 
A Boniface le bon roi seignori 
Querre Hermeniart au preu conte Aymeri 
Sa bele suer don nos auons oi 
S il la nos done sachiez buer la norri 
Onques mieuz dame mariee ne ui 
Et s il nel fet par uerite le di 
Onques de riens tant ne se repanti 
Qu il et si home en seront mal bailli 
Si en uerra tout son regne apouri 
Puis l enmenrons tot malcoit gre li 
uos i mentez uassal dist Sauari 
Car cele dame dont uos parlez ici 
Me fu donee . ii . anz a et demi 
Plus m a coute por uoir le uos afi 
Que n a uaillant uostre conte Aymeri 
S ore alez plus auant ie le uos di 
Ia seroiz tuit pris et mort et honni 
Mes alez tost ariere 
Seignor uasal n alez plus en auant 
Ce lor a dit Sauari l Alemant 
Ie uos chalong la pucele auenant 
S auant alez folie feroiz grant 
N en remenroiz palefroi n auferrant 
N auberc n espee ne hiaume reluisant 
Li conte l oient molt lor uait ennuiant 
Li cuens Guiz dist hautement en oiant 
Seignor baron c alez uos atandant 
Dont n oez uos ce gloton souduiant 
Qui ne nos prise la montance d un gant 
Ainz nos uait ci par orgueil menacant 
Ia somes nos tuit cheualier uaillant 
Et mesagier Aymeri le puissant 
Au meillor home de cest siecle uiuant 
Se cist gloton s en uont ainsi gabant 
Dont somes nos uaincu et recreant 
Armez uos tost trestot de maintenant 
Ses asaillons et derriere et deuant 
Et cil si font n i uont plus delaiant 
Endementiers que il uont ranponant 
Les armes traient escuier et sergent 
Dont lor seignor s armerent erranment 
Et d autre part s arment li Alemant 
Qant arme sont trestuit a lor talant 
Chascuns remonte el destrier auferrant 
Et pant au col le fort escu pesant 
Et puis s en uont a esperon brochant 
uers la gent d Alemengne 
Ce fu en mai que la rose est florie 
Que bois foillist et herbe reuerdie 
Que li mesage aloient a Pauie 
Li Alement lor firent asaillie 
Qu il ancontrerent es plains de Lonbardie 
Mes li mesage sont de grant baronnie 
Arme se sont comme gent bien hardie 
uers Alemenz brochent par aatie 
Qui trois . c . furent d une connestablie 
Et cil lx . mal est l ueure partie 
Mes por ice nes refuserent mie 
Li uaillant conte qui ont grant seignorie 
Ainz les requierent par molt fiere aatie 
Et Alement ont lor gent establie 
Chascuns en haut Godeherre s escrie 
Ainz mes ne fu par itele folie 
Tele bataille fete ne commencie 
Por Ermeniart la dame de Pauie 
Ont commencie le ior tele enuaie 
Dont plus de . c . en perdirent la uie 
Mes Sauaris a la barbe florie 
Qui la pucele uost auoir a amie 
Qant uoit les contes et lor grant baronnie 
Qui si sont fier et de tel seignorie 
Entr eus et soi a mis sa conpangnie 
Si uait derriere por ce qu il ne uost mie 
Que il eust la premiere enuaie 
Par deuant lui mist sa gent esbaie 
Qui de la mort se doute 
Sauaris fu coarz de grant maniere 
Entre sa gent se trest bien loinz arriere 
Car n auoit cure de la ioste premiere 
Prist une lance qui ne fu pas d osiere 
Et la bataille commence grant et fiere 
Chascuns des contes desploie sa baniere 
Les destriers brochent qui corent com leuriere 
Un Alement deuant a l ancontriere 
Ala ferir chascuns en tel maniere 
Parmi l escu de sa lance pleniere 
Nel pot tenir cengle ne estriuiere 
Que il n en chiee tel . xiii . en la podriere 
Qui n ont mestier fors que gesir en biere 
Et Sauariz qui se fu trez arriere 
Esperonna sa grant iue corsiere 
Et uait ferir Hugon par de derriere 
De Bargelone a la hardie chiere 
Brise sa lance ne remest pas entiere 
Mes ainz li cuens n en guerpi estriuiere 
Son cheual torne par la resne dobliere 
uers Sauari a tornee sa chiere 
Se le trouast bataille i eust fiere 
Mes cil s en est tornez fuiant arriere 
Por garantir sa uie 
Granz fu et fiere la bataille en la plangne 
D anbedeus parz crierent lor ensengne 
A tant es uos Goniot d Alemengne 
Nies Sauari de sa seror germaine 
Il esperonne la grant iue brehangne 
Et uet ferir Aymer de Losengne 
Un des meillors de tote la conpengne 
L escu li perce et l auberc de Sartengne 
Mort le trebuche del bon destrier d Espengne 
Grant duel en ont li prince et li chatengne 
N i a celui qui forment ne s en plengne 
Por lui uengier a desploie s ensengne 
De Rosillon Girarz sanz demorengne 
Fiert Goniot dont il a grant engengne 
Ne li ualut l escu une chastengne 
Mort l abati del destrier d Alemengne 
A tant es uos conte Gui le chatengne 
Prant le destrier que il uoit en la plengne 
Car li suens fu naurez par mi l entrengne 
C aler ne pot a plain ne a montengne 
Desus celui monte sanz demorengne 
Qui molt bien li agree 
La bataille ont fierement maintenue 
Li mesagier cui Gesu face aiue 
De Rosillon Girarz molt s esuertue 
Point le destrier qui molt tost se remue 
Del fuerre a trete l espee tote nue 
Un Alement en fiert qui ot non Hue 
Desor la targe que il li a fandue 
Tranche la maille de la broigne menue 
Et la grant iupe que il auoit uestue 
Tot contreual est l espee corue 
La destre hanche a li brans conseue 
Ausin li tranche com . i . rain de cegue 
Estort son cop contre terre le rue 
Ainz n ot pooir de dire Dex aiue 
Tantost li fu l ame del cors issue 
Qant Sauaris uoit la descouenue 
De mautalant toz li sans li remue 
S ensengne escrie et sa gent est uenue 
Et Sauaris les semont et argue 
Qant cil l antandent l un crie et l autre hue 
Li plus hardiz a tel poor eue 
Par poi qu il n ont corne la recreue 
Car des mesages chascuns si s esuertue 
Et la bataille ont si bien maintenue 
Onques mes ior tele ne fu ueue 
Es plains de Lonbardie 
Sauaris fu et si home en dotence 
Qant les barons uirent de tel puissence 
N i a celui n ait brisiee sa lance 
S ont les brans trez ou il ont grant fiance 
Cui il consiuent morz est sanz demorance 
Sauaris uoit lor fiere contenance 
Il iure Deu qui toz les biens auance 
Que il fist trop folie et grant enfance 
Qant encontre aus mut orgueil ne bobence 
Mes puis qu il sont torne a mesestance 
Mieuz ueut morir que n en prengne uengence 
De ceus qu il a perdu sanz recourance 
Lors sone . i . cor et l estor recommence 
Ensenble fierent sor les barons de France 
Li uns d espee et li autres de lance 
Mes li baron n ont poor ne doutence 
Ainz se desfandent com gent de grant puissence 
Sanses d Orliens fiert Gontart de ualence 
Et Garins fiert Guerri de ualsilance 
Et li cuens Guiz Maleffort de Briance 
Morz les trebuchent qui que en ait pesance 
Cil mar uirent la guerre 
La bataille est molt fort et aduree 
Sauaris l a molt formement redotee 
Car il ueoit sa gent desconfortee 
Par pou que n est tote en fuie tornee 
Mes durement ra s ensengne escriee 
Tot entor lui ra sa gent aunee 
Es uos pongnant a grant esperonnee 
 . I . Alement qui menoit grant posnee 
Helpins ot non cuens fu de ualsegree 
Fouques qui tint de Poitiers la contree 
Fiert le traitre qu il n i ot arestee 
Que sa lance a brisiee et tronconnee 
Mes ainz qu il ait sa resne retornee 
Le fiert li ber sor la targe listee 
Que il li a fandue et estroee 
Et desmailliee la broine et desafree 
Mort l abati tot enuers en la pree 
Tant d armeure com il ot aportee 
A li ber Fouques son escuier donee 
Et cil s arma tantost sanz demoree 
La broine uest qui fu fort et serree 
Puis lace l iaume si a ceinte l espee 
Fouques ses sires li dona la colee 
Cheualiers fu par bone destine 
Et il fu puis de molt grant renommee 
Monte el destrier a la sele doree 
Pant a son col la grant targe roee 
Que l Alement i auoit aportee 
Prist . i . espie qui l alemele ot lee 
Fist . i . esles aual parmi la pree 
Un Alement li uint a l ancontree 
Et cil le fiert par molt grant airee 
L escu li perce et la broine a fausee 
L espie li met tres par mi l eschinee 
Mort le trebuche et l ame en est alee 
Francois le uoient grant ioie en ont menee 
A haute uoiz ont monioie escriee 
Dex aidiez sire com bone destinee 
D Aymer est la perte recouree 
Le bon uassal qui la uie a finee 
Cist est ses nies fiz sa seror l ainnee 
Bien doit tenir la terre et la contree 
Qui fu son oncle a la chiere menbree 
Mal ait par cui il an perdra denree 
Q an lui ert bien tout par droit asenee 
Or est la nostre conpangne restoree 
Or resomes . lx . 
Fort fu l estor et la bataille grant 
Molt sont li conte de l escuier ioiant 
Qui fu armez et sist en l auferrant 
Et cheualiers fu des lors en auant 
Bon conpagnon ot en lui et uaillant 
Or sont . lx . ausin comme deuant 
Mes ne sont pas an l estor a tant qant 
Que . iii . cenz furent au moins li Alement 
Par la bataille uint Gracien pongnant 
 . I . Alemanz desor une iue grant 
Et uait ferir Girart le conbatant 
Par de derriere que cil garde n en prant 
Plaine sa lance l abat de l auferrant 
Qant Guiz le uoit s en ot le cuer dolant 
uoir dist li cuens trop m auez fet dolant 
Cil m auoit hui done cheual corant 
C as abatu par traison si grant 
Et seu tenoie por ami et parent 
Se or nel uenge ne me pris pas . i . gant 
Le destrier broche qui ne uait mie lent 
Fiert Gracien en la targe deuant 
Desoz la bocle li pecoie et li fant 
Et le hauberc li desmaille et desment 
Par mi le cors li mist l espie tranchant 
Encontre terre l abati mort sanglant 
Puis tret l espee par molt fier mautalant 
En mi sa uoie encontre . i . Alement 
Del branc d acier li fiert . i . cop si grant 
Que il li tranche la teste maintenant 
S ansengne escrie Baron ferez auant 
Lors recommence . i . estor molt pesant 
Mes ne sont mie encores a tant qant 
Car trois canz furent li gloton soduiant 
S an ont il mort . c . a terre gisant 
Mes Francois orent un auentaie grant 
Pres de . iiic . escuier et sergent 
Qui tuit estoient coraieus et uaillant 
S i sont arme le ior de maintenant 
A l estor uont a esperon brochant 
Lors recommence la bataille plus grant 
Car cil qui sont de ferir desirrant 
Ocient tout qanqu il uont atengnant 
Qant Sauaris uoit cel enconbrement 
A l einz qu il pot s en est tornez fuiant 
Dist a ses homes N alez plus atendant 
Ce sont deable par le mien escient 
Se a uerziaus estions ca deuant 
Lors aurions et secors et garant 
Mes freres est li euesques Morant 
uengera nos de ceste male gent 
Qui ca derrier nos chacent 
Alement fuient n osent plus delaier 
Et li Francois pensent de l enchaucier 
Mes Sauaris s en uet fuiant le premier 
Si home apres qui n ont soing de targier 
N i uont querant ne uoie ne sentier 
Cil est honiz qui est au derrenier 
Car li baron pansent de l enchaucier 
Maint en i font uerser et trebuchier 
Qui n orent puis pooir de redrecier 
Apres aus uont li uaillant escuier 
Qui uost auoir ou armes ou destrier 
Assez en pot celui ior gaengnier 
Tant en ot pris com il lor fu mestier 
Les bones armes font troser et chargier 
Et Alemant s en uont sanz atargier 
Iusq a uerziaus ne finent de brochier 
La cuident bien maintenant herbergier 
Mes cil dedanz qui les uirent chacier 
Lor firent bien les portes uerroillier 
Car il se criement de la cite brisier 
Et Sauaris commenca a huchier 
Ourez la porte sanz plus de delaier 
Car ci nos chacent deable et auersier 
Mes cil dedanz uont as murs apoier 
Pierres et fuz font aual desrochier 
ueillent ou non les ont fet trere arrier 
Mes Sauaris ne s i sot si gaitier 
Que . i . Lonbarz nel ferist par derrier 
El haterel d un grant caillo plenier 
Que tout le hiaume li a fet defroisier 
Et par desoz le haterel sengnier 
De son cheual le fist ius trebuchier 
Qant cil le uoit le sans cuide changier 
Poieur ostel ne pot mes acointier 
Que la cite ou cuida herbergier 
Mes li Francois pensent de l esploitier 
Outre s en uont n i uellent delaier 
Le chemin uers Pauie 
uont s en Francois qui le chanp ont fine 
Droit uers Pauie se sont achemine 
A Bardeline sont li conte passe 
C estoit une eue roide de grant fierte 
Mortiers et Gauz ont apres trespase 
Tant ont li conte esploitie et erre 
Que de Pauie uirent la fermete 
Oiez coment il lor est encontre 
Roi Boniface ont el chemin troue 
uient de riuiere ou le ior ot este 
A pou de gent repere en sa cite 
Deuers senestre a li rois regarde 
uit la podriere el grant chemin ferre 
Et les mesages qui uienent aroute 
Dist a ses homes Auez uos esgarde 
Ne sai quel gent uienent ci abriue 
De pelerins i a a grant plante 
A Rome uont a l apostre ennore 
Anuit seront a Pauie ostele 
Atandons les si orrons lor panse 
Dient si home A uostre uolente 
Entor le roi sont si home areste 
Mes ainz qu eussent lor mulet estale 
uindrent pres d eus li mesage menbre 
Et qant li rois uoit qu il sont adobe 
Et a choisi des armes la clarte 
uoit tante ensengne tant panon de cende 
Et tant hauberc et tant escu liste 
Et tante lance et tant hiaume ieme 
Tel poor ot tout a le sans mue 
Dist a ses homes Folie auons pense 
Que pelerins cuidons auoir troue 
Ce ne sont pas pelerin en non De 
D aler a Rome n ont pas cist uolente 
Nul pelerin ne uont ainsi arme 
Car cist si ont armes a grant plante 
Et lor bordon si sont lonc et ferre 
Bien senblent gent de mal fere apense 
Cil de Torins ce sai de uerite 
Et de Barbastre m ont molt coilli en he 
Gaitier me font plus a d un an pase 
S il me tenoient assez auroie oure 
Ie crien que ci n aions trop demore 
Car ge ne sai que cist ont en pense 
Alons en tost en la bone cite 
Si lor fermons les portes 
Rois Boniface s en est tornez fuiant 
Droit uers Pauie a esperon brochant 
Et tuit si home le uont de pres siuant 
Cil fu ainz enz qui ot cheual corant 
Qant il sont enz lie en sont et ioiant 
Les portes ferment apres eus maintenant 
Puis sont monte sor les murs par deuant 
Nostre baron s en uont molt merueillant 
Dist l un a l autre C est deable grant 
De nule part ne trouons biau senblant 
uez Boniface que alions querant 
Or l auions ci troue maintenant 
Si cuidions dire nostre talant 
Mes or s enfuit a loi de recreant 
Totes les portes nos fet fermer deuant 
Or nos poons hors herbergier au uent 
Que anz auons mauues herbergement 
De Rosillon Girarz parla auant 
Seignor baron ne uos esmaiez tant 
Li rois est ci dedanz son chasement 
Si puet bien fere auques de son commant 
Ne sauez pas ore son hardement 
Par auenture il ne uoit pas souant 
En cest pais uenir si fete gent 
Qui auec eus portent tant garnement 
Si nos fet clorre ses portes au deuant 
Por ce qu il n a de guerre nul talant 
Mes or alons auant tot sagement 
Ie parlerai a lui premierement 
Se poions parler tant sagement 
Qu eussions pris leanz herbergement 
Foi que doi Deu qui ne faut ne ne ment 
Ne criendrions puis son dangier granment 
Ainz porrions parler seurement 
Dient li conte Ci a conseil molt gent 
Alons en dont sanz nul arestement 
Gardez que uos aiez bon escient 
Por rouer la pucele 
Francois cheuauchent sanz plus de demorer 
De ci as portes ne uodrent arester 
uoient le roi desor les murs monter 
Li dus Girarz fist forment a louer 
Et molt sot bien cortoisement parler 
Ou uoit le roi seu prist a saluer 
Cil Damedeus qui nos dengna former 
Et que deuons et croire et aorer 
Gart Boniface le roi qui tant est ber 
Amis fet il et cil te puist sauuer 
Que ge t oi ci amentoiure et nomer 
Quele gent estes nel me deuez celer 
Cortoisement ses ta reson conter 
Sire fet il ia l orroiz sanz fauser 
Mesagier somes ne uos couient douter 
Pes et amor uos uenons aporter 
N auons talant de guerre demener 
Mes ennuit mes nos fetes osteler 
Dedanz Pauie seu uolez creanter 
Iusq au demain que il sera ior cler 
Dist Boniface Ia nel uos quier ueer 
Tantost lor fet les portes desfermer 
Et a chascun fist bon ostel liurer 
Puis les en prist molt bel a apeler 
Seignor fet il . i . don uos ueil rouuer 
Et par amor le uos ueil demander 
Que tuit soiez auec moi au souper 
Et le matin encores au disner 
Tant com uodroiz auec moi seiorner 
uos ferai toz richement conreer 
Ne quier que ia uos doie riens couter 
Sire font il ce fet a mercier 
Mes por . c . mars de fin or et de cler 
Nel porrions otroier ne greer 
Car trestuit somes riche baron et per 
S auons tout ce que uolons demander 
Puis ier en ca ce sachiez sanz fauser 
Nos a Dex fet plus d auoir conquester 
Que ne porroient . xxx . somier porter 
Tant en ferons et despendre et doner 
Dedanz Pauie ainz q an doions torner 
Que li plus poures s en porra bien loer 
Ia n i ferons nostre mengier ueer 
A pelerin qui o nos ueille entrer 
N a trespasant c ait mestier de souper 
N omme qui sache deduire ne chanter 
Ne un ne autre n en ferons destorner 
Dist Boniface Gentil estes et ber 
Se uos uolez tel barnaie mener 
Dont estes uos trop riche 
Rois Boniface fu nobiles et fiers 
Mes molt li poise des gentis mesagiers 
Qui si refusent son boiure et ses mengiers 
Auis li est que c est granz reprouiers 
Se ses uiendes preissent uolentiers 
Ennor li fust ses en eust plus chiers 
Et li mesage descendent des destriers 
Les ostieus ont fet prendre as escuiers 
Et Boniface s en uet endementiers 
Deuant lui fet mender les bolengiers 
Et toz les feures et toz les tauerniers 
Toz les ciriers auec les poisoniers 
Ceus qui fein uendent et toz les aueniers 
Ceus qui char uendent et auec les merciers 
Les peletiers et les cordoenniers 
Toz ceus qui font en la uile mestiers 
Seignor ce dist Boniface li fiers 
Ci a uenu . lx . mesagiers 
Ainz mes ne ui si nobles cheualiers 
Toz dus et contes et molt riches terriers 
N i a celui qui n ait . u . escuiers 
En destre font mener les bons destriers 
Et granz auoirs trouser sor les somiers 
Portent faucons ostoirs et espreuiers 
Chiens et brachez et uiautres et leuriers 
A uos coment qui faites les mestiers 
Que lor uendoiz toz uoz auoirs si chiers 
Une denree . ii . solz ou . xx . deniers 
Aincois que past demain li iorz entiers 
Mengeront il auec moi uolentiers 
Sire font il par les sainz de Poitiers 
Cist bans nos est a fere molt legiers 
Se acheter uellent de noz mestiers 
Nos lor uendrons mien escient si chiers 
C onques uiande outre mer as paumiers 
Ne fu si chier uendue 
Rois Boniface s en uet en son donion 
Par la cite herbergent li baron 
Es bons ostieus antor et enuiron 
Font aporter uitaille a tel foison 
Com se trestout ne coutast . i . bouton 
Qui ot a uendre bon luz ou bon saumon 
Mar le feist s a deniers peser non 
Auoir en pot tant comme il li fu bon 
 . C . mars d argent . i . ors i uendoit on 
Et . xxx . liures . i . cras cerf de seson 
Et la perdriz uendoit on . i . mengon 
Et la geline . x . solz o le chapon 
Ainz ne trouerent si chiere uenoison 
Si chier oisel char fresche ne poisson 
Tant chier lor fust uendue a desreson 
Qu il an prisassent la chierte . i . bouton 
De tot en font porter a tel foison 
Com s il eussent tout troue a bandon 
Ce resanble barnaie 
Molt demenerent li baron grant fierte 
Le pain font querre par tote la cite 
Qui ot gastiax ou blanc pain belute 
uendre le pot si a sa uolente 
Que mieux l en fu iusq a . i . an passe 
Car tant menoient largece et richete 
Q ainz ne trouerent de riens si grant chierte 
Qu il n en eussent ausin large plente 
Com s il eussent tot por neant troue 
Ce ior meismes n i ot plus demore 
S en uet . i . mes el grant palais liste 
A Boniface l auoit dit et conte 
En non Deu sire or torne a folete 
Ce c a uoz homes auiez comende 
Cil mesagier qui sont en la cite 
Demeinent trop orgueil et grant fierte 
Il n ont poisson en la uile troue 
Oisel ne char qu il n en aient porte 
uostre cite ont mise en tel chierte 
Que pelerin n omme de mere ne 
N i trueuent riens por denier monnee 
Tant en ont ia cist mesage achete 
Qant li rois l ot forment l en a pese 
Par foi fet il or me torne a uilte 
Apres ce ban ra plus fort commende 
Que il n i ait estrenge ne priue 
Poure ne riche n omme de mere ne 
Qui buche uende por denier monnee 
As mesagiers qui la sont ostele 
Qant ce entandent li prince et li chase 
Qui lor mengier auoient achete 
Sachiez de uoir ne lor fu pas a gre 
Entr eus en sont a . i . conseil ale 
De Monpancier a Guiz premiers parle 
Seignor fet il or nos fet grant uilte 
Rois Boniface qui ce a comende 
Mengier char crue n auons pas ause 
Se la menions ce sera laschete 
En noz pais nos sera reproue 
Par ce Seignor qui le mont a forme 
Se uolez croire mon dit et mon pense 
Ia serons tuit maintenant adoube 
Si asaudrons ce roi desmesure 
La sus amont en son palais liste 
Ocirons le uoiant tot son barne 
Puis enmenrons sa suer au cors molle 
uoiant sa gent et s en aient mal gre 
Ce dist Girarz Onques ne soit panse 
N est pas barnaies de fere folete 
Dont n est il sires et rois de son regne 
Droiz est q an face ce qu il a commende 
Puis que des buches a l en son ban crie 
Si achetons groses noiz a plente 
Et de bon madre henas s il sont troue 
Puis qu il seront dedanz le feu gite 
Ne uerroiz rien qui giete tel clarte 
Trop somes nos plein de grant richete 
Prince et baron de molt haut parente 
Se despandons . m . mars d argent pese 
Ne nos en soit uaillant . i . oef pele 
Mes c a l ennor Aymeri le menbre 
Aions ce fet qu il nos a commende 
Dient li conte Molt auez bien parle 
Ainsi ferons com l auez deuise 
A ce qu il dit se sont tuit acorde 
Lor ban refont crier par la cite 
Qui henas a chier seront achete 
Li boriois l oient n i ont plus demore 
Desoz lor chapes en ont tant aporte 
Que il en ont . i . grant mont entasse 
Si chier lor uendent com il lor uint a gre 
A bon argent et a fin or pese 
Si grant auoir lor en furent done 
Et cil uilain rameinent a plante 
Muls et somiers qui sont de noiz trouse 
Qu il ont uendues tot a lor uolente 
Et li Francois ont tot el feu gite 
Des bons henas qu il ont fret et casse 
Et de noiz iauges ont le feu alume 
La flanbe i fiert qui giete grant clarte 
De ci as lates sont li brandon uole 
Par pou qu il n ont tot ars et enbrase 
Lonbart en sont forment espoente 
Dist l un a l autre Mal nos est encontre 
Ce sont ici uif deable et maufe 
Tuit li domage en soient retorne 
Sus Boniface le fol bricon proue 
Qui les mist en Pauie 
uint iorz seiornent li baron et li per 
Si richement com en puet deuiser 
Font chascun ior les mengiers conreer 
Les uenoisons et les ors font tuer 
Et qant les ont fet cuire et atorner 
N en dengnent il se petit non gouster 
Aincois font tot departir et doner 
Ia ne feront lor mengier deueer 
A nul qui ueille ne uenir ne aler 
Et cil qui ueut en puet assez porter 
Lonbart le uoient qui estoient auer 
Lor grant despans ne puent endurer 
 . I . mesagiers le uet au roi conter 
En non Deu sire molt fetes a blasmer 
Qant ces mesages fetes ci seiorner 
Ainz tel orgueil ne ui mes demener 
A roi n a conte n a prince ne a per 
En tel chierte font la uile torner 
Que trespasant n i puent osteler 
Ne il n i trueuent uiende a acheter 
Gentis rois sire fetes les en torner 
Li rois l antant n ot en lui c airer 
Par foi fet il or me doit molt peser 
Ie les ferai par deuant moi mender 
Sire fet il ia n en estuet parler 
Ainz uerriez la quinzaine paser 
Q an uostre ostel en dengnast . i . entrer 
Por ce que trop les feistes irer 
Qant lor feistes la buche deueer 
Ce resenbla folage 
Dist Boniface Par Deu le fil Marie 
Tout uoirement fu ce molt grant folie 
Qant de la buche fis fere tel banie 
Car li baron sont de grant seignorie 
Riens que facons ne prise une alie 
Molt tost porroit torner a estoutie 
S auques ainsi demorent en Pauie 
Mes ainz que plus soit la uile enchierie 
G irai a eus si ne demorrai mie 
Lors uait monter el mulet de Sulie 
Et moine o lui de sa gent grant partie 
 . XXX . Lonbarz ot en sa conpangnie 
Mes ainz qu il isse de la sale uoltie 
Rois Boniface les ensengne et chastie 
Et toz ensenble molt gentement lor prie 
Seignor fet il por Deu le fil Marie 
Qant uerroiz la cele grant baronnie 
Gardez uos bien que ne dioiz folie 
Car Francois sont une gent molt hardie 
Et si sont plain de grant cheualerie 
Qui lor diroit orgueil ne estoutie 
Tost le fandroient del branc iusqu en l oie 
Ia nel leroient por toz ceus de l auie 
Et s il auoient nostre gent enuaie 
Ainz en auroient a cent tolu la uie 
Que poissions d eus prendre auoir baillie 
Sire font il de ce ne doutez mie 
Ia se Deu plest ne lor dirons folie 
Dex nos en gart qui tot a en baillie 
Que a nos ne se prengnent 
Richement sont et chaucie et uestu 
Rois Boniface si ami et si dru 
Es cheuax montent n i ont plus atendu 
Iusq as ostieus aus barons sont uenu 
Et qant li conte les ont aperceu 
Contre le roi sont maintenant issu 
Li rois lor dit molt gentement salu 
De Damedeu le uerai roi Iesu 
Qui toz iorz est et totes eures fu 
Soiez garde franc cheualier menbru 
Bien uegniez sire cil li ont respondu 
Si auez uos uers nos grant tort eu 
Qui buche a uendre nos auez desfandu 
S il ne nos fust autre bien auenu 
Nostre mengier eussions mengie cru 
Seignor dist il n en soiez irascu 
Nel fis por mal foi que doi a Iesu 
Mes bien uodroie des or auoir seu 
S il uos plesoit por qu estes ci uenu 
Et por quel chose uos estes esmeu 
Fors de uostre contree 
Hugues parla li cheualiers gentis 
De Bargelone qui molt fu bien apris 
Biaus sire rois ce dist li cuens de pris 
Si m eist Dex li rois de paradis 
Nos somes tuit duc et conte et marchis 
N i a celui qui n ait riche pais 
Ca nos enuoie li preuz cuens Aymeris 
Li mieudre princes qui el monde soit uis 
Fiz fu Hernaut qui tant fu seignoris 
N a tel baron de ci a Saint Denis 
Com est li cuens qui ci nos a tramis 
Fors seulement Charlon o le fier uis 
Contre celui mie ne l aatis 
Mes apres lui a desor toz le pris 
Li cuens qui tient Nerbone et le pais 
Ce dont n ot cure ne prince ne marchis 
Tant redoutoient paiens et Arrabis 
Icil frans cuens que ge ci uos deuis 
Par nos uos mende biaus sire rois gentis 
Que li dongniez uostre suer au cler uis 
C est Hermeniart au gent cors seignoris 
Se li cuens l a par foi le uos pleuis 
Onques mes dame ne monta en tel pris 
Et si auroiz recoure tant d amis 
Ne douteroiz nul home qui soit uis 
Et se nel fetes de ce soiez toz fis 
A toz iorz mes sera uostre ennemis 
Aymeris de Nerbone 
Hugues parla li preuz et li cortois 
Prenez conseil fet il biaus sire rois 
Ce que uos di n est mie par gabois 
Se nos donez uostre suer demenois 
Dedanz Nerbone el palais maginois 
Sera contesse entreci c a un mois 
Et se nel fetes par Deu qui fist les lois 
uos en auroiz et hontes et ennois 
Tant amenrons cheualiers et hernois 
C aincois . i . an l aurons sor uostre pois 
Mes tel conseil prenez biaus sire rois 
Que nos dongniez la pucele as crins blois 
Riche doaire li ferons tot a chois 
Seu nommerons orendroit demenois 
Dame sera de tot le Biaulandois 
De Biscarrel et de tot Nerbonois 
Et de Marsone de ci en uiennois 
Qant Lonbart l oent si sont en granz effrois 
Dist l un a l autre Par Deu qui fist les lois 
Si fier doaire ne fist ne cuens ne rois 
Bien doit auoir la dame 
Dist Boniface Seignor or m entendez 
D une partie uos sai ge molt bons grez 
Qant par amor ma suer me requerez 
A Aymeri qui tant est redoutez 
Et d autre part me senble granz fiertez 
Qant uos par force auoir la uodriez 
Mes une chose sachiez qu est ueritez 
Molt est li hom fox et musarz prouez 
Qui fame prant outre ses uolentez 
Ia se li hom n est de sa fame amez 
N en sera bien seruiz ne annorez 
Mes ia de ce ne quier estre blasmez 
A la pucele irai se uos uolez 
Se ele ostroie ice que dit auez 
Donrai la uos uolentiers et de grez 
Dient Lonbart Dex en soit aorez 
Biaus sire rois or dont si uos hastez 
Dont n oez uos com dient granz fiertez 
Tant nos menacent toz nos ont effreez 
Ne sont pas home eincois sont uis maufez 
Alez biaus sire por Deu si lor donez 
Et cest pais molt tost en deliurez 
Se uos nel fetes uos en repantirez 
A ces paroles s en est li rois tornez 
Iusq au pales ne s est pas arestez 
Troua sa suer qui molt ot de biautez 
De ses puceles auoit o lui assez 
Li rois si fu sages et enparlez 
Andeus ses braz li a au col gitez 
Puis l en apele par molt granz amistez 
Ma bele suer uers moi en entendez 
Mariee estes se il uos uient a grez 
Au plus haut prince qui soit de mere nez 
Qui uos enuoie querre 
En une chanbre qui estoit peinte a flor 
Se sist li rois en son pales haucor 
Les lui sa suer a la fresche color 
Il li a dit belement par amor 
Ma bele suer ancui auroiz seignor 
Doner uos ueil . i . conte pongneor 
N a plus uaillant iusqu en Inde maior 
LX . per de la terre Francor 
uos uienent querre tuit sont duc et contor 
En ceste uile ont ia fet tel seior 
Qui a coute uc . mars puis cart ior 
Hermeniart l ot si li dist par amor 
Frere fet ele nel tenez a folor 
Foi que doi Deu le uerai criator 
Ie n aurai ia ne mari ne seignor 
Se . i . n en ai qui est de grant ualor 
C est Aymeris le noble pongneor 
Qui tient Nerbone et le pais d entor 
Que refuserent li grant et li menor 
Tant redotoient la gent Sarrazinor 
Et cil la tient par force et par uigor 
Et desfant si contre gent paiennor 
Q ainz n en perdi demi pie ne plain dor 
Et por ice q an le tient au meillor 
Ai ge uers lui si tornee m amor 
Se ge ne l ai n aurai mari nul ior 
Car de celui me puet uenir ennor 
Antan me quist Herchenbaus de Monflor 
uieuz est li rois si tret mes a foiblor 
Mes nel preisse par Deu le criator 
Por le tresor Charlon l enpereor 
Qu il an poist bien uenir desennor 
Que ia n eusse a lui pes ne amor 
S en uenist tost hontage 
Frere ce dit la pucele escheuie 
Por amor Deu qui tot a en baillie 
N aiez uos ia de grant auoir enuie 
Trop auez uos auoir et menentie 
Or uos ennuie la moie conpangnie 
Ce poise moi tant sui ge plus marrie 
Ne m en queisse a piece mouoir mie 
Antan me uint querre dedanz Pauie 
Cil d Apolice a molt grant baronnie 
Ce est rois Otes qui a tant a seignorie 
Et Sauaris a la barbe florie 
Li Alemanz qui cuidoit grant folie 
Car mieuz uosisse estre uiue enfoie 
Que tex uiellarz eust ma druerie 
Et li dus Aces c a uenice en baillie 
Plus a d un an me requiert molt et prie 
Si me requiert rois Andreus de Hongrie 
Riches hom est ce ne desdi ge mie 
 . X citez a dedanz sa seignorie 
Mes il n aura ia a moi conpagnie 
Car il est uieuz s a la barbe florie 
Et si est rox et la char a blesmie 
Par cele foi que doi sainte Marie 
Ne le prendroie por a perdre la uie 
Mieuz uodroie estre enz en . i . feu broie 
Que ia ieusse lez sa pance flestrie 
Si m eist Dex qui tot a en baillie 
Ie n aurai ia uiel home 
Dist Hermeniart au gent cors seignori 
Biaus sire frere par foi le uos afi 
Que ia n aurai en ma uie mari 
Se ge nen ai le preu conte Aymeri 
Le fil Hernaut au coraie hardi 
Que Charlemaine de Nerbone sessi 
Qant tuit li autre en furent esbahi 
Et tuit en furent del prendre au roi failli 
Qant li danziaus en gre la recoilli 
Biaus sire frere tot mon panse uos di 
Si m eist Dex qui onques ne menti 
Ie ne desir nul home fors que li 
Dist Boniface Iesu Crist en merci 
Ie ne uos ueil doner fors Aymeri 
LX . pers a enuoiez ici 
Qui sont haut home coraieus et hardi 
Dedanz Pauie sont passe a cart di 
Dist la pucele Deu en aor et pri 
Or puis bien dire de bone eure nasqui 
Puis que c est uoirs que i aurai Aymeri 
Le seignor de Nerbone 
Qant sa seror rois Boniface entant 
Qu ele prendra Aymeri bonement 
Molt en est liez entre lui et sa gent 
Et li Lonbart en sont tuit molt ioiant 
Car des Francois auoient poor grant 
Que il n eussent enuers aus mautalant 
Cil qui ainz pot s en est tornez corant 
Iusq as Francois en uienent maintenant 
Qui tuit ensenble estoient atandant 
Que respondroit la pucele auenant 
Et li Lonbart uienent a eus errant 
Qui del conter estoient desirrant 
Et cil demendent a ceus qui sont deuant 
Que uos respont la pucele auenant 
Menrons la nos a Nerbone la grant 
A Aymeri le hardi conbatant 
Et cil responent Oil molt bonement 
Se ne fussiez que iiii . seulement 
Si alast ele uolentiers lieement 
Au seignor de Nerbone 
Qant la parole ont li conte escoutee 
Que bien ostroie la pucele senee 
C Aymeris l ait a la chiere menbree 
Sauoir poez que molt bien lor agree 
Et Boniface sanz plus de demoree 
Les moine o lui en la sale pauee 
Ilec auoit molt de gent asenblee 
Car la nouele lor estoit ia contee 
Que Hermeniart deuoit estre espousee 
Atant es uos la pucele ennoree 
D une chanbre ist richement acesmee 
uestue fu d une porpre roee 
Sa crine fu d un fil d or galonnee 
Les euz ot uers la face coloree 
De tel biaute l ot Dex enluminee 
Que puis ne fu si bele dame nee 
Tuit li baron l ont forment esgardee 
Dist l un a l autre coiement a celee 
Se ceste auoit Aymeris espousee 
Bien porroit dire c est ueritez prouee 
N auroit si bele iusq a la mer betee 
Rois dus ne cuens tant ait grant renommee 
Et la pucele qui bien fu doutrinee 
Est encontr eus tot maintenant alee 
Si les salue comme sage et senee 
Cil Damedex qui mainte ame a sauuee 
Et qui fist ciel et terre et mer salee 
Gart toz ces contes et doint bone encontree 
Molt par a ci bele gent asenblee 
Mainte robe ont entailliee et ouree 
De uer de gris et d ermine forree 
Mes ne connois de tant sui esgaree 
Conte Aymeri a la chiere menbree 
Cil de Nerbone a cui ie sui donee 
Car uiengne auant sanz nule demoree 
Si me recoiue si li plest et agree 
Dame dist Hugues merueille auez contee 
Foi que doi Deu qui fist ciel et rousee 
Qant ce que dites sera chose aueree 
Que cil de qui deuez estre espousee 
uandra por uos en iceste contree 
Bien perceuroiz a la chiere menbree 
Au fiert regart a la brace carree 
Que c iert li cuens a cui seroiz donee 
Tot entor lui aura tele asenblee 
Tote enplira cele sale pauee 
Et la citez tant comme est granz et lee 
En essera en toz leus effreee 
Seignor ce dit la pucele senee 
Loez soit Dex et sa mere aoree 
De si haut mariage 
Qant li baron ont la parole oie 
Que il ont si la besongne fornie 
Que la pucele molt bonement otrie 
Q Aymeris l ait a la chiere hardie 
Li uns a l autre le conseille en l oie 
Tot coiement que l en ne l entant mie 
Par les sainz Deu bien est l ueure aconplie 
Molt par est bele Hermeniart de Pauie 
Car pleust Deu le fil sainte Marie 
Que Aymeris l eust en sa baillie 
Dedanz Nerbone la fort cite garnie 
Et si l eust espousee et pleuie 
A cele loi que Dex a establie 
Et couchie fussent en la sale uoltie 
Bien porroit dire si ne mentiroit mie 
N auroit si bele iusq as porz de Hongrie 
Princes ne rois tant ait grant seignorie 
Ce dist li uns a l autre 
El palais sont li prince et li marchis 
Desfuble sont li mantel uair et gris 
Soz aus les ploient deseure sont assis 
Entr eus ensenble ont molt ioe et ris 
Et auec eus la pucele au cler uis 
Ele en apele les contes seignoris 
Seignor dist ele entendez mon auis 
Puis q ainsi est que li conseils est pris 
C auoir me ueut li preuz cuens Aymeris 
Foi que doi Deu qui en la croiz fu mis 
Se uos uolez ostroier mon auis 
De uos iront a Nerbone li dis 
Tout maintenant n i aura terme quis 
Et si diroiz Aymeri le marchis 
Qu il uiengne querre sa fame en cest pais 
Se il ueut cele por cui uos a tramis 
Et s il nel ueut par le cors saint Denis 
Ia en auant n en sera mes requis 
Mes s il uient si ameint ses amis 
Et si cheuauchent et par nuit et par dis 
Ia por cheual ne soient plus tardis 
S il ont cheual afole ne maumis 
Por . i . roncin rendrai destrier de pris 
Et por . i . mort en rendrai ge ii . uis 
Or en alez ou li . xii . ou li . x . 
Et li . l . remandront ci tandis 
Dedanz mes chanbres armez et feruestis 
Se por moi querre uenoit en cest pais 
Par auenture duc ou conte ou marchis 
Tant auriont a mon frere tramis 
Que par auoir seroit molt tost sorpris 
Mes cil que erent dedanz mes chanbres mis 
Me secorroient as brans d acier forbis 
Se porter m en uoloient 
Seignor baron nobile cheualier 
Dist Hermeniart la bele au cors legier 
Alez i . x . le mesage noncier 
Dedanz Nerbone a Aymeri le fier 
Qu il uiegne ca sanz point de delaier 
Et ne li chaille de cheual espargnier 
Qui pert roncin ie li rendrai destrier 
Dame font il bien fet a ostroier 
Qui ce refusse il ne uaut . i . denier 
Les bons mantiax lessierent tuit arrier 
La ou il sistrent qu il nes dengnent baillier 
Li . x mesaie se uont apareillier 
Cil que l en doit a Nerbone enuoier 
Un pou les uont li autre conuoier 
Tant qu il sont fors del grant pales plenier 
Et la pucele se prist a merueillier 
De ceus qui sont si orgueillex et fier 
Que lor mantiax lessent si estraier 
Mal soit de cel qui . i . en deint baillier 
Mes la pucele qui molt fist a proisier 
En apela son seneschal Garnier 
Et auec lui . i . damoisel legier 
Et . ii . sergenz et  i  franc escuier 
Seignor fet ele portez sanz delaier 
As cheualiers lor mantiaus qui sont chier 
Qui ci les ont lessiez toz estraier 
Ne sai por nos trichier ou essaier 
Dame font il bien fet a ostroier 
Chascuns en uait . xii . ou xu . enchargier 
As barons uont molt tost sanz delaier 
Qui ia issoient fors del pales plenier 
Por les mesages qu il uellent conuoier 
Qui a Nerbone en doiuent cheuauchier 
Li senechaus les prist a aresnier 
Atendez nos seignor noble guerrier 
Toz uoz mantiax que fesiez lessier 
uos fet ma dame apres uos enuoier 
Seignor uallet dist Guiz de Monpancier 
Or soient uostre bien uos auront mestier 
Car n afiert pas a nul franc cheualier 
N a duc n a conte qui terre ait a baillier 
Que il enport son siege 
Seignor uallet ce dist Guiz li marchis 
Or soient uostre li mantel uair et gris 
D autres auons tot a nostre deuis 
N i a celui n en ait ou . u . ou sis 
N est pas reson en ce nostre pais 
Que cuens ne dus ne princes ne marchis 
Enport le siege sor coi il aura sis 
Font li uallet Seignor les uoz mercis 
Damedex gart li rois de paradis 
Qui a doner uos a teus dons apris 
Si m eist Dex qui en la croiz fu mis 
Rois Boniface que nos seruons toz dis 
Ne nos dona pieca tant mantiax gris 
Lonbart le uoient tuit en sont esbahis 
Li rois meismes en fu forment pensis 
Merueille soi ou teus auoirs fu pris 
Que despandoient cil prince et cil marchis 
En son coraie les tient por fox et bris 
Car il n a pas tele despanse apris 
Mes qant le sot Hermeniart au cler uis 
Trestoz li cuers l en est de ioie espris 
Lors en monterent li mesagier tuit dis 
Suz les mulez n i ot plus terme quis 
Tot maintenant sont a la uoie mis 
Et li l . remainnent el pais 
Si comme dist la pucele gentis 
Et li mesage s en uont tuit ademis 
Or les conduie li rois de paradis 
Q ainz que les uoie a Nerbone Aymeris 
Aura poor trestoz li plus hardi 
Car li cuiuerz Alemanz Sauaris 
Qu il enchaucierent ainsi com ie uos dis 
S estoit puis tant porchaciez et porquis 
A un suen frere qu il auoit el pais 
Que il ot bien . c . homes feruestis 
Dex gart les contes qui en la croiz fu mis 
C or lor croist molt grant poine 
uont s en li mes qui ne se targent mie 
Droit uers Nerbone ont lor uoie acoillie 
 . X . escuiers ont en lor conpagnie 
Q an destre moinent les destriers de Hongrie 
Chascuns ot armes et espee forbie 
Qui grant mestier lor orent ainz conplie 
Serre cheuauchent l anbleure serie 
Dex les conduie qui tot a en baillie 
Car Sauaris a la barbe florie 
N a pas son duel encore oublie mie 
Le chemin gaite a iornee et demie 
Por Hermeniart la bele de Pauie 
Dont trop auroit grant duel et grant enuie 
Se autres hom l auoit en sa baillie 
A tot . c . homes cui Damedex maudie 
Fu enbuchiez lez une uoie antie 
Et li baron qui ne s en gardent mie 
uont cele part a mesnie escherie 
Hugues parla a la chiere hardie 
De Bargelone auoit la seignorie 
Seignor dist il ce resenble folie 
Qant ne montons es destriers de Surie 
Et si fermons les hiaumes de Pauie 
Que n aillons pas comme gent esbahie 
Car ceste uoie me senble molt soutie 
Tiengne chascuns pres l espee forbie 
Se trouons gent qui nos face asaillie 
Chascuns bien se desfande 
Seignor dist Hugues franc cheualier baron 
Se m en creez sor les destriers monton 
Et noz espees pres de nos bien tenon 
S an nos assaut tres bien nos desfandon 
Et cil responent A Deu beneicon 
Chascuns descent del mulet arragon 
Es destriers montent sanz plus d arestoison 
Puis cheuauchierent fierement a bandon 
Iusq a l aguet ou firent li glouton 
Qant Sauaris qui ait maleicon 
Choisi les contes si ioianz ne fu hom 
Dist a ses homes Antandez ma reson 
Mien escient ancui gaengneron 
Car ci reperent li cheualier baron 
Qui l autrier firent si grant ocision 
De nostre gent c amene auion 
Mes n en i a pas a si grant foison 
Ceus qui ci uienent ne pris pas . i . boton 
S or n en prenons ancui la uenioison 
De ceus qu il ont ocis par mesprison 
Iames nul ior ennore ne seron 
Car par eus sont mort nostre conpagnon 
Dont i ai le cuer plain de grant marrison 
Dient si home Et nos que atendon 
Ia contre nos n auront guieres foison 
A icest mot s eslessent li gloton 
Et uers les contes brochent a esperon 
Qant cil les uoient molt en ont grant fricon 
Seignor ce dist Hugues li gentis hom 
De bon conseil ne uient il se bien non 
Bien poez ore ueoir a ma reson 
Que uos donai leal conseil et bon 
Car ci nos ueinent pongnant de grant randon 
Ce m est auis li Alement felon 
Que l autre ior desconfit auion 
Por amor Deu seignor et por son non 
Or gardez bien que chascuns soit preudon 
Et conbatant et fier comme lion 
Se somes poi tant mieuz les requerron 
uos ueez bien qu eschaper ne poon 
Ne d autre part nul secors n atendon 
Ne nule aide se de Damedeu non 
Et bien sachiez se nos desconforton 
Ia encontr eus n aurons plus de foison 
Ne que l aloe contre l esmerillon 
He uerai Dex quel soufrete hui auon 
Del bon uasal Girart de Rosillon 
D Hernaut de Mez et d Ors de ualbeton 
Gautier del Mans de Garin de Loon 
Et de Geufroi de Hunaut le Breton 
De Iocerant et del uasal Guion 
Et des . l . que arrieres lesson 
S or fussent ci li cheualier baron 
Petit durassent enuers nos cil gloton 
Mes puis que uoi que auoir nes poon 
Par ce Seignor qui Longis fist pardon 
Chier me cuit uendre aincois que pris soion 
Ne uos puis fere seignor autre sermon 
Toz nos comant a Deu et a son non 
Ia i ferrai qui q an poist ne qui non 
A ce mot broche le destrier arragon 
Et desploia le uermeil confanon 
Deuant s en uet le tret a un bouzon 
De l autre part uint uers lui de randon 
Cil Sauaris qui li crie a haut ton 
Randez uos tost fiz a putain gloton 
Ne uos uaudroit la defanse . i . bouton 
En Alemagne uos menrai en prison 
A mon talant en prendrai uenioison 
Et si me plest s en aurai raencon 
Hugues l entant si dolanz ne fu hom 
Le destrier broche ne dist ne o ne non 
Et l Alement reuint a esperon 
Sor son escu fiert le uasal Hugon 
Brise sa lance s en uolent li troncon 
Et Hugues fiert le traitor felon 
Desus la targe . i . tel cop a bandon 
Que ne li uaut la monte d un bouton 
Et tresperca le hauberc fremillon 
Mes li porpoinz fu desoz d auqueton 
Qui de la mort garanti le gloton 
Li ber l enpaint par grant airoison 
Ianbes leuees l abati el sablon 
Puis tret l espee qui li pant au giron 
Sore li cort iriez comme lion 
Ia li tranchast le chief soz le menton 
Mes au rescorre uindrent . c . conpangnon 
De la mesniee a l encrieme felon 
Ha Godehelpe escrient a haut ton 
Si l ont enclos entor et enuiron 
De totes parz asaillent le baron 
Se Dex n en pense par son saintisme non 
Ia n aura mes secors ne garison 
Car cil li lancent lor espiez a bandon 
Si li ocient son destrier arragon 
Si le metent par terre 
Qant Hugues uoit soz lui mort son destrier 
Sauoir poez n ot en lui c airier 
Il saut en piez a guise d omme fier 
Qui li ueist son escu enbracier 
Et escremir del branc forbi d acier 
Molt le deust aloser et proisier 
Tant fiert li ber et deuant et derrier 
Mal soit de cel qui l osast aproismier 
De loinz li lancent les roiz espiez d acier 
Ocis l eussent sanz autre recourier 
Qant i apongnent li nobile guerrier 
Si conpangnon qui estoient arrier 
Et auec aus tuit li . x . escuier 
Qui arme furent si comme cheualier 
Entre Alemenz se fierent sanz targier 
La ou il uirent le baron chaploier 
Qui molt auoit d aide grant mestier 
Nerbone pristrent hautement a huchier 
Chascuns celui qu il encontra premier 
Fet maintenant a terre trebuchier 
Qui lors ueist Alemenz desrangier 
Tote la place lor ont fet si uuidier 
Qu il n i remest fors Hugon le guerrier 
Qui a pie fu el pong le branc d acier 
Dolent en furent li noble princier 
Deuant eus gardent s ont ueu le destrier 
Dont Hugues fist Sauari trebuchier 
N auoit encor loisir ne recourier 
Que il peust metre pie en estrier 
Monter font Hugue li baron droiturier 
Isnelement sor l auferrant corsier 
N auoit meillor de ci a Monpellier 
Si le soloit Sauaris auoir chier 
Qu il nel donast por les membres tranchier 
Et d autre part li felon pautonier 
Font Sauari lor seignor redrecier 
D ilec ou Hugues l auoit fet trebuchier 
Si l ot feru tot l ot fet esmaier 
Monter le font sor . i . autre destrier 
Que deuant aus trouerent estraier 
Il sone . i . grelle por sa gent ralier 
Tot entor lui les a fet reperier 
Qant il les uoit ses prent a aresnier 
Seignor dist il molt me doit ennuier 
Qant cil uassal me font tel destorbier 
Par pou ne m ont fet les menbres froisier 
Et a toz iorz de mon cors mehangnier 
D autre part ai tel duel de mon destrier 
Que i an cuit bien de mon sans enragier 
A uos m en clain qui me deuez aidier 
Se me poez de ces glotons uengier 
Tot mon tresor uos ferai si uuidier 
N i remendra maaille ne denier 
Tant uos donrai et argent et or mier 
Com li plus forz en osera chargier 
Qant cil l antandent n i ot qu esleescier 
Qui les ueist de ioste apareillier 
Enuers les contes repansent de brochier 
Si les asaillent et deuant et derrier 
Qant cil le uoient n i ot que esmaier 
Deu reclamerent le uerai iostissier 
Qui de mort les desfande 
Grans fu et fiers et perillex l estor 
De tant de gent ne uit nus hom gregnor 
Bien se desfandent li nobile contor 
Petit estoient mes molt orent ualor 
Chascuns tenoit le bon branc de color 
N i ot si grant Alemant traitor 
S un d aus le fiert sor l iaume paint a flor 
Qu il ne l ocie sanz nul autre trestor 
Cui chaut de ce trop i a pou des lor 
Que trop estoient li cuiuert boiseor 
Dex pant des contes par la seue docor 
Ne puent mes plus endurer l estor 
Car li gloton lor ont ocis le ior 
Lors escuiers dont molt ont grant iror 
Tant ont sofert li nobile contor 
Les cors ont tainz de sanc et de suor 
De lor escuz n i ot plain dor 
Tuit sont casse lor hiaume paint a flor 
Et desmaillie li hauberc tot entor 
Forment reclaiment le uerai criator 
Que il les giet de cest ior a ennor 
N est pas merueille s il ont de mort poor 
Car naure sont durement li plusor 
De teles plaies dont granz est la menor 
Hugues lor dist belement par amor 
Por Deu seignor le uerai sauueor 
Tant com uiuons maintenons bien l estor 
Qu n en aions honte ne desennor 
uez ci deuant ce m est uis une tor 
Qui molt est bien fermee tot entor 
Se poions auoir tant de seior 
Et Damedex donoit par sa docor 
Que fussions enz ia n aurions poor 
Que fussions pris sanz domaie des lor 
Qant cil l antandent si reprenent uigor 
Chascuns let corre le destrier misodor 
Pongnant s en tornent par delez . i . destor 
Tant lor aida Damedex celui ior 
Que tote ouerte ont trouee la tor 
Car ale furent cil dedanz en labor 
Dedanz se fierent li baron sanz trestor 
Fors seul Hugon le hardi pongneor 
Qui s apansa de sans et de ualor 
Qu il ira dire Aymeri le contor 
Por ce qu il a le destrier coreor 
N auoit meillor iusqu en Inde maior 
Lors s en torna pongnant par . i . destor 
Et li baron qui furent en la tor 
Cloent les portes maintenant sanz demor 
Ne trueuent enz fors . i . seul uauasor 
Lui et sa fame a la fresche color 
Qui les recoiuent uolentiers par amor 
Qant desarme furent li . ix . contor 
Entr eus regardent enuiron et entor 
Qant il ne uoient Hugon le pongneor 
Cuident qu il soit morz ou pris en l estor 
Lors font entr eus tel cri et tel dolor 
Que por . i . home ne ueistes gregnor 
Mes por neant sont de lui en error 
Car li uasaus s en uet sanz nul seior 
A Aymeri sor le bon misodor 
Cil dira les noueles 
Hugues cheuauche sanz nule demorengne 
Droit uers Nerbone sor le destrier d Espangne 
Et Sauaris et sa gent d Alemengne 
Deuant la tor furent hors en la plengne 
Molt orent tuit grant duel et grant engangne 
De ceus qui sont en la grant tor hautengne 
Deuant la porte descent o sa conpangne 
Et iure Deu et les sainz de Bretengne 
Ainz se leroit percier cuer et entrengne 
Que il s en parte tant c a force les prengne 
Mes s il atant Aymeri le chatengne 
N en partira iusq a tant qu il s en plengne 29 65 Car li ber Hugues i uet sanz demorengne 
Qui dira le mesaie 
Or sont li conte en la tor asegie 
Deuant la porte sont Alement logie 
De ceus qui sont la dedanz herbergie 
Sont Alemant molt forment corrocie 
Souant asaillent li cuiuert renoie 
Mes n en sont guieres cil dedanz esmaie 
Ainz se desfandent comme uasal proisie 
Maint grant carrel lor ont aual lancie 
Cil qu il consiuent sont mort et escachie 
Maint en i ont ocis et domagie 
Molt bien lor a li uauasors aidie 
Il et sa fame lor font grant amistie 
Des biens qu il ont ont beu et mengie 
Ausin se sont la dedanz aessie 
Comme s il fussent en lor demeinne fie 
Mes d aus uos ert . i . pou ici lessie 
D Ugon dirai le bon uasal proisie 
Qui auoit tant erre et cheuauchie 
Et main et soir le bon cheual coitie 
Qu il uoit Nerbone que tant a couoitie 
En la uile entre n i a plus delaie 
Molt ot le cors lasse et traueillie 
Un diemenche si com l en ot mengie 
Deuant la sale au degre descendie 
A un uallet a son cheual baillie 
Dedanz la sale en est montez a pie 
Au mestre dois de fin marbre entaillie 
Fu Aymeris et si home apoie 
Qant Hugon uoient merueille furent lie 
Encontre lui sont maintenant drecie 
Li plusor l ont acole et besie 
Cuens Aymeris en plore de pitie 
Isnelement l en auoit aresnie 
Hugues fait il com auez esploitie 
Ou sont remes li bon conte proisie 
Tuit li lx . que i auoie enuoie 
Qant ge n en uoi fors que uos reperie 
Ou en auez lix . lessie 
Hugues l antant si a le chief bessie 
Pleure des euz mot ne li respondie 
uoit l Aymeris pres n a le sans changie 
Par mautalant l a encor aresnie 
Hugues dist il ne me soit pas noie 
Dites moi tost com auez esploitie 
Sire dist il bien uos sera noncie 
Se me uolez entendre 
Dist Aymeris Ne me soit pas cele 
Hugues biaus sire por Deu de maieste 
Ou sont remes li franc conte menbre 
Qant ge n en uoi fors que uos retorne 
En mal pais auez ce senble este 
Forment uos uoi traueillie et pene 
En grant besong auez ce cuit este 
Qui uos a si cel escu estroe 
Et ce hauberc desrout et desafre 
Et ce uert hiaume fret et escartele 
Sire fet il bien uos sera conte 
Tant auons fet la merci Damede 
La dame auroiz uolentiers et de gre 
Il n a si bele de ci en Noiron pre 
Requise l ont maint haut prince chase 
Ainz de nul prendre n ot faim ne uolente 
Fors que de uos que tant a desirre 
Par le conseil qu ele nos a done 
Sont la remes el grant pales liste 
De noz barons li . l . adoube 
Et nos . x . autre estions retorne 
Et auec nos . x . escuier menbre 
Por uos conter ce c auions troue 
Ainz qu eussions une iornee ale 
Nos asaillirent Alement desfae 
Qui plus estoient de cent par uerite 
Tant i auons fort estor endure 
Nostre escuier sont mort et afole 
Et nos meisme en plusors leus naure 
Tuit i fussions ocis et decope 
Qant nos ueismes une grant fermete 
Une fort tor de grant antiquite 
Si com Deu plot le roi de maieste 
Ilecques sont li . ix . baron entre 
Mien escient il sont a sauuete 
Bien se porront tenir au mien pense 
Tant c aiez la uostre secors mene 
Ientis cuens sire n i ait plus demore 
Secorez ceus qui tant uos ont ame 
Se il i muerent uos sera reproue 
Et qant li conte en seront deliure 
D ilec irons n i aura seiorne 
Querre Hermeniart au gent cors ennore 
Dist Aymeris Molt auez bien parle 
Foi que doi Deu le roi de maieste 
Ia mes en uile c une nuit ne ierre 
Tant que li conte en seront hors gite 
De cele tor ou il sont enserre 
Apres irons se Dex l a destine 
Por la pucele querre 
Cuens Aymeris n i uost plus delaier 
Qant il antant qu il aura moillier 
Richement fet son oirre apareillier 
Par la contree fet ses mes enuoier 
Asenbler fet son grant barnaie fier 
Encore furent o lui li cheualier 
Que Charlemaine i auoit fet lessier 
Et tant en ot el grant pales plenier 
Mien escient plus de u . millier 
Ne li faudront por les menbres tranchier 
Dedanz Nerbone les a fet herbergier 
Li cuens la nuit de ci a l esclerier 
Au matinet font le hernois chargier 
Et es charroiz que il font charroier 
Font tot mener si com lor est mestier 
Deuant s aroutent sergent et escuier 
Cuens Aymeris qui molt fist a proisier 
En la cite fist . m . sergenz lessier 
Et si remestrent . iiiic . cheualier 
Mes ainz qu il puissent arriere reperier 
En i eussent bien u . mile mestier 
Se Dex n en pense qui tout a a iugier 
Qant a Nerbone s en reuendra arrier 
Lui n Ermeniart n aura ou herbergier 
S il nel conquiert au fer et a l acier 
Car Desramez cui Dex doint enconbrier 
Et Baufumez dui roi felon et fier 
Qui par la croute s en issirent l autrier 
Icil l alerent a l amirant noncier 
Si amenront le grant siege plenier 
Ainz c Aymeris puist arrier reperier 
Li uodront il sa cite chalengier 
uait s en li cuens qui ne s i sot gaitier 
Molt se penerent d errer et cheuauchier 
Mes lor iornees a conter ne uos quier 
Tant uait li cuens o son barnaie fier 
Qu il ont ueu la grant tor blanchoier 
Ou enserre furent li mesagier 
Li gentil conte ou il n ot c airier 
Que Sauaris auoit fet asegier 
Mes ainz qu il uoient l endemain esclerier 
uoudroient estre li gloton pautonier 
Arrier en Alemengne 
uait s en li oz a force et a bandon 
Et tant cheuauchent a coite d esperon 
Qu il ont ueu la tor et le donion 
La ou il conte estoient en prison 
uirent les loges entor et enuiron 
La ou estoient li Alement felon 
Hugues les uoit si ioianz ne fu hom 
Conte Aymeri en apele par non 
Sire fet il or oiez ma reson 
uez ci la tor la ou sont li baron 
Mes Deu merci qui Longis fist pardon 
Encore sont au siege li gloton 
Se il uos plest ie lou que nos armon 
Car se as loges sorprendre les poon 
Ne lor uaudroit lor deffanse . i . boton 
Ne soient pris et mort sanz raencon 
Dist Aymeris A Deu beneicon 
Lors descendirent sanz nule arestoison 
Maintenant s arment cheualier et baron 
Qant arme furent entor et enuiron 
Chascuns remonte el destrier arragon 
Puis cheuauchierent a coite d esperon 
Par les fenestres del plus mestre donion 
Les ont ueu li mesagier prison 
uirent reluire tant hauberc fremillon 
Et tant uert hiaume tant escu a lion 
N i ot celui qui n en eust fricon 
Car lors cuidierent li cheualier baron 
Ce fust la gent Sauari le felon 
Ques uiengne prendre a force et a bandon 
Dist l un a l autre Seignor quel la feron 
Tuit somes mort ia n aurons raencon 
Trop ont grant force cist Alement felon 
As ames face Iesu Crist uoir pardon 
Aymeris sire com grant destruction 
Gentis cuens sire por uostre amor moron 
Mar uos ueimes gentis fiz a baron 
Et Hermeniart a la clere facon 
Par cui perdon les uies 
Forment s esmaient li baron en la tor 
Et molt regretent Aymeri le contor 
Por coi se hastent li gentil pongneor 
Car li cuens uient a force et a uigor 
Et fu deuant el destrier misodor 
Lez lui Hugon qui tant ot de ualor 
Bien fu armez sor le bai coreor 
Dont abati Sauari en l estor 
Au uant desploie l ensengne et l oriflor 
Qant la conurent li baron de la tor 
Lors firent ioie nus hom ne uit gregnor 
En petit d eure oublient lor dolor 
Forment aorent le pere criator 
Dist l un a l autre N i fesons plus seior 
Armons nos tost seignor franc pongneor 
Issons la fors por commencier l estor 
uers Sauari le felon traitor 
Car Damedex par la seue doucor 
Nos a si bien regarde hui cest ior 
Que ci nos uient Aymeri le contor 
Qui secors nos ameine 
Molt font grant ioie li cheualier uaillant 
Dedanz la tor s armerent maintenant 
En tant com s arment li hardi conbatant 
uint Aymeris a esperon brochant 
Et lez lui Hugues armez sor l auferrant 
uc estoient el premier chief deuant 
Dont chscuns fu armez a son talant 
Et qant les uirent uenir li Alemant 
N i ot celui ne muast son senblant 
Dist Sauaris Seignor por Deu le grant 
Cil que ci uienent par le mien escient 
Ne nos sont pas ce sachiez bien uoillant 
Or i parra qui me sera aidant 
Gardez mon cors que plus ne uos demant 
C est Aymeris qui ci uient cheuauchant 
Lez lui ameine le uasal conbatant 
Qui enmena l autrier mon auferrant 
uez le desus el premier chief deuant 
Qant m en remenbre molt ai le cuer dolant 
Montez molt tost si en tornons fuiant 
Se il nos tienent n aurons de mort garant 
Et cil responent Tot a uostre commant 
De bien foir mar nos irioz proiant 
Car de conbatre n auons nos nul talant 
Lors corent tuit as cheuax maintenant 
Qui roncin trueue destrier n i uet querant 
Chascuns sessist ce qu il troua auant 
Li uns roncin li autres auferrant 
Li tierz somier li carz mulet enblant 
Nes Sauaris n i uait pas choisissant 
Sanz sele monte en un destrier corant 
A l ainz qu il pot s en est tornez fuiant 
Et apres lui s aroutent Alemant 
Que li plus fors le plus foible n atant 
Hugues les uoit qui uenoit apongnant 
Sor le destrier qui les granz sauz porprant 
En son coraie se uet aporpansant 
S il li eschape il ne se prise . i . gant 
Tant a brochie le destrier auferrant 
Que Sauari qui s en fuioit deuant 
A conseu au destroit d un pendant 
Il li escrie Cuiuerz n iroiz auant 
Hui conparroiz uostre traison grant 
Qant cil l antant si ot poor si grant 
Que il se lesse cheoir de maintenant 
Merci li crie contre terre en gisant 
Tant li s espee et li uasax la prant 
Puis nel toucha ne feri tant ne qant 
Mes en prison l enmeinne 
Qant Sauaris ot rendue s espee 
Molt poi ont puis li autre de duree 
Ca et la fuient comme gent esgaree 
Que il n ont loge ne tante remuee 
Et Aymeris lor uient de randonee 
Et tuit si home a grant esperonnee 
Et d autre part issent sanz demoree 
Li ix . baron de la grant tor carree 
Apres ceus uont qui la fuie ont tornee 
Cui il consiuent tost a la uie outree 
As Alemanz rendent male sodee 
Car uers eus n ont desfanse ne duree 
Qui eschapa fete ot bone iornee 
Et qui fu pris s ot la teste copee 
Fors Sauari qui la uie ot tensee 
C au uauasor de le grant tor carree 
Le dona Hugues a la chiere menbree 
Por ce qu il ot sa tor abandonee 
As ix . barons qui la uie ont sauuee 
Et cil le mist es sa chartre pauee 
Tant qu il li ot tel raencon donee 
Dont puis fu toz iorz riches 
Desconfit sont Alement et ocis 
Et en prison fu gitez Sauaris 
Molt en fist Hugues que preuz et que gentis 
Que n en uost prendre uaillant ii . parisis 
Ainz le dona au uauasor de pris 
Por les barons c auoit en sa tor mis 
Et cil en a molt tres grant auoir pris 
Et raencon trestot a son deuis 
Molt par fu liez li frans cuens Aymeris 
Qant les barons ot trouez sains et uis 
Molt s entrefirent grant ioie li marchis 
Puis s en tornerent n i ot plus terme quis 
Cuens Aymeris et ses barons gentis 
Droit uers Pauis uont li conte de pris 
Querre Hermeniart la bele o le cler uis 
De lor iornees ne quier fere deuis 
Tant ont erre et par nuit et par dis 
C un iuesdi main aincois que fust midis 
En Pauie entrent li conte et li marchis 
Les bons ostieus ont li escuier pris 
Et Boniface li fors rois posteis 
Lor uint encontre comme frans et gentis 
Contre lui est descenduz Aymeris 
Con cil qui fu sages et bien apris 
Molt se conioient li prince et li marchis 
Par les degrez qui sont de marbre bis 
En sont monte el pales seignoris 
D une chanbre ist Hermeniart au cler uis 
Bien fu uestue et de uer et de gris 
Un chapel d or oure et bien assis 
Ot en son chief la pucele gentis 
uers ot les euz cler et riant le uis 
Plus bele dame ne uit hom qui soit uis 
Nus ne la uoit qui toz n en soit pensis 
Qant ele uoit les cheualiers de pris 
Cortoisement les a a reson mis 
Cil Damedex qui maint en paradis 
Qui toz iorz fu et essera toz dis 
Il saut et gart ces dus et ces marchis 
Tant uoi sor aus et de uair et de gris 
Que ie ne sai li quiex est Aymeris 
Cil de Nerbone qui tant est posteis 
Qui por moi est uenuz en cest pais 
Car uiengne auant li frans cuens Aymeris 
Si me recoiue n i ait plus terme quis 
Et qant l antant li cuens si s en est ris 
Son mentel giete ne li chaut qui l ait pris 
A la pucele a ses braz au col mis 
Car molt fu bien enseigniez et apris 
Dame fet il par foi le uos pleuis 
Et bien sachiez que ge sui Aymeris 
Qui uostre sire doit estre et uos mariz 
S or uos auoie menee en mon pais 
Plus de ii . mile de cheualiers de pris 
uos seruiroient tot a uostre deuis 
Granz merciz sire dist la dame au cler uis 
Si m eist Dex bien poez estre fis 
Que plus uos aim que hom qui soit uis 
Plus uos ai dit c a home mes ne dis 
Mes por ice ne m en doit estre pis 
Dame fet il par le cors saint Denis 
Mieuz uos en aim et amerai toz dis 
A ces paroles se sont andui assis 
Deseure  i  lit couert de paile bis 
La parolent ensenble 
Aymeris fu sages et enparles 
Prant la pucele si s est assis delez 
Par la main destre la prant par amistez 
Les doiz li baille qu ele ot molt bien formez 
Blanc ot le uis et si fu colorez 
De sa biaute poisse dire assez 
Mes ainz seroit li demi iorz passez 
Que ses sanblanz uos fust toz deuisez 
Li cuens l apele com sages et menbrez 
Bele dist il quiex est uostre pansez 
Que uos resenble de moi nel me celez 
De long uos uieng querre bien le sauez 
Por ce uos pri que se ne me uolez 
Que uo talant ici me descourez 
Aincois c auant en soit plus moz sonez 
Car bien sachiez se uos me refussez 
Qui me donroit tot l or de . x . citez 
Ne uos prendroie s il ne uos ert a grez 
Mieuz est que ci uostre bon me contez 
Que ia Lonbarz s en fust apres gabez 
Sire dist ele ia mar en douterez 
Car plus uos aim que home qui soit nez 
Mes Dex en soit merciez et loez 
Qant il uos plest que uos me requerez 
Mes ge uos pri gentis cuens ennorez 
Por amor Deu qui en croiz fu penez 
Ne me laissiez ci qant uos en irez 
Mes a Nerbone auec uos m enmenez 
Que ci ne uiengne ou princes ou chasez 
Qui m en uosist mener par ses fiertez 
Tost en porroit tex max estre leuez 
Dont mainz Francois seroit morz et finez 
Bele dist il ia mar en parlerez 
Par l ame au pere dont ge fui engendrez 
Ce fu Hernauz qui tant fu renommez 
Qant g en irai auec moi en uendrez 
El pales de Nerbone 
Grant fu la noise sus el pales plenier 
uenu i furent maint baron cheualier 
Et des Lonbarz i ot pres d un millier 
De plusors choses prenent a conseiller 
Cuens Aymeris n i uost plus delaier 
Milon apele le fil au duc Garnier 
Amis fet il ie uos ueil enchargier 
Le mien afere a dire et a noncier 
De ceste dame del fere ou del lessier 
Q an mon pais uodroie reperier 
Car de paiens me couient molt gaitier 
Bien sai de uoir qu il ne m ont guieres chier 
Se il pooient en nul sans esploitier 
Molt me feroient uolentiers domagier 
De Nerbonois mon grant pales plenier 
Que Charlemaine li rois me fist baillier 
S or le perdroie por aler donoier 
Bien porroit dire et por uoir afichier 
C a mauues oir l auroit il fet baillier 
Sire dist il bien fet a ostroier 
Adont se drece en piez li fiz Garnier 
Molt ot en lui nobile cheualier 
Bel et cortois et molt bien enparlier 
Roi Boniface en prist a aresnier 
Et les Lonbarz que il uit conseillier 
Seignor dist il ne uos doit ennuier 
La uolente conte Aymeri le fier 
Por coi il uint en cel pales plenier 
De par le conte s il uos plest uos requier 
Que li dongniez Hermeniart al uis fier 
Se li cuens l a molt uos poez proisier 
En totes corz en seroiz uos plus chier 
Et en uos marches plus redote et fier 
Et s il ne l a ia nel uos quier noier 
Il s en ira en son pais arrier 
Si aura fame aincois . i . mois entier 
Tele com Dex la li uodra iugier 
Mes une chose a celer ne uos quier 
Ainz que partons de cest pais plenier 
uc . des uoz aurons fet trebuchier 
Lonbart l antandent n i ot que esmaier 
Li uns a l autre le prist a conseillier 
Molt nos fet ore cil uasax menacier 
C . dahez ait qui por une moillier 
Se lera ia ocirre et destranchier 
S il ueut la dame si l ait sanz nul dengier 
Si li fesons sanz plus de delaier 
Xu . somiers d or et d argent chargier 
Qu entr eus auront li baron cheualier 
Et si franc home qui en auront mestier 
Hermeniart rit qant les ot deresnier 
Dist as Lonbars Ce fet a mercier 
Foi que doi Deu le Pere droiturier 
Puis que li cuens me requiert a moillier 
Iames nel quier por nul home changier 
Lonbart l entandent prenent a conseillier 
Bien a la dame riche mari et fier 
En la cort Charle n a meillor cheualier 
Pleust a Deu qui tout a a iugier 
Qu il la tenist en son pales plenier 
Et si l eust espousee a moillier 
Rois Boniface en prist a aresnier 
Conte Aymeri le nobile guerrier 
Gentis cuens sire uolez ceste moillier 
Respont li cuens Riens plus ne uos requier 
Par la main destre li uait li rois baillier 
Li cuens la prist liement sanz dengier 
Grant ioie font li baron cheualier 
A lor ostieus alerent herbergier 
Iusqu au matin qu il uirent esclerier 
Lors s apareillent sanz plus de l atargier 
Sor ces somiers font ces hernois chargier 
Es destriers montent li nobile guerrier 
uait s en li cuens s enmeine sa moillier 
De la uile issent sanz plus de delaier 
Rois Boniface les ala conuoier 
Aymeris sire par le cors saint Richier 
Entre tiex gens uos en alez arrier 
Qui uo lignaie n en orent onques chier 
Gentis cuens sire seu uolez ostroier 
De mes Lonbarz enmenroiz . i . millier 
S aura chascuns et armes et destrier 
Aideront uos se en auez mestier 
Mes d une chose uos ueil ge molt proier 
Que ce se uient a estor commencier 
Que les metoiz deuant el chief premier 
Dist Aymeris Bien fet a ostroier 
De conpangnie ne me doi esmaier 
Par saint Denis a cui l en doit proier 
Qant plus en ai plus me fet leeschier 
Lonbart l entendent n i ot que corrocier 
Li uns a l autre le prist a conseillier 
Par saint Remi molt nos doit ennuier 
Rois Boniface ne nos a guieres chier 
Qui a tel home nos ueut ici baillier 
Plus aime guerre que boiure ne mengier 
Se apres lui nos couient cheualchier 
Ia uns toz seus n en reuendra arrier 
Qant Boniface les ot ainsi plaidier 
Conte Aymeri en prist a aresnier 
Gentis hom sire a celer nel uos quier 
Icist Lonbart c o uos ueil enuoier 
Sont molt coart et foible au commencier 
Se uos uenez au fort estor plenier 
El front deuant les fetes cheualchier 
Si les metez as premiers cox paier 
Lors deuendront et corageus et fier 
Ainz qu il se lessent prendre ne destranchier 
Ce sachiez uos se uendront il molt chier 
Lonbart l entandent n i ot que esmaier 
Dist l un a l autre N i uaut rien gramoier 
Se par bien fere ne poons reperier 
Honnis soit il a guise de lanier 
Qui s i lera tuer ne mehangnier 
Tant com il puist durer au branc d acier 
Lors se departent li baron cheualier 
uait s en li cuens s enmeine sa moillier 
Rois Boniface est retornez arrier 
Et Aymeris panse de cheuauchier 
O lui enmaine son grant barnaie fier 
Or les conduie cil qui tout puet iugier 
C or croist molt grant paine 
Endementiers c alez fu a Pauie 
Cuens Aymeris a la chiere hardie 
Querre Hermeniart la bele l escheuie 
Uns Sarrazins cui li cors Deu maudie 
Droit a Orenge a sa uoie acoillie 
Iusq au pales ne s aseura mie 
Desrame trueue en la sale uoltie 
Et Baufume o lui sa conpangnie 
Ce sont li roi qui par la croute antie 
Fors de Nerbone issirent la garnie 
Qant Charlemaine i mena s ost banie 
Cil dui issirent par mi la croute antie 
Por aler querre et secors et aie 
A l amirant qui sire ert de Persie 
En Orenge orent puis pris herbergerie 
Enz el palais en est montez l espie 
Il les salue de la loi paienie 
Baron fet il Mahomez uos aie 
Alez s en est Aymeris a Pauie 
Querre une fame a grant cheualerie 
Si a lessie Nerbone desgarnie 
Molt sont dedanz a mesnie escherie 
Se uos uolez par tans l auroiz sessie 
Qant li dui roi ont la nouele oie 
Molt en firent grant ioie 
Qant li dui roi oient le mes parler 
Que Aymeris est alez querre per 
Droit a Pauie ou la doit espouser 
D ilec s en tornent n i uodrent plus ester 
uers Babiloine pansent d esperonner 
Tant com cheual lor puent randoner 
De lor iornees ne uos quier deuiser 
En Babiloine uindrent . i . auesprer 
A pie descendent sanz plus de demorer 
Puis en monterent el palais principer 
L amirant trueuent seant a son souper 
Et iiii . rois qui molt font a douter 
De l autre enpire ne uos sai ge nomer 
Merueille gent i ot fet asenbler 
Por une feste que uodrent celebrer 
De Mahomet que durent aorer 
Si com en l ot a Mesques fet porter 
Et en la fierte couchier et reposer 
La feste ert grant bien la firent garder 
Et l amirant lor fist ses ieus mostrer 
Si merueillex com uos m orriez conter 
En mi la sale del pales principer 
Auoit . i . arbre q an i ot fet ourer 
Fet fu de coiure si l ot en fet dorer 
Et en un molle si fondre et tresgiter 
Soz ciel n a home tant seust porpanser 
Et la maniere des oisiax esgarder 
Qu il ne poist sor cel arbre trouer 
De toz oisiaus la figure prouer 
Et si auoit chascuns oisiax son per 
Li enchanteres fist forment a loer 
Del flum c oez Paradis apeler 
Il fist les pierres uenir et asenbler 
En fin esmal les ot fet seeler 
Par nigromance i fait le uent entrer 
Encontremont par le tuel monter 
Qant li uanz sofle les oisiax fet chanter 
En lor maniere seriement et cler 
Soz ciel n a home qui s en puist saouler 
S il est iriez por coi l oie soner 
Tout maintenant li fet s ire oublier 
Tant com en ueut fet en le son durer 
Et qant l en ueut si le fait en cesser 
L amirant seruent Sarrazin et Escler 
Forment se fet seruir et ennorer 
Mes iusq a pou changera son penser 
Car li dui roi uienent sanz demorer 
Qui li diront noueles 
El palais montent li dui desherite 
Qui de Nerbone estoient eschape 
C est Baufumez et li rois Desrame 
A l amirant en sont au pie ale 
Por Mahomet li ont merci crie 
Li amiranz les en a releue 
Et fierement les en a apele 
Que auez uos chetif maleure 
Sire font il ia ne uos ert cele 
La gent de France que mal fussent il ne 
Charles li rois et sa crestiente 
Nos ont tolue Nerbone la cite 
Et la contree enuiron et en le 
Si l a donee a un suen auoe 
A Aymeri . i . orgueillex chase 
Mes alez est a molt riche barne 
Querre une dame ce nos a l en conte 
Ne reuendra de c a . i . mois passe 
L amirant l ot pres n a le sans desue 
A haute uoiz lor auoit escrie 
A . c . deables tant a Charles dure 
Des que paien orent Rollant tue 
Et Oliuier le uassal adure 
Et toz les pers de France le regne 
Si deust il auoir son tans fine 
Dient li mes Onques n en soit parle 
Biaus est li uieuz et de molt gent ae 
Bien sont par lui si garnement porte 
Et molt tost monte el destrier abriue 
N a en sa cort home plus alose 
Mes se uolez croire nostre panse 
Mandez paiens enuiron et en le 
Et qant aurons grant barnaie asenble 
Droit a Nerbone en irons la cite 
Qant l auroie prise par uostre poeste 
Si en irons en France le regne 
Prendroiz Paris a uostre uolente 
Troies et Miauz que ia n iert trestorne 
Et tot le regne Charlon le rasote 
A Es en France en mi la roiaute 
Auroiz par tans uostre chief coronne 
Puis retorroiz ainz demi an passe 
Tot droit a Rome qui est d antiquite 
Si conquerroiz par force la cite 
Le grant tresor que la ont amasse 
Auroiz uos tot se il uos uient a gre 
Dont tenu erent . xx . paien arme 
Dist l amirant Molt auez bien parle 
Et molt m auez loial conseil done 
Par ceste barbe ia n iert plus trestorne 
Que ge n en face ce c auez deuise 
Lors a tantost l amirant commande 
Que si brief soient maintenant seele 
Et as corlius soient molt tost liure 
Et il si font n i ont plus demore 
Tant ont li mes esploitie et erre 
De Rochebrune de si c an Dureste 
Ou li soleuz giete premiers clarte 
Sont tant paien uenu et asenble 
Que l ost en dure une liue de le 
De ci a Mesques ne se sont areste 
Ileques ont Mahomet enserre 
De Charlemaine se sont a lui clame 
Et d Aymeri cel orgueillex chase 
Qui de Nerbone les a desherite 
Grant fu l ofrande que il li ont done 
Apres i ot maint olifant sone 
Destrier henissent et mur ont rechane 
Cil Sarrazin ont glati et iupe 
Li uns a l autre escremi et ioste 
Plus grant enpire ne uit nus aune 
Car ilec fu Athenas et Ianbe 
Et rois Maubrun et son frere Forre 
Li rois d Egipte et li rois Codroe 
Et Anfelis et li rois Acere 
Cornabadas et li rois Mautrible 
Et Lucifer et li rois Giboe 
 . XIIII roi qui d Espengne sont ne 
A tout l enpire qu il orent amene 
Sont maintenant en lor nauie entre 
uitaille portent li gloton deffae 
Por aus guerir iusq a un an passe 
Boutent de riue en mer sont esquipe 
Li uif deable lor donent tel ore 
Q an xu . iorz sont deca ariue 
uoient la terre de la crestiente 
De Terrasconne le bon pais loe 
Li mur blanchoient comme flor en este 
Plus de xm . ont de pitie plore 
Por lor lignaie qu en iert desherite 
Des nes issirent n i ont ont plus demore 
Sor les destriers sont maintenant monte 
Qant il se furent molt richement arme 
Par Aualence se sont achemine 
Tote ont la terre et le pais gaste 
Tant chetif ont pris et enchaenne 
Batu les ont et feru et fuste 
Que de lor char en est li sans uole 
Ce fu a feste saint Iehan en este 
Que soie sont et recoilli li ble 
Sarrazin uindrent a la bone cite 
Deuant Nerbone ont fet tendre maint tref 
Li amirant li prince et li chase 
Maint paueillon ont tot entor ferme 
Dex quel domaie uoirs rois de maieste 
Que or nel set Aymeris l adure 
Qui amoine sa fame 
Li amiranz fet ses paiens logier 
Si pres des murs que tresist . i . archier 
En . i . bruillet s en entrent dui millier 
Des Sarrazins cui Dex doint enconbrier 
Tres bien se font aincois apareiller 
De blans haubers et de hiaumes d acier 
De fors escuz et de tranchanz espies 
Puis desroterent et chamex et somiers 
Parmi les prez les lessent estraier 
Dex les confonde qui tot a a iugier 
Car ce font il por Francois engangnier 
Et cil qui furent sus el pales penier 
Qant la cite uirent si asegier 
S il s en esmaient ne fet a merueillier 
Dist Elinaus o le coraie fier 
Li nies Naimon que Charles ot tant chier 
Seignor dist il celer nel uos quier 
Cuens Aymeris qui ci nos fist lessier 
Porra des ores ce cuit ge trop targier 
Alez s en est requerre sa moillier 
Droit a Pauie ou la doit nocoier 
Ne reuendra deuant . i . mois entier 
Puis qu il nos a fet sa cite lessier 
Bien doit chascuns ualoir  i  cheualier 
C dahez ait a guise de lanier 
Qui ci sera com en mue espreuier 
Issons la fors chascuns sor son destrier 
Trestuit arme sanz plus de delaier 
Si acoillons et chamex et somiers 
Que il ont fet de uitaille chargier 
S en garnirons ce grant pales plenier 
Qant Aymeris mon seignor droiturier 
S en reuendra que il truist a mengier 
Et cil responent Bien fet a ostroier 
Qui uos faudra ia ne soit cheualier 
Isnelement se uont apareillier 
uestent haubers lacent hiaumes d acier 
Cengnent espees a lor flanc senestrier 
Puis est montez chascuns sor son destrier 
A lor cox pandent les escuz de cartier 
Et en lor poinz les rois tranchanz espiez 
Par Porte Aigiere s en issent eslessie 
De ci as tres ne finent de brochier 
Li amiranz ert assis au mengier 
Bien les requierent noz baron cheualier 
Des Sarrazins ont mort pres d un millier 
Puis s en reperent uers la cite arrier 
Si acoillirent et chamex et somiers 
Mener les cuident auec aus herbergier 
Mes paien saillent cui Dex doint enconbrier 
Plus sont de mil li gloton losengier 
Bien sont arme chascuns sor son destrier 
Qant li Francois les uirent desbuchier 
Sauoir poez n i ot que esmaier 
Iames arrier ne cuident reperier 
Dedanz Nerbone el grant pales plenier 
Le grant eschec lor couient a lessier 
Ainz n amenerent ne chamel ne somier 
Ne de l auoir uaillisant . i . denier 
Ne n i parlerent de tornoi commencier 
Mes de l ocirre et de tout destranchier 
La ueissiez . i . grant estor et fier 
Tant hante fraindre et tant escu percier 
Tant Sarrazin uerser et trebuchier 
Bien s i uandirent li noble cheualier 
Des Sarrazins ocistrent . i . millier 
Mes des Francois i ot grant destorbier 
N en repera pas les uc . arier 
De m . qu il furent a l estor commencier 
Et de ceus fu nauree une moitie 
Il s en retornent uers le pales plenier 
D antrer dedanz orent grant desirier 
Par mi les portes panserent de brochier 
Qant il sont outre si font le pont drecier 
Tres par mi l ost s eslesse un cheualier 
Non ot Fouquins fiz fu au duc Garnier 
De son escu n i ot plein pie d entier 
Trestot li orent tranchie li auersier 
Et son hauberc ont fet si desmaillier 
Que n eust mes a franc home mestier 
Et li ont fet par mi le cors plaier 
D un roit espie fu feruz au lancier 
Li fers l en uint sor le neu del braier 
Par mi la char uit en le sanc raier 
Que l esperon en couint a moillier 
L enforcheure et le col del destrier 
D un espie tint la hante de pomier 
Perdu en ot et le fer et l acier 
A grant merueille senbla bien cheualier 
Qui soit issuz de fort estor plenier 
Paien s escrient Ore apres sanz targier 
Par Mahomet uez ci le cheualier 
Qui l ira ia Charlemaine noncier 
Si amenra le grant barnaie fier 
Apres lui uont de paiens . x . millier 
Et qant il uoient ne le porront baillier 
Les forz espiez li prenent a lancier 
Dex le gueri qui ot tot a a iugier 
Qu il ne touchierent ne li ne son destrier 
Ainz cers ne dains ne prist saut de ramier 
Ne corut mieuz qant en le fet chacier 
Com il fet corre son auferrant corsier 
Par tans l ira a Aymeri noncier 
Se le cheual ne couient estanchier 
Tant a erre li nobile guerrier 
C Aymeri trueue c ameine sa moillier 
En sa conpangne maint uaillant cheualier 
Cil iugleor por eus esbanoier 
De uieler pansent et d enuoisier 
Noces ont bones s atendent bon loier 
Mes en pou d eure orront le uers changier 
Es uos Fouquin pongnant sor le destrier 
A haute uoiz commenca a huchier 
Aymeris sire gentil noble guerrier 
uos amenez ce m est auis moillier 
Mes d une chose uos poez esmaier 
Que uos ne lui n auroiz ou herbergier 
Car Desrames l orguellex et li fier 
Et Baufumez cui Dex doint enconbrier 
Qui par la croute s en issirent l autrier 
Icil l alerent a l amirant noncier 
Amenez ont tant paiens auersiers 
Ia n en seroient aconte li millier 
Asiege ont ton grant pales plenier 
N i a plain pie de terre au mien cuidier 
Ou n aient fet tref ou tente drecier 
Molt fierement nos asaillirent ier 
Mes onques guieres n i porent gaengnier 
La merci Deu qui tot a a iugier 
Nos oceimes des lor plus d un millier 
Mes des noz firent des plusors domagier 
Et cruelment et naurer et plaier 
Aincois c arrieres peussions reperier 
Nos en couint l une moitie lessier 
De nostre gent el fort estor plenier 
Dex pant des ames qui tout a a iugier 
A moi poez ueoir sanz nul cuidier 
Q an l estor fui n en sui pas mencongier 
Dist Aymeris Molt senbles bien guerrier 
Si a en toi molt uaillant cheualier 
En nule terre meillor de toi ne quier 
uoit Hermeniart prist l en a aresnier 
Bele dist il sauez moi conseillier 
Se Dex m eist ore en ai grant mestier 
Sire fet ele par moi foi uolentiers 
Car il me senble li conseuz est legier 
Dont n estes uos . iiii . guerrier 
Que Charlemaine uos auoit fet lessier 
Et si auez de Lonbarz un millier 
Dont chascuns a et armes et destrier 
Se uos uenez au grant estor plenier 
Par eus porroiz grant estor commencier 
Alez auant uos et uo cheualier 
Et g en irai sel uolez ostroier 
Droit a uienne el pales herbergier 
Au duc Girart uostre oncle le guerrier 
Proierai lui se de rien uos a chier 
Que uos secore a ce besong premier 
Il est uostre oncles si uos doit bien aidier 
De moi meismes i fetes mesagier 
Plus creant mes n i poez enuoier 
Aymeris l ot s enbraca sa moillier 
Les euz le uis li commence a besier 
Dame dist il bien fet a ostroier 
Bien me sauez loiaument conseillier 
Alez en dont n auez que delaier 
Ie uos comment au uerai iostissier 
Et ge uos sire a Deu le droiturier 
Qui uos desfande de mort et d enconbrier 
uait s en li cuens si part de sa moillier 
uc . Lonbarz fist o lui enuoier 
Et iiii contes qui molt font a proisier 
Cil la conduient tot le chemin plenier 
Droit a uienne ou en doit cheualchier 
Le Rosne passent sanz plus de delaier 
A Luniax uait Aymeris herbergier 
Iusq au matin que il dut esclerier 
Armer se fist li cuens et haubergier 
Et en monta sor . i . corant destrier 
Puis s en ala sor i . tertre puier 
De sa cite uoit les murs blanchoier 
Et uoit paiens et Sarrazins logier 
Tout enuiron Nerbone 
Desus . i . tertre Aymeris en monta 
Deuant Nerbone les paiens esgarda 
Il les maudist de Deu qui tot forma 
Et Hermeniart la bele cheuaucha 
De ses iornees ne uos conterai ia 
Tres c a uienne mie ne seiorna 
Le fil Guimart Poincon en apela 
Un cheualier que la dame adouba 
Conroi et armes et cheual li dona 
Amis fet ele ore entant a moi ca 
Droit a uienne a Girart tost en ua 
Le gentil duc qui tant de bonte a 
Salue le de Deu qui tot forma 
Et de par moi qui t ai enuoie la 
Et d Aymeri son neueu qu il ama 
Le grant besong ne li celes tu ia 
Que assise est Nerbone qu il lessa 
Qant a Pauie querre moillier ala 
Tant de paiens entor la cite a 
Que hom qui uiue autant n en esgarda 
Mes Aymeris a tot sa gent i ua 
Si m en enuoie droit a uienne ca 
C or me herberge se il onques l ama 
Et cil respont Dame com uos plera 
Le bon destrier forment esperonna 
Tres c a uienne mie ne s atarda 
Le duc Girart sus el pales troua 
Ou beter fait i . grant ors que il a 
Es uos le mes qui bel le salua 
De par Iesu qui le mont estora 
Et de par cele qui a lui l enuoia 
Puis li a dit que mot n i oblia 
Ce que la dame li dist et deuisa 
Li dus l antant grant ioie en demena 
De Damedeu qui tot le mont cria 
Soit beneoite l eure que ci uendra 
La gentil dame qui uos enuoie ca 
N oi si grant ioie ce sachiez des pieca 
Qant li miens nies si sage dame aura 
Dame Guiborc fet il entandez ca 
S onques m amastes or le uerre ge ia 
Or sai ge bien qui de cuer m amera 
C a ceste dame grant ennor portera 
Isnelement les degrez auala 
Dame Hermeniart ius au perron troua 
Li dus l enbrace et apres la besa 
Sus el palais auec lui l enmena 
A son pooir chascuns d eus l ennora 
De lor mengier ne uos parlerai ia 
C a grant plante li dus lor en dona 
Por Aymeri biau senblant lor mostra 
Dame Guiborc Hermeniart enmena 
Dedanz ses chanbres richement la coucha 
Lonbart la gardent tant que il aiorna 
Chascuns ot hache ou dart qui bien trancha 
Car oiez ores com Girarz esploita 
N est mie poures qui un bon ami a 
Mende ses homes tant que . x . mile en a 
Chascuns ot armes et destrier quel porta 
Ce dit li dus son neueu secorra 
Dame Hermeniart sa fame li menra 
L or et l argent tout mener li fera 
Que de Pauie la dame en amena 
Guiborc la seue auec lui conduira 
S il fait bataille tres bien li aidera 
Par auenture que mestier i aura 
S il fet ses noces tres bien i seruira 
Au mengier a Nerbone 
Girarz s en torne n i uolt plus seiorner 
Molt fiere gent fet auec lui mener 
Et cheualiers qui molt font a loer 
Dame Hermeniart fet auec lui aler 
L or et l argent n i uolt pas oblier 
Et les chiers pailes fet chargier et troser 
Que de Pauie orent fet aporter 
Guiborc sa fame fet auec eus errer 
De lor iornees ne uos quier a conter 
Iusq a Nerbone ne uodrent arester 
Or redeuons ci d Aymeri chanter 
Qui en l angarde fu au matin montez 
Sor son destrier feruestuz et armez 
Et regarda deuers Nerbone es prez 
Tenduz i uoit . m . loges et . m . tres 
Et . m . aucubes et . m . brehans leuez 
uoit les cuisines et les feus alumez 
Les Sarrazins et uenir et aler 
Et l un a l autre escremir et ioer 
Ces cheuax ferrent et moinent abuurer 
De Damedeu qui le mont uolt sauuer 
Les maudit toz li cuens gentis et ber 
Paienne gent Dex uos puist crauenter 
Mal soit des meres qui tant en ont porte 
Puis des glotons qui les ont engendrez 
Ie ne cuidasse que outre la grant mer 
L une moitie en poist l en trouer 
Uns autres hom en fust molt effreez 
Et il en prist forment Deu a loer 
uoirs Dex fet il toi puisse aorer 
Qui nos as fet tel auoir amener 
Com cist paien ont ci fet amasser 
Se Dex ce done qui tot a a sauuer 
Que ge le puisse auoir et conquester 
N iere mes poures tant com puisse durer 
Par cel apostre que l en doit aorer 
Se Dex me done ma moillier espouser 
De cel auoir qui la est asenble 
Ferai mes noces en ce domaine tref 
Ia en chastel ne m irai osteler 
Por noces fere ne por ioie mener 
Ius de l angarde s en prist a deualer 
Iusq a ses homes ne se uost arester 
Contre lui uont si baron et si per 
Qui des paiens pristrent a demander 
Seignor baron dist Aymeris li ber 
Puis que Dex uost le suen peuple former 
Et en la uirge se dengna aonbrer 
Qant uint an terre por le monde sauuer 
Ne furent tant de paiens ne d Esclers 
Com en puet ci sor ce tertre esgarder 
Franc cheualier ne uos espoentez 
Car s auient chose que doions asenbler 
Criez Monioie et del ferir pansez 
Si cuideront Sarrazin et Escler 
Que ce soit Charles li forz rois coronnez 
Qui ait de France ses barons amenez 
Plus le redoutent que foudre ne orez 
Se ces premiers auons desbaretez 
Li remenanz porroit petit durer 
Toz li gaeinz uos soit abandonez 
Ia n en prendrai ii . deniers monneez 
Tuit en seront et conpangnon et per 
Qui de cest ior porra uis eschaper 
A toz iorz mes sera riches clamez 
Bien sot li cuens ses gens reconforter 
Car si les a bien fet aseurer 
Que il uodroient ia estre a l asenbler 
Lonbart l entendent si pristrent a trenbler 
Dist l un a l autre Ne poons eschaper 
Hui nos couient nostre tens afiner 
Rois Boniface qui ca nos fist torner 
Ne se pooit mieuz de nos deliurer 
Or puet noz fames richement marier 
Et noz granz terres a autre home doner 
Iames . i . seul n en uerra retorner 
Qant Aymeris les ot si dementer 
Les suens barons en prist a apeler 
Seignor fet il ne uos quier a celer 
Ces Lonbarz ci uoi molt espoenter 
Mes d une chose me puis bien ramenbrer 
Que Boniface me fist bien commander 
Qant de lui dui partir et deseurer 
Que se uenoie a bataille asenbler 
El front deuant les meisse chapler 
Si ueil c auant les facons toz aler 
Et qant uendrons as ruistes cox doner 
Se les ueez foir ne reculer 
Proier uos ueil a toz et commender 
C a uoz espees les alez decoper 
Ia autre Turc n i querez n autre Escler 
Qant Lonbart oent le conte ainsi parler 
Dist l un a l autre N i poons plus durer 
Par mi la mort nos couient a passer 
Encore ancui n en poons eschaper 
Mes Damedex puist celui uergonder 
Qui se lera ocirre et decoper 
Si l aura fet as paiens conparer 
Tel hardement prenent a recourer 
Que toz les autres en puet en mieuz amer 
Seignor baron dist Aymeris li ber 
G irai auant le premier cop doner 
Sor mon destrier feruestuz et armez 
Ia n i menrai ne conpangon ne per 
S a l amirant pooie ia parler 
Que a deliure le poisse trouuer 
C est bon espie qui si est d acier cler 
Li cuit ge fere par mi le corps passer 
Se lor seignor pooie mort giter 
Petit porroit li remenanz durer 
Et uos uos faites garnir et aprester 
Qant uos orroiz mon olifant soner 
Et les paiens entor moi asenbler 
Secorez moi tantost sanz demorer 
Ia n auez uos que ce tertre a passer 
Et cil responent Bien fet a creanter 
Qui uos faudra Dex le puist crauenter 
A ces paroles s en est li cuens tornez 
Sor son destrier feruestuz et armez 
Dex le conduie qui an croiz fu penez 
Passe le tertre si est en l ost entrez 
uoit le pomel dont li aigle ert dorez 
Partant conut que c ert li mestre trez 
Sor son destrier i uint tot abriuez 
L amirant trueue et iii . rois coronnez 
N i auoit plus Sarrazin ne Escler 
La conseilloient entr eus por deuiser 
Com il porroient la cite conquester 
Au feu grezois esprendre et alumer 
Mes en pou d eure changera lor penser 
Es uos le conte qui est dedanz entrez 
Porte l espie qui est gros et carre 
Et par deuant estoit li fers tornez 
Li troi roi saillent chascuns fu effreez 
Dist Aymeris Gloton car uos seez 
Mieuz uos ira espoir que ne pensez 
Ou pis espoir se ne uoz i gardez 
Car ne uos ueil de riens aseurer 
Mesagiers sui ia nel uos quier celer 
Au meillor roi dont nus oist parler 
C est Charlemaine li gentis et li ber 
Cil si m enuoie son mesage conter 
A l amirant que por fol puis clamer 
Qant il osa sor nos a ost torner 
Si uieng a lui enquerre et demander 
S auant ira ou ci uodra ester 
Li quieus est ce fetes le moi mostrer 
Li amiranz respont sanz demorer 
Sire uasax ia ne m i quier celer 
Ie sui li sire a cui uolez parler 
Par Mahomet que ge doi aorer 
Bien uos poez por fol musart prouer 
Qui toz armez osastes ci entrer 
Et li portiers le doit bien conparer 
Qant uos lessa le suel ainsi passer 
Si fera il ne l en puet nus garder 
Que ne li face ou pie ou pong coper 
Ou de la teste endeus les euz creuer 
Dist Aymeris De folie oi parler 
De biau respondre ne sauez apanser 
Mes se des autres puet son cors deliurer 
D androit de uos le cuit bien aquiter 
Ie uos deffi nel uos quier plus celer 
De Damedeu qui tot a a sauuer 
Brandist l espie o le fer d acier cler 
Fiert l amirant quanqu il pot enteser 
Par mi le cors li fist le fer passer 
Del faudestuel le fet mort crauenter 
Qant Sarrazin l ont ueu ius uerser 
Et a la terre morir et ianbeter 
En fuie tornent sanz plus de demorer 
Et li troi roi se cuident destorner 
Mes Aymeris lor fu a l ancontrer 
Au branc d acier lor fet les chies uoler 
Del tref se prent par force a retorner 
Paien le uoient n i ot qu espoenter 
IIc . ensengnes i oissiez crier 
Dont s estormissent Sarrazin et Escler 
Le conte uont si fort auironner 
Que de nul sans ne s en pot eschaper 
uoit l Aymeris le sans cuide desuer 
Il trait l espee dont li brans luisoit cler 
Cui il consiut son tans li fait finer 
Car il n auoient loisir d eus adober 
Desarme furent si ne porent durer 
C a chascun cop n en face . i . mort giter 
Lors fait li cuens son olifant soner 
Par . iiii . enpaintes molt hautement et cler 
Que bien l entandent si baron et si per 
Que il ot fet lez le mont arester 
Adonc desrengent sanz plus de demorer 
Qui ainz qui mieuz pansent d esperonner 
Et le grant tertre molt tost a deualer 
En l ost se fierent hardi comme sengler 
Monioie escrient qant uint a l asenbler 
Adonc cuidierent Sarrazin et Escler 
Que ce fust Charles qui tant fet a douter 
Qui ait de France fet son ost amener 
Plus le redoutent que home de ca mer 
Ne s erent pas encores fet armer 
Ce fist Lonbarz hardement recourer 
As brans d acier lor uont granz cox doner 
De ci au conte les ont fet reuser 
Mes Sarrazin que Dex puist crauenter 
Li ont ia fet son destrier mort giter 
Si li leuoient le pan de l auberc cler 
Par mi le cors li uoloient bouter 
Lor granz espiez por li fere finer 
Qanz Fouquerez et Ieufroiz de ualcler 
Et cil Fouquins dont m oistes parler 
Qui ala le mesage conter 
Et auec eus maint baron et maint per 
Pongnent por li secorre 
A la rescouse del preu conte Aymeri 
uindrent pongnant maint cheualier hardi 
Qui li baillierent un destrier arabi 
Li cuens i monte que plus n i atendi 
En son pong tint le branc d acier forbi 
Lors recommence l estor grant et forni 
Paien demoinent et tel noise et tel cri 
Que d une liue les a l en bien oi 
Tantost s adoubent paien et Arabi 
Qant arme furent li gloton malei 
Au fort estor sont molt tost reuerti 
Mes ainz qu il fussent tuit d armes bien garni 
En ont tant mort noz cheualier hardi 
Que entor aus en sont li pre uesti 
Mes qant arme sont li Deu ennemi 
Lors ueissiez fier estor esbaudi 
Tant hante frete et tant escu croissi 
Et tant hauberc desrout et desarti 
Et detranchie tant uert hiaume bruni 
Mal fu baillis qui a terre chai 
Que n en leua se il n ot bon ami 
Paien demoinent et tel noise et tel cri 
Que tuit en furent li Lonbart esbahi 
Molt uolentiers s en fussent tuit foi 
Mes tant redoutent le preu conte Aymeri 
C onques . i . seus de l estor ne parti 
Car qant il uoient le preu conte hardi 
Qui deuant eus la presse departi 
Li plus coarz hardement recoilli 
Si fiert chascuns del branc d acier forbi 
Sor la gent Sarrazine 
Grant hardement recoillent li Lonbart 
Por Aymeri qui les granz cox depart 
Sont deuenu hardi li plus coart 
Qant lor remenbre de lor dame Hermeniart 
Qui tel baron doit auoir a sa part 
Chascuns d aus broche le bon destrier liart 
L un porte hache et li autres faussart 
As cox doner cuident uenir a tart 
Sor paiens fierent ainsi comme liepart 
Des glotons font le ior si grant essart 
Que n en diroie la moitie ne le cart 
Cuens Aymeris s en est donez regart 
uoir dist li cuens bien le font li Lonbart 
Ques blameroit iel tandroie a musart 
Car uers paiens sont felon et gangnart 
M amor ont recouree 
Tres bien se sont li Lonbart maintenu 
As premiers cox ont fort estor rendu 
Bien ont as Turs lor mautalant uendu 
D autre part sont asenble et uenu 
Li cheualier Aymeri et si dru 
Les Lonbarz ont fierement secoru 
A l estor uienent a force et a uertu 
Et d autre part Sarrazin mescreu 
Grant cri demoinent et grant noise et grant hu 
Entre Francois se sont tuit enbatu 
Portent maint dart et maint espie molu 
Sor crestiens ont chaple et feru 
Assez en ont naure et abatu 
A grant meschief cuens Aymeris i fu 
Qant li mesage i sont tuit acoru 
Cil qui estoient de Pauie uenu 
LX . estoient baron de grant uertu 
Qui Aymeri furent ami et dru 
Chascuns a point le bon destrier crenu 
Cil ont le conte uaillament secoru 
La ueissiez fier estor maintenu 
Tant hante frete et percie tant escu 
Et tant hauberc desmaillie et ronpu 
Tant braz tranchie tant pong tant pie tant bu 
Et tant paien trebuchie et cheu 
Mes tant estoient li gloton mescreu 
Se Dex n en panse par la seue uertu 
Cil de uienne seront a tart uenu 
Li dus Girarz si ami et si dru 
Qui secors lor ameinne 
Grant fu l estor longuement a dure 
Paien ont molt noz crestiens greue 
De totes parz se furent adoube 
Et a l estor uenu et amasse 
Tant en i ot ia ne fussent nonbre 
  u . rois paiens i ot de grant fierte 
Chascuns si a son olifant sone 
S ont lor ensengne hautement escrie 
Lors sont paien entor aus aune 
Tuit li fuiant sont el chanp retorne 
Sor crestiens ont feru et chaple 
Maint en ont mort li gloton desfae 
Ia fussent tuit Francois desbarete 
Qant Hugues uint au coraie adure 
Guiz et Aliaumes li dui conte ennore 
Sanses et Aimes qui molt orent fierte 
Et d Apolice Oton le roi menbre 
De Rosillon Girarz au cuer sene 
Ieufroiz d Aniou o le branc entese 
Li dus Hernaus qui molt ot de bonte 
Et Sauaris sor . i . destrier loe 
LX . furent prince conte et chase 
Qui por le conte Aymeri le menbre 
A Pauie orent le mesage porte 
Tuit cil desrengent n i ont plus demore 
Et fort estor se fierent abriue 
Chascuns tint tret le branc d acier letre 
Maint paien ont ocis et decope 
Cui il consiuent tot a son tans fine 
A ice poindre ont paien reuse 
La ueissiez fier estor adure 
Tant hante frete et tant escu troe 
Et tant hauberc desrout et desafre 
Tant braz tranchie tant pie tant pong cope 
Tant Sarrazin trebuchie et uerse 
Par ces chans fuient cil destrier ensele 
Tuit estraier de seignor esgare 
Qui la uosist bon destrier abriue 
Prendre en peust tot a sa uolente 
Paiene gent ont glati et ule 
Mahom reclaiment que il ait d aus pite 
Li roi paien en sont forment ire 
Chascuns si a . i . olifant sone 
Sonent tabors et cil cor ont corne 
Lors se ralient li gloton desfae 
Tex iiii . mile se resont asenble 
Qui encor n orent el grant estor este 
Hulent et crient et moinent tel fierte 
La terre en crole enuiron et en le 
Lors ont l estor del tot renouele 
Sor crestiens ont feru et chaple 
Plus d une archie les ont ferant mene 
uoit l Aymeris pres n a le sans desue 
Point le destrier par molt ruiste fierte 
Fiert s en la presse le bon branc entese 
Et apres lui li xx . conte ennore 
N i a celui n ait chastel ou cite 
Se Dex n en panse par la seue bonte 
Ainz que retornent l auront chier conpare 
Car de paiens sont si auironne 
Que ge ne uoi com soient eschape 
Car l un de l autre sont par force seure 
Ne set li uns ou li autre est ale 
Aymeri ont li Sarrazin naure 
Et soz lui mort son destrier abriue 
Li cuens saut sus tint le branc acere 
Les nons Iesu a forment reclame 
Enuiron lui a fierement chaple 
Et paien sont entor lui amasse 
De loinz li lancent les espiez noielez 
Mes li non Deu que il auoit nomme 
L ont de la mort garenti et tense 
D autre part sont li franc conte alose 
Qui en la presse erent o lui entre 
Li uns de l autre ne sot nule uerte 
N i a celui n ait le cors entame 
En iiii . leus et plaie et naure 
Et lor destrier estoient mort gite 
A pie estoient li franc conte menbre 
Chascuns tenoit le bon branc acere 
Maint paien ont ocis et decope 
Mes ne lor uaut . i . denier monnee 
Car de paiens sont si auironne 
Se Dex n en panse li rois de maieste 
Ia de mort n ierent garanti ne tense 
Tant les asaillent li gloton desfae 
Que . x . en prenent qui molt erent lasse 
Et piez et poinz lor ont forment noe 
Et il ont Deu hautement reclame 
Qu il les secore par la seue bonte 
Tant durement sont li conte escrie 
Que cil les oient de la bone cite 
A lor ensengnes les ont bien rauise 
Dist Elinanz Trop auons demore 
Cuens Aymeris au coraie adure 
Si nos secort a son riche barne 
Issons la fors franc cheualier menbre 
Si lor aidons par bone uolente 
Et cil responent Ore auez bien parle 
Qui uos faudra ses cors ait mal dahe 
Isnelement se sont tuit adoube 
Cil qui estoient et plaie et naure 
Si ont lor flans estroitement bande 
Sor les destriers sont maintenant monte 
Les portes ourent s ont le pont auale 
De laienz issent et rengie et serre 
Entre paiens se fierent abriue 
Si a chascuns deuant lui aterre 
Celui qu il a premerain encontre 
Mes en pou d eure fussent desbarete 
Qant Girarz uint o son riche barne 
Cil de uenne au coraie adure 
Riche secors a li dus amene 
A tot . x . mil feruestu et arme 
Fres et nouel sont en l estor melle 
Lors ont l estor del tot renouele 
Sor paiens fierent par molt ruiste fierte 
Tant en ocient ne puet estre nonbre 
Paien le uoient si sont espoente 
N est pas merueille se il sont effree 
Car bien sauez de fine uerite 
C ainz ne uit nus si grant ost asenble 
Se il perdirent lor seignor auoe 
Que il ne fussent tantost desbarete 
Et qant il uirent le franc duc redoute 
Girart qui ot tel secors amene 
Tout maintenant sont en fuie torne 
Que puis n i ot ganchi ne trestorne 
Li dus Girarz a tant esperonne 
Parmi l estor et uenu et ale 
Que tot a pie a Aymeri troue 
Son chier neueu que il a tant ame 
Tant ot feru de son branc acere 
Que tuit li braz l en estoient enfle 
Et si l auoient paien el cors naure 
Li sans li ist par le hauberc safre 
Tot l esperon en ot ensanglante 
uoit le Girarz pres n a le sans desue 
Prent . i . destrier si li a presente 
A pie descent si l a aresone 
Biaus nies fet il estes uos en sante 
Oil biaus oncles la merci Damede 
Mes s un petit eussiez plus este 
Ie sai de uoir mal me fust encontre 
Or tost biaus oncles n i ait plus demore 
Gardez paien ne soient eschape 
Or tost apres trop auons seiorne 
A ice mot sont andui remonte 
Apres paiens ont brochie et hurte 
Et tuit lor home apres esperonne 
Les . x . barons ont deuant eus troue 
Que Sarrazin orent enprisone 
Toz les liens lor ont molt tost cope 
Et cil monterent qant furent deliure 
Mes Sarrazin s enfuient aroute 
Li dus Girarz les a forment haste 
Au dos les siut el pong le branc letre 
Sor aus a bien son hardement proue 
Cui il consiut tot a son tans fine 
De ci au uespre a li enchauz dure 
Des paiens morz furent ionchie li pre 
Entre les morz sont li uif ostele 
Cheoir se lessent ausin comme pasme 
Del sanc as morz se sont ensanglante 
Que il ne soient perceu n auise 
Mal soit de ceus qui soit eschape 
Fors Baufume et le roi Desrame 
Par tost aler ont le ieu ioe 
Ensenble o eus . xxx . paien arme 
A lor nes uienent si sont dedanz entre 
En un chalant s en sont nagent torne 
Tout droitement a Cordres 
Aymeris a bien l enchaut maintenu 
O lui Girarz si ami et si dru 
Se il ne fussent a ce besong uenu 
A Aymeri en fust mal auenu 
Tuit fussent mort et pris et confondu 
Se il ne fussent a ce point secoru 
Il s en repairent qant l estor fu ueincu 
Aymeris est a son oncle coru 
Chascuns d eus oste de son chief l iaume agu 
Il s entrebesent qant ont di lor salu 
Li dus Girarz qui proz et sages fu 
Li dist Biaus nies com uos est auenu 
Molt bien biaus oncles merci au roi Iesu 
Et uos qui nos auez mestier eu 
uers Sarrazins nos somes conbatu 
Tant longuement nos somes desfandu 
Que tuit en somes lasse et recreu 
Se ne fussiez a itel point uenu 
Mien escient tuit i fussions ueincu 
N en eschapast ne iuenne ne chenu 
Mes a tel point nos auez secoru 
Que Deu merci l estor auons ueincu 
Et si auons grant auoir retenu 
Que aporterent li felon mescreu 
Dont tieus ert riches qui deuant poures fu 
Si en sera largement despandu 
A feste et a grant ioie 
Girarz descent en une praierie 
Et auec lui sa riche conpangnie 
A lor talant ont pris herbergerie 
Li dus Girarz de neant ne s oblie 
Son neueu dist a la chiere hardie 
Aymeris sire nel uos celerai mie 
Ce que uos mande dame Guibourc m amie 
Par moi uos mande droiz est que le uos die 
Ne faites noces dedanz sale uoltie 
Ne an chastel ne an cite garnie 
Qant uos prendroiz Hermeniart de Pauie 
Mes en ces tentes par mi la praierie 
Et en ces tres a la gent paiennie 
Fetes uos noces par molt grant seignorie 
Si menez feste et ioie resbaudie 
Et tel richesce et si grant baronnie 
Que iusqu en France soit la nouele oie 
Charles li rois a la barbe florie 
Qui uos lessa ceste terre en baillie 
uos en aura plus chier tote sa uie 
Dist Aymeris a la chiere hardie 
Oncles Girarz par Deu le fil Marie 
Si com uos dites qui quel tiengne a folie 
L ai en panse a fere 
Aymeris a sa fame demandee 
Girarz ses oncles la li a amenee 
Li cuens la bese et si l a acolee 
Bele fet il buer fussiez uos ainz nee 
Or seroiz dame de ceste grant contree 
La dame l ot si s est uers lui clinee 
Tote la nuit ont grant ioie menee 
Cuens Aymeris a la chiere menbree 
Manda . i . mire sanz plus de demoree 
Paiens fu ia d outre la mer salee 
Une poison a molt tost destranpee 
A Aymeri a sa plaie bandee 
El cors li a la poison aualee 
Ainz que uenist au main a l aiornee 
Fu il plus sains que n est pome paree 
Au matinet qant l aube fu creuee 
Ont Hermeniart richement acesmee 
Puis la monterent sor la mule afeutree 
Iusq a Nerbone ont la dame menee 
Ou l arcesuesque la li a espousee 
Si ot bien . c . d autre gent ordenee 
Dame Guiborc s en est auant alee 
Fame Girart a la chiere menbree 
A haute uoiz s est la dame escriee 
Aymeris sire or oiez ma pansee 
Por amor Deu qui fist ciel et rousee 
uez ceste dame qu est de haute gent nee 
El n a parant en iceste contree 
Seror ne frere dont ele soit priuee 
De son doaire ne doit estre obliee 
Car li nomez sire s il uos agree 
Plus en aura s amor a uos tornee 
Si uos en ert plus cortoise et priuee 
Dist Aymeris Bien en ert asenee 
Premierement soit Nerbone nommee 
Et Biaulandois et Biaulande la lee 
Car en doaire fu ma mere donee 
Or resoit hui Hermeniart deliuree 
Tote sa uie en ert dame clamee 
C est une chose qui as barons agree 
Dex a quel ioie l a li cuens espousee 
Miedis fu qant messe fu chantee 
Del mostier issent sanz nule demoree 
Hermeniart ont molt richement montee 
Li dus Girarz l a le ior adestree 
Bohordant uont tot contreual la pree 
Cil damoisel qui sont de renommee 
Mainte lance ont brisiee et tronconnee 
Cil iugleor ont grant ioie menee 
Mainte uiele ont le ior atenpree 
Et mainte harpe mainte gigue sonnee 
De ci as tantes n i ot resne arestee 
La descendirent el milieu d une pree 
Hermeniart ont as dames deliuree 
Et eles l ont el mestre tref menee 
Le ior l ont molt seruie et ennoree 
Cil de Nerbone ont la feste leuee 
uin et piment et char fresche et salee 
Et uoleilles ont apres amenee 
Et de uitaille mainte grant charretee 
Et tot ice qui a cors d omme agree 
Et d une part et d autre ont aportee 
Tant de uiande que ia n iert acontee 
Et qant el fu bien cuite et conreee 
Li dus Girarz sanz plus de demoree 
Fait commender que l eue soit donee 
En . xxx . leus fu as tantes criee 
Cil damoisel si ont l eue aportee 
As hauz barons de plus grant renommee 
Mainte richesce i ot le ior mostree 
Maint bacin d or mainte toaille ouree 
Et mainte hennap mainte cope doree 
Plus bele gent ne uit nus asenblee 
Les napes metent tot contreual la pree 
Qant mises furent c est uerites prouee 
En toz sans durent plus d une arbalestee 
Mengier i porent tuit cil cui il agree 
C onques uitaille ne lor fu deueee 
Ainz fu a toz del tot abandonee 
Des mez qu il orent ne uos faz deuisee 
Mes nule gent ne fu mieuz ennoree 
Comme cil furent tot contreual la pree 
As noces soz Nerbone 
Huit iorz durerent les noces Aymeri 
Si richement chascun ior com ge di 
Furent li riche et li poure serui 
Ainz de tieus noces nus hom parler n oi 
Au nueme ior si se sont departi 
Girarz s en uait que plus n i atandi 
Droit a uienne et si home auec li 
Et sa moillier au gent cors seignori 
Et a Saint Gile s en uait Raimon ausi 
Ors a ualence ou ot este norri 
En lor pais uont li conte hardi 
Dedanz Nerbone ont lessie Aymeri 
Et Hermeniart qu il ama et cheri 
Ainz de tel dame nus hom parler n oi 
 . C . anz la tint li preuz cuens Aymeri 
Es premiers . xxx . ce set en bien de fi 
uII . fiz gentis li cuens engenoi 
Tuit furent conte et prince seignori 
Et si conquistrent comme fier et hardi 
Les granz marches d Espengne 
Li premiers fiz Aymeri le uaillant 
Cil ot a non dant Bernart de Brebant 
Si fu ses fiz li palazins Bertrant 
Qui en sa uie fist de proesces tant 
Parmi Espangne contre gent mescreant 
Li segonz fu Guillaume le puissant 
Cil au cort nes a l adure talant 
Qui tante poine sofri en son uiuant 
Que nel puet dire nus hom qui uos en chant 
Nimes conquist par le charroi menant 
Et si ocist et Herpin et Otrant 
Qui erent roi de la cite uaillant 
Et puis Orenge conquist la cite grant 
Et bautisier fist Guiborc la uaillant 
Puis l espousa bien le seuent auqant 
Soz Rome ocist Corsolt le mescreant 
Crestiente essauca toz iorz tant 
Que Dex l ama bien fu aparissant 
Car en la fin ce trouons nos lisant 
En deserui la ioie permenant 
Cil mena bone uie 
Cil segons fiz Guillaumes que ge di 
Por amor Deu tante poine sofri 
Que en la fin sa gloire en deserui 
Garins ot non li tierz fiz Aymeri 
Cil d Anseune ce sauons nos de fi 
Qui pere fu uiuien le hardi 
Le fier uasal dont uos auez oi 
Que tant ot cuer et uaselaie en li 
Que Damedeu uoa tant com uesqui 
Qu il ne fuiroit de grant estor forni 
Plus d une lance por paien Arrabi 
Ceste parole tint bien que n en menti 
En Aleschans tante poine sofri 
Qu il en fu morz por le ueu que ge di 
En Aleschans Guillaumes l enfoi 
Encore i gist il ores 
Li carz des fiz Aymeri le menbre 
Ot non Hernaut ce set en de uerte 
Cil de Gironde qui tant ot de fierte 
Il se uenta d une grant folete 
Mes toz ses diz torna a fausete 
Car il dist ce uoiant tot son barne 
Que fame rouse n auroit en son ae 
Puis en ot une ainz lonc terme passe 
Qu il n ot plus laide en une grant cite 
D un pie clochoit s ot . i . oil auugle 
Si estoit rouse et il rous par uerte 
Et apres s est d autre chose uente 
Qu il ne fuiroit d estor por home ne 
Puis l enchacierent Sarrazin desfae 
Granz . iiii . liues iusque dedanz . i . gue 
Si l enbatirent dedanz estre son gre 
Ainz qu il eust outre l eue passe 
Enclost il anz iusq a l iaume geme 
Puis se uenta d une autre folete 
Ne mengeroit de torte en son ae 
Puis fu tele eure ainz lonc terme passe 
Qu il en meniast uolentiers et de gre 
S ele fust d orge ou de plus aspre ble 
Et croute et mie en meniast par uerte 
Qu il n en donast a dru ne a priue 
Qant asegie l orent en sa cite 
Li xii . fil Borrel le desfae 
Et neporqant s iert il de grant bonte 
Forz et hardiz et de ruiste fierte 
S ot en lui molt preudome 
Li quinz des fiz Hermeniart la loee 
Si ot non Bueues a la chiere menbree 
Cui Aymeris dona la bone espee 
Gresbe la bone qui tant fu redoutee 
Dont il dona tante pesant colee 
Sor Sarrazins la pute gent desuee 
Dex tante dame en fu ueuue clamee 
Tante pucele orfeline apelee 
Cil ot ii . fiz de molt grant renommee 
Qui onques n orent mauuestie en pansee 
L un fu Girarz a la chier menbree 
Et l autre Guis par bone destinee 
uers Sarrazins murent mainte mellee 
Qant furent en Barbastre 
Li sises fiz qu engendra Aymeris 
Si ot a non Aymers li chetis 
Li preuz li sages li cortois li gentis 
Qui en sa uie ot tant de paiens ocis 
Si ne uost onques gesir tant com fu uis 
En tor entie ne en pales uotiz 
Ainz guerroia sor Sarrazins toz dis 
Et si conquist uenice et le pais 
Et Soramonde la bele o le cler uis 
Toli par force a l aufage Oersis 
Bautisier fist la dame seignoriz 
Si crut en Deu qui en la croiz fu mis 
Puis l espousa li gentis hom de pris 
Sire fu de la terre 
Li siemes fiz Hermeniart au cuer fin 
Et Aymeri le conte palazin 
Si apelerent le menor Guibelin 
Molt ot franc cuer et coraie enterin 
S orent en lui paien felon uoisin 
Maint en ocist a son branc acerin 
Mes a un ior le pristrent Sarrazin 
En croix le mistrent li cuuert barbarin 
Molt grant martire fesoient del meschin 
Qant le rescout son pere et son cousin 
Puis li dona Aymeris en la fin 
Tot son pais et son pales marbrin 
Si fu oirs de Nerbone 
Entre ces freres si ot u . serors nees 
Plus furent beles que sereinnes ne fees 
Qant bien norries les ot et aleuees 
Cuens Aymeris qui chier les ot gardees 
A riches princes dont molt furent amees 
Les a li cuens richement mariees 
Tant les ot Dex par sa grace amendees 
Et essauciees et a ennor montees 
De maintes terres furent dames clamees 
Par eus crut li lingnaies 
L ainee fille donerent a moillier 
A un baron qui molt fist a proisier 
Cil ot a non Dreues de Mondidier 
IIII . fiz orent qui furent preu et fier 
L un fu Gaudins et li autres Richier 
Et li dui autre Sanson et Angelier 
Qui tant aiderent Guillaume le guerrier 
Crestiente firent molt essaucier 
Forment les dut Guillaumes auoir chier 
Neueu furent au conte 
L autre donerent a i . baron uaillant 
Raoul del Mans a l adure talant 
Icil si orent . i . molt gentil enfant 
Qu il apelerent Anquetin le Normant 
Molt ot en lui ce seuent li auqant 
Hardi uasal et fier et conbatant 
Sa grant proesce fu bien aparissant 
Enuers paiens que il guerroia tant 
Maint en ocist a l espee tranchant 
Ainz nes ama nul ior de son uiuant 
Molt bien aida Guillaume le puissant 
Et au riche lingnaie 
La tierce fille donent a un marchis 
Qui d Angleterre fu hauz hom et de pris 
Et puis fu sains ce dient el pais 
Et deserui la ioie en paradis 
Mes aincois orent . u . enfanz molt gentis 
L un fu Rabiaus li autres Estormis 
Li tierz Mularz qui fu fiers et hardiz 
Li carz si fu Soef del Planteiz 
Et sains Morans fu li quinz ce m est uis 
Oi auez que molt fu Deu amis 
A Doai gist li bons cors sainz de pris 
Molt ot sainz el lingnaie 
La carte fille Hermeniart de Pauie 
Donent Huon a la chiere hardie 
De Floreinuille ot cil la seignorie 
De celui fu Fouques qui tint Candie 
Dont li plusor ont la chancon oie 
Qu il la conquist par sa cheualerie 
Et Anfelise la bele l escheuie 
Toli par force a la gent paienie 
Puis l espousa qant sa loi ot guerpie 
Et crut en Deu le fil sainte Marie 
Cele estoit suer . i . roi d Esclauonie 
Ce fu Tibaut a la chiere hardie 
Qui guerroia Espangne 
La menor fille Aymeri le baron 
La plus iuennete Blancheflor ot a non 
Molt par fu bele et de gente facon 
Et sus les autres fu de plus grant renon 
Molt li dona Damedex riche don 
Qant a moillier la prist li fiz Charlon 
Rois Looys qui molt par fu preudon 
Et tint la terre a force et a bandon 
Et ocist puis tant Sarrazin felon 
Bien en auez oie la chancon 
Que en bataille ocist le roi Gormont 
Cil Looys que nos ci uos dison 
Prist Blanchefor a la clere facon 
Roine fu de France 
Si richement com ge ci uos deuis 
Si maria ses filles Aymeris 
Desor toz contes fu li cuens posteis 
Et par le mont plus enforciez d amis 
Ses fiz toz . uii . ainsi com ge uos dis 
Retint li cuens o lui en son pais 
Tant les norri li bons cuens seignoriz 
Que tuit . uii . furent damoisel de haut pris 
Plus fiers danziax ne uit hom qui soit uis 
Plus corageus plus fiers ne plus hardiz 
Molt grant mestier lor fu ce m est auis 
Car en tel marche fu li cuens Aymeris 
C onques n i fu sanz guerre . xu . dis 
Tant l asaillirent li Turc et li Persis 
Que de la guerre eust souant le pis 
Se ne feussent li damoisel de pris 
Qui si li ont marez ses ennemis 
Que en pes tint sa terre et son pais 
Or se pansa li frans cuens posteis 
Q an autres terres a rois et a marchis 
Enuoiera les damoisiax gentis 
S iront ennor conquerre 
