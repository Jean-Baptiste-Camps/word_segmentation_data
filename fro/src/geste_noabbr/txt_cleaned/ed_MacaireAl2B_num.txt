
E quant cil entendirent a pou sunt erragez . 
 Par Deu  sire duc Nemes  uous nous contrarïez  
En la cort li Roi forment nos enpirez . 
Cest chen naura Macer  car il eust esragez  
Espor le chen le het ou de pres ou de uez .  
Duc Nemes de Beiuere que taunt fist a proiser 
Par le col ad saili maintenant le seuerer  
A Gaufroi le commanda que fu parent Oger  
E quant Macer le uit uif quida esracher . 
La sunt si parent  Hates de Mondider  
E se i fu Malingres e oue lui Berenger  
Faukes e Aloriz  Ysotard e Bricher . 
Gefron de Hautefoile prist un cotel d   ascer  
La uodrunt maintenant demembrer le leuerer 
Quant Neme de Beiuere comensa a hucher  
Richard de Normandie e Gaufroi e Oger  
Terri l   Ardinois  Berardz de Mondider 
Dreit au pié Charles s   en uont agenoiler  
 Sire dreit emperere  mont nous peut meruailer 
E des bontez que en uous solaien repairer  
uous me soleiz mout amer e tenir cher  
Moy e Terri l   Ardonois  Berard de Mondider  
Ore ne uous uolez mes amer ne priser . 
Sertes  sire  ceo pois nios  ço ne uous quer noer  
Ia ne nous tarrom n   en auerom loer  
Gardés nous de traïtres  uous auez beni mester . 
— Nemes  dist Charles  ieo ne m   i soi garder 
Si cil sire n   en pense que tout peut iustiser . 
— Amen  ceo dist Charles  io l   em pri e requer . 
Ore escultez un pou  Fraunçois e Beruër  
Entendez ma parole  n   oiz saing de noier . 
Il n   i ad ça einz haut home  seriaunt e chiualer  
ne esquier 
Que cest leuerer adeie ne ne uoile aprocher  
Fors seulement Macer  le noster despenser . 
Ioe ne uei pos Aubri son seignor repeirer 
Que en mena la Roÿne que en faites chacer . 
Car faites un chose dount io uous pri e requer  
Que uous mountez  beau sire  sor uotre bon destrer 
E nous uous suërom aprés desque . x . chiualer  
S   irrom aprés le chien el bois grant a pleser . 
Si m   aïst icil sire que tout ad a iuger  
Solonc le mien pensé  ceo uous di saunz boiser  
Macer ad occis Aubri de Mondider  
uoster gentile baron que tant fist a preser 
Ne de uostre seruice ne se peut anoier .  
D ont par fu li traïtre dolent e corucez  
Quant il oï duc Nemes  a pou qu   il n   est deuez  
 Sire  ceo dist Macer  nient dirriez assez  
Ne fusses si haut home e si ennorez  
Ia en serait mes gages uers le uostre donez 
Que onques en si fait mendre ne me uint en pensez . 
— Macer  dist duc Nemes  un petit m   entendez  
Bene uerrom coment il est einz les treis iors passez .  
Nemes sest le leuerer  uers le Roi s   est tornez . 
Le leuerer ueit le Roi  uers lui s   est aclinez  
Deuant lui s   agenoille  si s   est mout dementez  
As denz prist son ermine que estoit engoulez  
uoluntieris l   en traisist le leuerer affilez 
Quant li Roi l   ad ueü  si plora de pitez  
Son cheual demanda  il lui fu amenez  
L   emperer monta  teint l   espee a son lez  
E des autres barons tant que il furent asez . 
Macer li traïtre se n   est pas alez  
Einz remist a Paris dolenz e aïrez . 
faite de grant bastonz quarrez 
Cum plus l   auerai batu  plus ert adountez 
E meuz eu ert le fes desor son dos portez . 
Tel manere a li asne  ceo dist l   autoritez . 
Sire  ueez ci mon chen  c   est meuns amis priuez  
Si m   aït icil sire qu   en croiz fu peinez 
Cum ieo n   ai nul ami dount soi meuz amez . 
Quant ieo l   ai taunt batu  a pou ne l   ai tuez  
E ieo l   apel a moi  a lui di   Ça uenez    
Lors me coneust mes chens  s   est uers moi aclinez . 
Seinors  ceo dist duc Nemes  par Deu de maiestez  
Issi irra Merlin cum uous oï ore auez .  
 Seignors  ceo dist duc Nemes  entendez mon pensé  
Iugement uous dorreie  si uous uendroit a gré . 
Pus que Aubri n   ad home estrange ne preué 
Que uoille uers Macer combatre el chaump mellé  
Fors soulement cest chen que uoi entalenté  
Ieo di que home les doit mettre ensemble por uerité 
Macer soit a pé deuant lui en el pré  
Si ait un escu rond e un baston quarré 
E un baston d   espine bien fait e mesuré  
Pié e demi de long bien fait e asscemé . 
Si il peut occire  mout aura bien oueré  
Tot quite s   en irra e tout a sauueté  
E si le chen le uente  par Deu de maiesté  
Donc di ieo qu   il ad occis Aubri e affolé  
Ieo ne soi autre chose  es te le uous proué . 
Face en li Roy iustice au los de son barné .  
E quant cil l   entendirent  si sunt en piez leué  
Duc Nemes embracerent e si l   ount acolé  
 Sire  bien auez dist  Deu uous tiegne en bonté  
Tout issi serra il cum l   auez deuisé .  
Deuant le Roy s   en uont  tout l   ount reconté 
Trestout le iugement qu   il ount enorté  
E le roy lour ottroie uolunters e de gré  
uerso Quant ost le iugement que ert de loiauté . 
Quant Macer l   oï grant ioi en ad mené  
Son grant mordre quida bien auer aquité  
Mes Deu qu   onques ne menti bien sout la uérité . 
Ceo fu par un matin que le solail lust gent  
Macer ount amené esquier e seriaunt  
Deuaunt le roi s   en uint . Charles lui ad dist taunt  
 Macer  dist le Roy  entendez mon semblaunt . 
Certes ieo uous aim mout  ne seez mie mescreaunt  
Por l   amor du lignage que uous auez si grant  
Mes il m   estuit dreit faire a ma court de ma gent . 
Iugé ount  ceo me semble  mi amis meuz uallaunt . 
Pur que Aubri n   ad home  estrange ne parent  
Que uoille uers uous combatre el chaump present  
Cest chen uers uous en ad mout grant talent  
uous estoit combatre par itele couenaunt  
uous auerez un escu round e un baston pesaunt 
E un baston d   espine bien fait e auenaunt 
Si le chen poez uentre ne faire recréant . 
Tout quite serras de la traïson graunt  
Ceo que uous mettent sus mi home e ma gent 
De Aubri que est occis dont i   ai le quer dolent . 
E si le chen uous uaint  ieo di par saint Amenaunt  
Ieo uous ferai iustice tel cum est couenaunt 
D   escorcher e d   ardoir  d   encroier au uent . 
— Sire  ceo dist Macer  Deu en trais a guaraunt 
Que Aubri ne fis mal plus que mon cher enfaunt .  
 Sire  ceo dist Macer  por Deu le fiz Marie  
Ia en serrai ceo honte e molt grant uilanie 
Si me combat e au chen en bataille formie . 
— Neni  ceo dist li Roi  car issi l   ount iugie 
Mi home e ma gent dount il i ad partie . 
Alez adober e si ne demorés mie .  
Macer s   en torna  si apele sa lignie  
Si parent l   adoberent en la sale uoutie  
Un court baston d   espine lui ount mis en baillie . 
