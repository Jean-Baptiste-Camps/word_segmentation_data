de quei franceis unt li plusur enuie . 
est la lei empli . 
ptize auez uostre lei gerpie . 
prenez mea filhe belissent a amie  
pur li uos doins uerceles e inorie  
chaste e placence  mela e pauie . 
sire serez de tute lumbardie . 
otinel l  ot  uers la terre se plie  
les piez lui beise  forment se humilie  
sire fait il ço ne rufs io mie  
si la pucele cummande e io l otrie . 
dist belissant  e io me tient pur garie  
de bon marri ne me deit peser mie . 
la mei amur n  ert ia uers lui guenchie . 
dit otinel  quant uus estes m  amie  
pur la uostre amur frai io cheualerie 
deuant atilie a m  espee forbiee . 
mort sunt paen quant ai baptesmerie . 
dreiz empereres a uus commant m  amie 
treske nos uenums al pleins de lumbadie . 
les noces serrunt aprez toz atelie  
quant auerai mort l  emperur garsie . 
den sun palais est li reis muntez  
cis granz barnages apres lui est alez  
li mangir est prest e cunrez  
cil le mangerent a qui il fud donez . 
apres li supers est li uins aportez 
enz en la chambre u li reis est entrez . 
dormir s  en unt  si unt les hus fermez 
desque al deman que li soleil est leuez . 
li rei se liue si ad ses baruns mandez  
sur une table de sanie est muntez  
tint un bastun tut a or neelez  
seignrus ço dit un petit m  atendez  
conseilliez mei kar fere le deuez 
del rei garsie dunt oi l  auez  
ki par la force est en ma terre entrez . 
mes chastels aer e brise me citez  
Ia ert destruite seinte cristientez . 
irum nos ainz que uenge estez  
u nus atendrum desque iuer set passez  
dient franceis  de meruelle parlez . 
celui n  i a ad tut ne seit aprestez . 
mal erent autres termes nomez  
si erent  fait karles si uos tuz le loez  
a l entree de aueril  quant marz iret passez 
pur la mei amur lores uos aprestez . 
dient franceis  si cum uos commondez . 
nostre emperere fait escrire les briefs  
par sun enpire tramet les messagiers  
que ne remainent neis un cheualirs  
ne humme a pié  ne archir  ne arblastiers  
que dunc ne uienge  e ki n  i put aler 
a seint denise rende iiii deniers . 
ore ua decebre  si est passé genuiers  
feuerier e marz  e uint li tens ligers . 
a paris est nostre emperere fiers  
li dunze per  rollant e oliuirs 
e anseïs  girond e engelers  
estut de lengres e turpin e guerriers  
e nemes li duc e li daneiz ogiers . 
as granz fenestres un mis lur chiés  
e uirent uenir alemans e baiuers 
e loerengs  cels as curages fiers  
ageuins  gascuns e berruiers 
e peteuins e prouencels les guerriers 
e burguinus flamencs e puhers  
de normandie la flur des cheualirs . 
bretuns in uienent as escuz a quartiers  
en destre menent les anfans destries . 
celui n  i ad nen ait quatre esqüiers  
si mestier unt  dunt il frunt cheualirs . 
de suz munt martre s  aünent a milliers . 
le premir ior d  auril quant l  aub est esclarie  
munte li reis en sa cheualerie . 
de paris uinent  si uunt a sendenise  
le congié pernent  si unt la ueie acuillie . 
plurent ses dames  si maldient garsie . 
sonent ces cors  ki unques en ait enuie . 
or s  en ueit li rei en lumburdie . 
l duc rollant al premir chif les guie  
de reire est nemes od la barbe flurie . 
mes otinel n  i uolt leisier s  amie  
belissent munte sur hun mul de hungrie  
ki plus tot ueit l  amblüer serrie 
que par mer ne ueit nef ne galie . 
set cenz baruns ad a sa mesnie burnie  
tot iufne gent de grant cheualerie . 
or issent de france e burgnuie unt gerpie  
passent mungui la fire compaignie . 
issent des munz si uinent a iuorie  
de suz uerceles passent a nauie  
munferant muntent si uient atelie  
la forte cité u est la gent haie . 
desuz munpoum pernent herbergerie  
delez l  ewe del ton en la prarrie . 
nostre enperere fet franceis arester  
desuz l  ewe de ton les fait osteler . 
uit iurz pleniers les fet demurer 
lur cheuals funt seiner e reposé  
e lur malades guarir e meciner . 
le fiz pepin ne se uolt pas oblier  
tant dementier ad fait un punt leuer 
par unt franceis deueint utre passer . 
sur le punt est nostre emperere fir 
u il fait les haies e les suliues fermer  
a mailz de fer confire e soder . 
fait est li punt  bin i put l  um passer . 
franceis s  en uunt as herberges manger  
mes li nies karles s  est curu aduber 
si que nel seurent nul de li unze per 
ne meis oliuir e li daneis ogir . 
tut treis s  adubent de suz l  umbre du lorer  
es destriers muntent si uunt le punt passer  
e uers la cite commencent a errer  
e uunt ioste quere si la poent trouer . 
meis  einz que il uingent al retorner  
li plus hardi auerat tant a penser 
que n  i uoldreit estre pur un mui d  or cler . 
de fors atelie  a un liu grant  
ot quatre reis de la lei mescreant  
issuz s  en sunt si s  en uunt deportant  
bin sunt armé chascun a sun talant . 
ces sunt lur nuns  si la chançun ne ment  
li unz balsami  li reis de niniuant  
li altre curables  un rei de pute gent  
unkes n  ot fei uers humme uiuant  
li tirz ad nun ascanard le tirant  
fort est e fiers e hardement ad grant  
mort ad mil hummes de s  epee trenchant  
li quarz ad nun clarel a la chire riant  
n  ad tant bel humme tan cum soilleil resplent  
il ne truue nul qui iuste lui demant 
ne seit si hardi ke si a colp lui atent  
qu  il ne ocie u abate sanglant . 
par le champ uunt  lur destrierres alaissant  
forment manacent oliuir e rollant 
e iurent  si il poent uire tant 
que en duze france puissent mener lur gent  
ia karle uns eus n  auereit garant  
des duze pers de france funt lur talant . 
seignors ço dit clarel a la chire riant 
en tel manacer ne guaine l  um niant . 
io ai oï mut presir rollant  
n  ad plus prodom .deskë a orïant  
e uns sa spee n  at humme garant . 
meis io pri mes deus mahum e teruagan 
que uncore aie de lui asaimant 
que un colp lui duinse de m  espee trenhant 
amunt le chif sur le helme luisant  
mut par iert dur si desque as denz me fait . 
kar io ai grant dreit si nel aime de nïant 
kar il m  ocist samsonie de mumbrant 
de suz pampelune a un turnemant . 
il fu mes freres  si en ai le cur dolant  
morai de dul si oi mun frere ne uang . 
franceis cheualchent tut celement 
leez un bois ki ad nun forestant  
la noise atendent si arestunt atant . 
li duc rollant les ueit premeremant  
seignurs fait il ore estes gentemant . 
ueez paiens sur la roiche ki pant  
ne sunt que quatre al men icïant  
bin duïsum iuster aduremant  
la merci deu ki est omnipotent . 
e cil responent  tut al uostre talant . 
les hantes mettent sur les feltres deuant  
uers les paines s  en uunt a esporunant . 
clarel regarde en contre soleil deuant 
e ueit les cuntes brocher mut formant  
ses compaignums apele ignelemant  
seignurs fait il aiez hardemant grant . 
treis cheualirs uei de ça puinant 
alez en cuntre sachez ki il uunt querant  
uos estes troi e il sunt altre tant . 
e cil laissent cure sanz nul detenemant . 
n  i ot plus dit ne demandé nïant  
k il sunt ne dunt uinent ne quei uunt querant  
mais de lur lances fierent duremant . 
ascanard fiert sur l  escu rollant  
de suz la bucle le perce e fant  
forte est la bruine ne depice nëant  
fruisse la lance ensun le fer deuant . 
li quens refiert tant acememant 
que escu ne haber ne lui ualt nïant  
le piz lui treche  le curaille lui fant  
mort l  abati del bon destrir curant . 
puis li ad dit rollant en rïant  
fiz a putein  troué auez rollant 
ki aliez ore si forment maneçant  
cursables iuste a oger le curteis  
grant colp lui dune sur l  escu d  espaneis  
ultre lui passe l  enseine des cites  
del haber trenche mailes trente tres  
lez le costé lui met le panun a or fraeis  
ne lui ualt mie le haberec un paneis . 
al reperir lui dit dous moz curteis  
fiz a puten  ço est oger le danes  
por tels colps faire m  aime karle li reis  
oliuir iuste al rei de niniuant  
a balsami ki at grant hardemant . 
li saracin le fiert irreemant 
sur sun escu u out un lïun peint  
meis oliuir le refert si dreitemant 
sur la ruele que par mi la fant  
la uile bruine ne li ualt nïant  
l  enseine lui met el cors deuant . 
mort l  abati del destrer sanglant  
puis lui ad dit al malfeiz te commant  
al tur qu  il feit si uint clarel puinant  
cil prendera del paen uegemant  
si oliuir a cest colp lui atent . 
meis li nies karlle lui trauerse deuant . 
clarel le firt sur l  escu deuant  
la bone bruigne lui fu de mort garant . 
le bonn destrier liue ses piez deuant  
li destrier recule cil uaeit consiuant 
que en un munt les let le destrier e rollant . 
en halt s  escrie s  enseine naïmant  
uers la cite se uolt aler fuiant  
meis li daneis li est ale deuant . 
grant colp lui done de l  espee trenchant 
en mi le piz sur cel harbec luisant  
la bone bruine ne falce ne n  estant . 
delez un munt l  abat de l  auferant . 
oliuer prent le bon destrier corant  
ueint a rollant par le frei lui rent  
sire fait il muntez ignelemant 
de part oger le uus duins e present . 
miudre est de uostre io quid qu  il ualt les cent . 
li quens i salt sure ke a arçun ne se prent  
e li paiens est lieué en estant  
trait ad l  espee mellee la trenchant  
l  escu enbrace forment se defaint . 
rollant sache durendal le uaillant  
un colp lui ua doner maintenant  
meis li paens ieste l  escu deuant . 
tut le trenche quanque l  esprant  
fort se combat  mais ne li ualt nïant  
seignurs fet il manee uos demant . 
pernez me uif eschec aués fait grant . 
queus est li reis  par m  espee reant . 
s  espee lur rendi  li quens rollant la prent  
puis lui amenent sun uer destrier muant  
dunt fu ocis li reis de niniuant 
et balsami qui ot grant hardenant 
et anaschard un rei de putei gent . 
li compaignum repairent de iuster . 
clarel unt pris sil quident bin mener  
a garlemane le uoleent presenter . 
mais ainz qu  il puissent une lieue aler  
de altre martin lur estuuerad canter  
kar saracin repeirent de preier 
mil et . u . cent les pot l  um aemer . 
oient les cors e les busines suner  
ueint les helmes menument estenceler 
e les enseines par amunt uenteler . 
rollant les ueit si cummence a sifler . 
a ses estrius s  est afichié li ber  
enues oger prist li quens a iurer  
si a durendal me puisse a ues meller  
tant me uerez ocire e decoper 
que les noueles irunt ultremer . 
seignur barun ço dit oliuir 
a sages humes l  ai oï reconter 
que l  um ne se puit de tut ses mauls garder 
ne l  um ne pot mie tuz iorz senz iuste ester  
e  quant home quide grant leece auer  
iduc est il plus pres del desturbir . 
uers est ço dit oger ici ad mal a penser 
ne ci n  auerat mestir d  espoueter . 
ueez paens nes poez eschiuer  
par mi lur lances nus estuuerat passer . 
or doit chascun sa pensee mustrée . 
puis que humme est nel deit l  um afoler  
laisum clarel cest saracin aler  
kar bin uez nel pouum mener  
bin les nus pout agui guerdoner . 
e dit li reis clarels  franc quor te fist parler . 
sire rollant fait oger li bres 
fors e firs estes  hardiz e redotez  
e de bataille dux enluminez  
e oliuers est bons cheualirs pruuez 
e io meïmes sui de ment pal eschapez . 
ueez paens  refuser uos poeez  
ne altre succurs de humme n  i atendez . 
ki ore ne firche cüart seit il pruuez  
munioie escrient  es les uus aiutez 
Ia i uerez des morz e des naffrez . 
rollant feri un paen buenier 
ki plus est neir que murere de murier  
mort le tresturne en miliu d  un sentir . 
e oliuir fiert balsan de munpellier 
