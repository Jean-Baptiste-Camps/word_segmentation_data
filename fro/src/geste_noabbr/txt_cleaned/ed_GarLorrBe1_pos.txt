Sire dist il merci deu richement 
Bien auons fait uostre commandement 
Les 111i roix auons conquis en champ 
Li II sont mort saichez ueraiement 
Begues mes freres mit l  un a finement 
Et i  ocis l  autre a mon espie trainchant 
Dous en preismes par uostre esforcement 
Si en ferez uostre commandement 
Don li liura a faire son talant 
Dedenz sa chartre furent mis maintenant 
Garins apele le roi cui france apent 
Sire dist il entendez mon semblant 
Desconfiz sont sarracin et persant 
Mais d  une chose nos ua il malement 
Li roix Thierris iest mors uoirement 
Il me manda a son deffinement 
Si me dona sa fille o le cors gent 
Tote sa terre m  otroia quittement 
Et le roiame et quantqu  il i apent 
Ie la recus par itel couenent 
S  il uus plaisoit et uenoit a talant 
Ce dist li roix ie le uuel uoirement 
De uostre henor hai ie le cuer ioiant 
Et uos croistrai uostre fie uoirement 
Serui m  auez et bien et loialment 
Si com io uoi et tesmoigne ma gent 
Grant merci sire dist Garins en riant 
De uus seruir ai ie moult bon talant 
Fromonz l  oit moult ot le cuer dolant 
Il ha parle moult felonessement 
Et dist a roi sire ie la deffen 
Et la pucele et la terre ausiment 
Ia fu I iors que m  eustes couent 
Quant a Begon donastes chasement 
Uos m  otroiastes plus l  orrent de c 
S  il eschisoit terre ne chasement 
Qui me pleust et uenist a talant 
Que ie l  auroie senz nun delaiement 
Ceste me plait ie la uuel uoirement 
Et dist li roix or oi plait de neant 
Ce don li peres fait don a son enfant 
Et li affie et done a son uiuant 
Et s  en ist fors uoiant tote sa gent 
Ne la puet perdre per droit de iugement 
Laissiez la terre ie uos pri et comman 
S  autre meschiet uos l  aurez bonement 
Fromons respont ie n  en ferai neant 
Garins l  oit moult ot le cuer dolant 
Par moult grant ire s  est dreciez en estant 
Si a parle bel et cortoisement 
Sire Fromonz de bordele la grant 
Compaignons d  armes auons este lonc tens 
Onques uers uos ne m  espris de neant 
Mais l  autre ior uers la paiene gent 
Nos deguerpistes et tuit uostre parenz 
Et neporquant n  en hai point a talant 
Se m  ait dex s  en heussez dit tant 
Ia hui matin endroit prime souant 
Que uenions moi et uos cheuachant 
Que uos sesist la pucele a cors gent 
Ie uos donasse et l  enour et le gant 
Car ie sai bien se ie ui longement 
Feme aurai ie et terre et chasement 
Mais or uoi bien orguel i ha trop grant 
Et felonie et enuie et bobant 
Quant uus l  alez par force demandant 
Ia n  i aurez la monte d  un besant 
Nen la pucele nen la terre ausiment 
Fromonz l  oit toz toint de maltalant 
Lors respondit moult orgoillosement 
Des bordelois suis ie nez uoirement 
De ceste terre sont mi meillor parenz 
Uos porchaciez mon deseritement 
Mais par l  apostre que quierent peneant 
Ia ne uerrez ce premier an passant 
Par deuant mez uos meillors chasement 
uos mostrerai de cheualiers itant 
N  istries hors por tot l  or d  oriant 
Garins l  oit a po dire ne fent 
Enuers Fromont s  en uint par maltalant 
En haut parla que l  oirent la gent 
Fiz a putain fels estraiz de neant 
Ia uostre aius iarleins li sosduianz 
Ne a loriz de bordele la grant 
Ne respondist herui si fierement 
Le mien cher pere qui tant ot hardement 
Qu  il n  en preist tantost le ueingement 
Si ferai ie de uus prochainement 
Lors saut auant par moult fier maltalant 
Ia le ferist senz nun delaiement 
Quant l  empereres par le mantel le prent 
Lai commenca I tex toaillement 
Don furent mors mainz cheualiers uaillanz 
Desheritez en furent maint enfanz 
Granz fu la noise sus ou palais plenier 
Li dus Garins fu moult gries et iriez 
Quant il s  oit a Fromont menacier 
Deuant le roi s  est li bers aprochiez 
Il ha parle commme hons bien iriez 
Sire Fromonz par le cors saint  richier 
De traison uus puis bien laidengier 
Garlain uostre aiue ne deue forligner 
Qui son parrain murtrit en I mostier 
Et son seignour lige coppa le chief 
Don uus tenez les terres et les fiez 
Et senz raison a tort et a pechie 
Saisson tenez don doi estre heritiez 
Heruis mes peres qui le coraige ot fier 
La tint maint ior ce seuent cheualiers 
Karles marteaus qui tant fit a proisier 
La li dona par moult grant amistie 
Car serui l  ot de buen cuer et entier 
Mors est mes peres don i  ai le cuer irie 
Tote sa terre doit a moi repairier 
Mais par l  apostre que quierent cheualiers 
Ia ne uerrez passe I an entier 
Se en saisson uus puis prendre et baillier 
Ie uus ferai toz les membres treincher 
Fromons l  entent n  i ot que corrocier 
Enuers Garins s  en uint toz eslaciez 
Et li dux s  est enuers lui aprochiez 
Grant cop li done de plein cop ou templier 
Ius a la terre l  abatit a ses piez 
Herdrez le uoit n  i ot que corrocier 
Bordele escrie ferez i cheualiers 
Et il si firent senz plus de l  atargier 
Cele part corrent por lor seignour aidier 
Loheroens sont cele part adreciez 
Lai ueissez grant estor commencier 
Tant grenon traire et cheuox saichier 
Et tant mantel desrompre et dessirier 
Li roix fu iuenes si fu petiz proisier 
Des bordelois ne se pot pas ueigier 
Li cuens Herdrez en la chambre se fiert 
Ou il soloit dormir et repairier 
A son cheuoil troua son branc d  acier 
Il le saisist s  est retornez arriers 
Es genz Garins en ua granz cops paier 
A loheroein en fu granz li meschie 
Car po ot genz ce fu granz encombrier 
Ne n  orent armes don se puissent aider 
Et bordelois les ont si laidengiez 
Plus de XIIII en ont ius trabuchie 
A remanant font le palais uuidier 
uindrent es huis si les font uerroillier 
Et de granz barres fermer et estachier 
Garins remest dolanz et corrociez 
En I anglet dou grant palais plenier 
Deuant lui garde si uit I eschaquier 
Il le saisit si l  a amont drecie 
Lai se deffent a loi de cheualier 
Herdrez le presse qui tient le brant d  acier 
Enuiron lui maint baron cheualiers 
Ocis l  eussent senz autre recourier 
Mais cui dex uuet garandir et aidier 
Nuns ne le puet honir ne uergoignier 
Li dus Garins fu ou palais plenier 
uers bordelois fu moult a grant meschie 
Atant ez uus hernais le guerrier 
Celui d  orliens qui tant fait a proisier 
Ciz estoit nies Garins o le uis fier 
Mors iert ses peres s  en ot le cuer irie 
Dou roi de France uuet reprendre son fie 
Mais ne uint mie com uilains patheners 
En sa compaigne ot uIIXX cheualiers 
A bones armes et a cheuaus corsiers 
Si com li bers descent por abergier 
En mi sa uoie econtre I messaigier 
Qui descendoit dou grant palais plenier 
Qui la nouele li ha dit et noncie 
Comment Fromonz et ses lignaiges fiers 
Se sont mesle a loheroein proisie 
Seli ont moult ses homes laidengiez 
Li dux Garins iest moult a meschief 
Mors est li bers se dex n  en ha pidie 
Hernais l  ot n  i ot que corrocier 
A uoiz escrie or amont cheualiers 
Or uerrai ie qui me uoudra aidier 
Ciz est mes oncles ie ne li doi laissier 
Quant ciz l  entendent si descendent a pie 
Iusqu  a palais ne se uostrent targier 
Les huis trouerent barrez et uerroilliez 
Es loges trouent une sole d  uit piez 
A l  uis en hurtent moult granz cops et pleniers 
Si que par force le firent trabuchier 
Espees traites sont ou palais fichie 
Deuant les autres hernais li gerriers 
Bordelois uoit uers Garins chaploier 
A uoiz escrie or a aus cheualiers 
Et il si firent de grez et uolonters 
Et hernais tint l  espee d  acier 
Hardre le conte encontra tot premier 
Merueillos cop et grant li ua paier 
Parmi la teste dou branc forbi d  acier 
Doisci es denz li fit le fer glacier 
Desus le marbre le fit mort trabuchier 
Puis en fiert autre si que ius l  abatie 
Le tiers consut desor le henapier 
Le col li trainche comme I raim d  oliuier 
Bien lor mostra qu  il estoit corrociez 
Cui il ataint n  a de uiure mestier 
Et bien i fierent sui baron cheualiers 
Quant ciz le uirent n  i ot que corrocier 
En fue tornent por lor mort esloignier 
Desoz les tables le ueissez mucier 
Garins le uoit n  i ot qu  esliecier 
uoit hernais soprent a araignier 
Uostre merci ce dist li dux beaus nies 
Se dex m  aist heu m  auez mestier 
Se ne fussez ie fusse detrainchiez 
Oncles dist il estes a mort plaiez 
Nies dist li dux ainz suis sains et haitiez 
Lors recerchierent le grant palais plenier 
Des bordelois le firent bien uuidier 
Uoit le Fromont n  i ot que corrocier 
Quant uoit son pere gesir sus le plainchier 
Tel duel en ha le sens cuide chaingier 
Permi les huis n  osa il repairier 
Que loheroens le facoient gaitier 
Par la fenestre saut hors en I uergier 
A son hostel s  en est uenuz a pie 
A uoiz escrie or cai tost mon destrier 
Lou li amoine senz plus de l  atargier 
Et il i monte par son senestre estrier 
De laon ist n  i uost plus delaier 
Le tertre auale dolanz et corrociez 
uers Saint  quentin se prit a adrecier 
De lui uus uuel I petitet laissier 
Si uus dirai d  un gentil cheualier 
Qui montagu auoit a iustisier 
Henris ot nom si fit moult a prisier 
Cosins estoit Garin le droiturier 
A court uenoit por lui esbaloier 
En sa compaigne maint gentil cheualier 
Quant la nouele oit dire et noncier 
Comment Garins ot este laidengiez 
Dolanz en fu et forment corrociez 
Le cheual laisse s  est ou palais poiez 
Garin i troue soprent a araignier 
Comment uus est nobile cheualier 
Nies dist li dux a celer ne uus quier 
La gent fromont forment laidengie 
Mes homes ont ocis et detrainchie 
Et ie meismes i fusse domagiez 
Se dex ne fust et hernais mes nies 
Uoir dist Henris  i  en suis moult corrociez 
Or n  i ha plus mais pensons dou uengier 
Dire uus uuel dou loheroein proisie 
En quel meniere ha le ior esploitie 
Ses genz fit querre par le palais plenier 
Qui por lui furent ocis et detrainchiez 
Porter les fit a Saint  uincent mostier 
Ses enterrerent senz plus de delaier 
Et les naurez fit es mires baillier 
Es genz Fromonz firent faire I chernier 
Hardre on fait enfoir a mostier 
Por l  amistie qu  ot de pepin le fier 
Et henris prent le roi a araignier 
Droiz empereres por deu le droiturier 
Iuenes hons estes a celer ne uus quier 
Si deuez bien uus princes iustisier 
Et uos amis maintenir et aidier 
Li cuens Fromons ne uus ha gaires chier 
Por son lignaige est orgoillox et fiers 
Droiz empereres moult uus doit enuier 
Dou duc Garin qu  il ont si laidengie 
Qui uos ha tant serui de cuer entier 
Or sont ale en lor pais arriers 
Alons apres droiz empereres fiers 
Ne les teindra ne chasteaus ne rochier 
Droiz empereres ce dist li cuens henris 
Ie tiens de uus ma terre et mon pais 
Et a Garins suis ie germains cosins 
Sa tante ma mere beautrix 
Heruis mes oncles li loheroens gentis 
K uoz pere ama moult et cherit 
Onques uers lui traison ne porquist 
Si comme fit hardrez a poil flori 
Enuers Girar qui rossillon maintint 
Il et ses peres li cuuers aloris 
Trahi l  eussent quant dex le garandit 
Ainz lor lignaiges a nostre n  obeit 
Maint murtre ont fait et maint home trahi 
uostre baron auoient enuahi 
Et mort l  eussent se ne fust hernais 
Or s  en resont alez en lor pais 
Alons apres empereres gentis 
Prenez Fromont s  il ne uient a merci 
Prenez saisson que uostre peres tint 
Et dist li roix tot ensi sara il 
Adon fit faire et letres et escriz 
Si ha mande ses cheualiers de pris 
Nostre empereres ha fait sa gent mander 
Contes et princes et les autres chasez 
Et il i uindrent garniz et aprestez 
Et quant il furent uenuz et assemblez 
Li empereres n  i uost plus demorer 
Garin li dux et henris li membrez 
De laon issent sont le tertre auale 
Droit uers saisson se sont encheminez 
Or gart Fromont que il n  i soit trouez 
Li roix en iure le roi de maeste 
Que s  il le puet ne baillier ne cobrer 
Qu  il li fera toz les membres coper 
Des or cheuache l  empereres pepins 
Garin li dux et li proz hernais 
A granz compaignes de cheualiers de pris 
Ou premier chief l  enseigne Saint  denis 
Tant cheuachierent li prince et li marchis 
Que enz ou uaul de saisson se sont mis 
Ciz de la uile ne se sont garde pris 
Qu  il doigent estre de milli assailliz 
Dedenz la uile se sont li baron mis 
Permi les portes et par les guez petiz 
Droit a chasteal s  en ua li dux Garin 
Et auoc lui plus de C fers uestiz 
Ses cors meismes s  est en la saule mis 
Les gardes troue que Fromonz i ot mis 
Prendre les fait et en chartres flatir 
De soe part i ha cheualiers mis 
Par mi la uile fu enforciez li criz 
Mais l  empereres i fit moult que gentis 
Que l  auoir fit es borgois garandir 
Garin en ha le roi a raison mis 
Droiz empereres ce dist li dux Garin 
Ceste cite fu mon pere Herui 
Moie doit estre ie la uos don ici 
Ce dist li roix Garin uostre merci 
Mais une chose uus dirai ie deffi 
Que ie crembroie ma feaute mentir 
Ie la donai herdre a poil flori 
Uos sauez bien que il de moi la tint 
Il et Fromonz qui est ses ainnez fiz 
Il est uoir sire ce dist li dux Garin 
Mais li miens peres ainces de lui la tint 
Por ce la pren et si m en suis saisiz 
