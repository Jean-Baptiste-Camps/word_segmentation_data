Seignor oez qui chançon demandez
Soiez en pès et si m oez conter
D une auenture onques ne fu sa per
Coment les iestes uindrent a decliner
Les ancienes dont l en soloit parler 
C est d Aymeri de Nerbone lo ber
Et de son fil lo chetif Aïmer
Et de Guillaume lo marchis au cort nés
De Charlemaine lo fort roi coroné
Qui a ses filz dona ses heritez
A Looys et a Lohier l ainzné 
Lohiers en est en Alemaigne alez
Et Looys est en France remés 
Cil troueor les ont lessiez ester.
Hui mès orrez du lignaie parler 
La ientil ieste doit on renoueler.
Ce fu en mai que l en dist en esté 
Fuellissent bois et rauerdissent pré
Et totes eues reuienent en canel
Danz Aymeris de Nerbone li bers
Seult adès fère les quintaines leuer
Mès or se muert en sa bone cité.
A Pentecoste a une feste anuel
Granz fu li cors a Loon la cité 
Asez i ot et demaines et pers.
Un diemenche au soir après soper
S est l emperere en son estant leuez 
Si apela sa ient et son barné 
 Seignor  fet il  un petit m entendez.
 Ici uos ai par deuant moi mandez.
 uenu i estes si uos en sai bon gré.
 A ceste feste me soliez enorer 
 Corone d or i soloie porter
 Et hui encores m est il renouelé 
 uos me soliez tenir en grant chierté
 Mès or sui uilz et entre piez botez
 Or me lessiez gerroier et foler 
 Hues Chapez m a malement greué
 Arse a ma terre et mon païs gasté
 Et mes chastiax peçoiez et robez 
 De ci as portes de Paris est alez 
 Prise a la proie par deuant la cité.
 Grant honte fètes se uos l i consentez 
 Homes pariures uos en puis apeler.
 Mès une chose ai ie or en pensé
 Que ie ferai qui ne puet demorer. 
Prent la corone qui molt fist a loer
Ou li clou d or reluisoient molt cler
Que li palès en est enluminez 
 Seignor  fet il  la corone prenez 
 Cui uos plera en fètes coroner 
 Recluz serai a un de ces autés. 
.Xu. contor ont de pitié ploré
.IIII. roi saillent qui l ont recoroné 
 Danz rois  font il  ne soiez si irez 
 Hues est mors s il puet estre trouez 
 Il en perdra la teste. 

 Seignor baron  dist li rois Looys
 Hues Chapez m a malement bailli
 Arse a ma terre et gasté mon païs
 .Xu. chastiax peçoiez et maumis
 Prise a la proie as portes de Paris.
 Uns miens baron me seult uenir seruir 
 C est de Nerbone li frans quens Aymeris 
 Il est mes hom et souuent a uoir dit
 Et Charlemaines mes pere lo nori
 Et li dona Nerbonois a tenir 
 Tote a la terre quite et lo païs
 Lo suen conseil uodroie ie oïr 
 Manderai lo annuit ou lo matin
 Si m aidera ma guerre a maintenir
 Contre Huon qui si m a enuaï. 
Gautier apele de Termes si li dist 
 Sire fillex  dist li rois Looys
 uos en irez lo mesaie fornir
 En Nerbonois au preu conte Aymeri 
 Si li direz uiegne soie merci
 A beles armes et a destriers de pris
 En sa conpaigne de cheualiers .x. mil.
— uolentiers sire  Gautiers li respondi
 I irai sans plus atendre. 

Li preus Gautiers en uint a son ostel
Ses armes rueue l en li ua aporter.
Il uest l auberc qui fu au roi Lambé
L elme laça ou l escarbocle pert
Si que par nuit rendoit tele clerté
.M. cheualier en uoient asez cler 
Il çaint l espée a l aufaie Barbé 
L escu li ont si chanberlanc liuré
Tarie roonde que l en soloit porter 
La lance roide et l espié noielé
A .u. clox d or lo confanon fermé.
Bauçant li ont en la place amené 
A grant merueille estoit bien atornez
Bele ert la sele que el dos ot fermé
Li arçon sont a cristal noielé
Et les .ii. auues d iuoire d otre mer
La couerture de brun paile roé 
Mieudre destrier ne couint demander
Por corre tost ne por soef aler.
Gautiers monta a estrier n en sot gré 
.X. cheualier se corent adober
Qui auuec lui en uoloient aler.
Gautiers cria   Seignor ne uos mouez 
 Par cele foi que ie doi Deu porter
 Ia nuls de uos ne conuient remuer 
 I irai tot sol lo mesaie conter
 Au seignor de Nerbone. 

Gautiers en uet congié a pris au roi
Ses garnemenz a trossez entor soi
Bauçanz li anble docement sanz desroi
Passe les terres les bois et les marois
Les eues rades qui corent par destrois.
Tant cheuaucha et au main et au soir
Nerbone uit ou Aymeris estoit
Que tuit si home plorent.

Quant li mesaies entra en la cité
De totes parz oï la ient plorer
Et Aymeri lor seignor regreter 
 Filz de baron ientils quens naturels
 Tant nos auez tenuz en grant chierté 
 Or uos morez ce est dels et pitez.
 Hui est li iors que barnaie est remez
 Ne il n est hom qui l en puist destorner.
 Qui tels est or cheualiers adobez
 Iusqu a un an sera bouiers clamez 
 A la charue le couendra aler
 Son destrier uendre et auoine achater. 
A ces paroles en chiéent .x. pasmé
Por Aymeri lo conte.

Gautiers de Termes descendi au perron
Au sicamor lez lo dois del lion 
A un branche pent son escu roont 
Les autres armes a mises enuiron
Et aresna Bauçant lo coreor.
Si est uenuz en la sale maior
Ou se seoit Aymeris li contor
Dedenz un lit d arient sont li crepon
Et de roie or sont li pomel d entor
Et furent tuit d iuoire li limon
Totes les cordes de uermeil soie sont 
Coutes i ot ne sai o .iu. o .ii.
Et trauersiers et linciex et uelox
Et orilliers et martrin couertor
Point a oisiax a bestes et a flors.
Iluec se gist Aymeris li meillor
Qui onques fu iusque en Inde maior.
Cil cheualier lo plorent tot entor 
Dame Hermeniarz se pasme de dolor 
Souant regrete Aymeri son seignor 
 Hé  riche conte uaillant de grant onor
 Quant uos morez c est domaie et dolor 
 Haï barnaie  com fallez hui cest ior
 Cheualerie pert los et bruit et flor.
 Que ferai dolerose  

Gautiers de Termes est el palès entrez
Qui fu neueu dant Aymeri lo ber 
Bel ot lo cors escheui et molé
Gros par espaules grele par lo baudré
Longues les iambes et les piez bien tornez
Et uairs les euz comme faucon mué.
N ot pas mantel ançois fu defublez
Chauces de paile n i ot giens de soler
Camoisiez fu de ses armes porter 
En nule terre n ot plus bel bacheler.
Dame Hermeniarz lo reconut assez 
Si l acena que nel pot apeler
Tant ot lo piz et lo cuer enserré
De son seignor replaindre et doloser.
Il uint au lit ou quens Aymeris ert 
Si s aienoille por lo conte esgarder
Les euz li uoit en la teste torner
Et la color treschangier et muer 
Tote la char li reuertist en blef.
La destre main li manoia soef
N i senti uoine batre ne remuer 
Dont quide bien qu il soit de uie alez.
Tel duel l en prist de son ami charnel
Li cuers li ment que ne pot endurer
Desor lo marbre estoit cheüz pasmez.
Quant se redrece si est haut escrïez
Et se clama chetif maleüré 
 Hui muert li mieudre de la crestienté  
Dame Hermeniarz li prist a demander 
 Sire Gautiers  dist ele  dont uenez 
 Ou est li rois  gardez ne lo celez.
— Par mon chief dame a Loon la cité 
 A ceste feste l auomes coroné 
 Mès il mandoit dant Aymeri lo ber
 Qu en doce France li alast aïder
 A tot .x. mil de cheualiers armez
 A hanstes roides a confanons fermez.
 Hues Chapez l a malement mené 
 Arse a sa terre et son païs gasté
  .Xu. chastiax peçoiez et robez
 De ci as portes de Paris est alez 
 Prise a la proie par deuant la cité
 Et mon palès de Termes deserté
 Ars et brisié et tot l auoir porté
 Et mes .ii. filz en sa prison ietez.
— Sire Gautiers po uos estes hastez 
 N ira ia mès danz Aymeris li ber
 Car il se muert près est del deuïer 
 Il ne parla .iu. iors a passé. 
Gautiers l oï si comence a plorer 
Dame Hermeniarz lo prist a regreter 
 Aymeri sire dels est que uos morez 
 Bien deüssiez encor a nos parler
 Et une fois de uos euz regarder
 Et lo barnaie de ceenz conforter 
 A toz iors mès nos en fust plus soef.
 Mort car me pren ne m i lesse durer.
 Dès que ie pert lo conte naturel
 Si decline barnaie  

Gautiers se pasme  dame Hermeniarz s escrie
Ront ses cheuex et sa robe descire
Si se clama dolerose chetiue 
 Aymeri sire franc cheualier nobile
 uos uos morez dont c est dolor et ire 
 Hui est li iors que barnaie decline 
 Si pert son los flor de cheualerie
 Ia mès par conte n estra si essaucie  
Desus Gautier chiet pasmée souine.
.C. cheualier par lo palès saillirent
Qui a lor bras la lieuent et sotindrent.
Li dels del conte et de la dame riche
I fist plorer maint fil de palazine
En la sale a Nerbone.

Granz fu li dels en la bone cité
Tot por lo conte dant Aymeri lo ber.
Hermeniart tienent ne la porent tenser
De son seignor et plaindre et regreter.
Gautiers de Termes la prist a conforter 
 Dame  dist il  molt grant tort en auez 
 Encor garra li contes naturels
 Car de grant mal reuient on en santé. 
Ele respont   Pour neant en parlez.
 Li quens se muert iel sai de uerité 
 Car nos laira dolenz et esgarez.
 Biau fil Guibert que uos ce ne sauez
 Qui estïez sor Sarrazins alez
 Au port d Ossau sor Iudas l amiré 
 Ne uerrez mès dant Aymeri lo ber
 Ne ne porrez a sa boche parler
 Qui uos soloit les bons conselz doner. 
En la sale ot un sarrazin Escler 
Espiez fu Corsuble l amiré 
Dedenz Nerbone ot un mois conuersé
Por lo païs ueoir et esgarder.
Quant uit lo conte de la mort apressé
Et Guibelins ert en Espaigne alez
Et que li rois est en France mellez
Honir le uuelent li baron del regné
Il ne uost plus targier ne demorer 
Tot belement issi de la cité.
Hé  Dex quel duel li barnaies nel set 
Si le feïssent ocire et desmenbrer.
Cil le confonde qui en croiz fu penez 
Il le dira Corsuble l amiré
Qui lor metra lo sieie en la cité
Dont li païs sera ars et gastez
Et li mur fret et li pan esfondré
Et la tor peçoiée.

Quens Aymeris estoit chargiez de mal.
Si plot a Deu que il li alaschast 
D entor lo cuer la dolor li tresua
Ouri les euz li quens si esgarda
Et uit plorer mil cheualiers loials 
Deuant lui fu as piez dame Hermeniarz
Toz ses cheuex ronpi et descira
Et Aymeri son seignor regreta 
 Haï  baron ientils quens naturals
 Quant uos morez c est domaies et mal 
 Se nostre Sire lo feïst parigal
 Que li miens cors quant et uos deuiast
 Dedenz mon cuer tele ioie n entra.
 Mort car me pren ie lo uodroie ia
 Que la moie ame o la soie en alast
 En Paradis tot droit a une part 
 Seignor  dist ele  ne uos merueilliez pas
 Se i ai grant duel del conte natural 
 Ia mès contesse tel cheualier n aura.
 Lasse or remanrai ueue  

Quant Aymeris ot sa feme parler
Et entor lui ses cheualiers plorer
Ouri les euz ses a reconfortez 
 Seignor  dist il  merci por amor Dé 
 Ie ai tel mal ne me puis remuer. 
Dame Hermeniarz ot son seignor parler
Ne fust si liée por .xiiii. citez
Qui li donast tot l or de Barlesguez 
Les mains li bese et la boche et lo nés
Et lo uiaire et les euz qu ot troblez 
 Sire por Deu  dist ele  respasez
 Et si ne morez mie.

— Seignor baron  dist Aymeris li frans
Li riches quens li hardiz li uaillanz
 Ie ai tel mal onques mès n oi si grant
 Ne ne me puis remuer tant ne quant. 
Gautiers de Termes et li preuz Guinemenz
Et Hermeniarz la contesse auenant
Aymeri liéuent en son lit en seant
Et li apoient les costez et les flans
De moles coutes uolsés de pailes blans
Et si l afublent d un mantel auenant
A listes d or furent conioint li pan 
.XIIII. pierres ot el tassel deuant
Qui plus reluisent que chandoile ardant.
 Seignor baron  dist Aymeris li frans
 Tel poor ai que toz li cuers me ment 
 Un auison me uint ore deuant 
 De uers Espaigne uenoit un feu ardant
 Qui mon païs aloit tot esprenant 
 Deuant aloit .i. noirs oisels uolanz
 Granz come bues estoit en son estant
 Tot li plus cointe si rauissoit auant
 Et s asseoit en son la tor plus grant
 De totes parz en abatoit les pans.
 Ie ui chooir lo clochier Saint uincent
 Et alumer ceste sale uaillant
 Et de ces murs fondoient li auuant.
 .I. rais de feu me uenoit auolant
 Par mi lo cors me feroit en lançant
 Si m ardoit tot et la char et lo sanc 
 Et de ma boche issoit .i. oisels blans
 Come aloe ert et fez en tel senblant 
 Encontremont s en aloit rauissant 
 Un grant estoire trouoit de colons blans
 En uers lo ciel l enmenoient uolant.
 Une uoiz doce aloit l oisels chantant 
 Ne sai qu estoit mès que poor ai grant
 A Damedeu lo pére me commant 
 Tote la char me trenble. 

Dist Aymeris   Oez seignor baron 
 Une autre chose me uint en auison 
 En riuiere ère alez o un faucon
 S auoie pris une ane et un mallon
 Ie m en uenoie toz liez et toz ioios 
 D une montaigne sailloient .xiiii. ors
 Laiz et despers et iriez et hidos
 Si ocioient mon destrier misodor
 Deuant mes euz lo depeçoient tot
 Et me sailloient uers lo uis contremont
 uoloient moi mangier tot a bandon.
 Par un desert uint corant uns lions 
 Feu li uoloit par la gole a bandon 
 Si le siuoient .xxx. .m. broon.
 De cele chose auoie ie poor
 Mès il me fist un molt riche secors
 Car deuant moi abati un des ors
 Et dechaça par terres et par monz
 Dont oi poor et ioie. 

 Quant li lions ot les ors enchaciez
 De cele chose me fis ie forment lié 
 Mès droit a moi reuint toz eslessiez
 Gole baée si com il fust iriez.
 Grant poor oi ne me uosist mangier 
 Cant après lui ainsi com erragiez
 uint une muete de leuriers eslessiez 
 Siuant l aloit l estoire des leuriers.
 Une merueille lo ui senefier 
 Très deuant moi a la terre cochier
 Si me besoit et les mains et les piez
 Tot entor li glatissoient li chien
 Et demenoient ioie. 

 Oez seignor  dist Aymeris li frans 
 Une autre chose me reuint en senblant 
 Dame Hermaniarz o lo cors auenant
 Ert tote nue soz ce pin uerdoiant 
 Tote estoit noire mès un bras auoit blanc.
 .II. noires choes li uenoient deuant
 Qui li donoient sopes de fer en sanc
 Et la contesse les manioit en plorant
 Et la menoient droit a un feu ardant
 Enz la uoloient ieter de maintenant 
 Ses filz Guiberz i uenoit apongnant
 Ques ocioit a l espée trenchant
 A la contesse donoit un mantel blanc.
 Lors fenirent li sonie. 

En la cort ot un iuï Saolin 
Saies hom fu et de grant sens porpris
Il ot un liure paré de toz latins
Ou li art sont et li sonie descrit 
Lo liure prent s entra en un iardin
Et se cocha desoz l onbre d un pin 
Totes les arz reuersa et enquist
Iluec uoit toz les sonies Aymeri
Et lo grant mal qui li doit auenir 
Si a ploré des biax euz de son uis.
uint en la chanbre sor l esponde s asist 
Ia li dira noueles.

 Aymeri sire  dist li iuïs sachanz
 De uostre sonie orrez ci lo senblant
 Quant uos ueïstes uenir lo feu ardent
 Qui cest païs aloit tot esprenant
 C est un estoire de paiens mescreanz
 Qui t assaudront en ta cité plus grant.
 Li noir oisel que ueïstes uolant
 Grant come buef et fet en lor senblant
 Ce seront roi do regne des Persanz 
 Tot le plus maire qui rauissoit deuant
 Et s aseoit en son ta tor plus grant
 De totes parz en abatoit les pans
 Ce est l orgoil Corsuble l amirant
 Qui te ferra de son espié trenchant
 Par mi lo cors ia n i auras garant.
 Chooir ueïs lo clochier Saint uincent
 Et alumer ceste sale uaillant
 Et de ces murs fondoient li auuant
 C est ta fiertés qui se ua declinant
 Et tes barnaie que auoies si grant.
 Tu te morras ia n istras de cest an 
 Fai departir ton or et ton arient
 Et lo tresor qu as amassé si grant
 Done le tost por Deu omnipotent 
 T ame sera florie. 

 Aymeri sire  li saies clers a dit
 Li rais de feu que tu ueïs uenir
 Qui enz el cors maintenant te feri
 Tote la char et lo sanc t en esprist
 Ce ert li glaiues dont tu seras ocis.
 Li blans oisels qui de ta boche issi
 Qui uers lo ciel contremont se raui
 T ame sera qu ira en paradis
 En perdurable uie. 

 Aymeri sire de l autre auison
 Quant en riuiere fustes o lo faucon
 Pris auiez une ane et un mallon
 Si en ueniez tot liez et tot ioios
 C ert cheualchiée que tu feras un ior
 Et conquerras un eschec merueillos
 Que en ta uie n en conquis un greignor 
 Mès Sarrazin le te retodront tot
 Ne t en leront uaillant un esperon 
 Ce senefie sire les .xiiii. ors.
 Soz toi ocistrent ton destrier misodor 
 C èrent paien qui encor te prendront
 Et enz el cors d un espié te ferront 
 Ce senefie biau sire del lion
 Siuant l aloient .xxx. mile broon
 Qui deuant toi abatuz ot .ii. ors
 Et dechaciez par terres et par monz 
 Ce ert Guiberz uostre filz li menor
 Qui uos fera un molt riche secors.
 Par lui aurez aïe. 

 Aymeri sire de uostre autre senblant
 De la contesse o lo cors auenant
 Que uos ueïstes soz lo pin uerdoiant
 Tote estoit noire mès un bras qu ele ot blanc
 Ce seront duel et poine et ahan
 Que li feront Sarrazin mescreant.
 Ce senefie les sopes et lo sanc
 Que ele aura de mangier tel talent
 Onques contesse n en ot encor si grant
 La ueueté ou el sera lonc tens 
 Ia n aura mès seignor en son uiuant 
 Ce senefie qu ele auoit lo bras blanc.
 Itant de ioie aura de ses enfanz
 Ses filz Guiberz li fera secors gent
 Qui durement l a chiére. 

Quens Aymeris ot lo iuï molt chier
Bien croit tot ce que li ot desrainier
Mès il fu ber ne se uolt esmaier 
 Seignor  dist-il  donez moi a mangier 
 Ie ne maniai .iiii. iors a entiers
 Et de cest mal sui forment traueillez
 Et de ces sonies qui si m ont angoissié. 
A doner l eue sonent .iiii. grellier
Lo ior i leuent iusqu a .c. cheualier 
Itant l en ot ses filz Guiberz lessié.
Ne uodrent mie au mestre dois mangier
Ançois s asistrent sor lo marbre ionchié
Tot enuiron Aymeri lo guerrier.
Lo riche conte seruirent uolentiers
Et la contesse ou il n ot qu enseignier.
Mes entr els .ii. i ot petit mangier
Car fierement se dotent.

Quant ce fu chose que Franc orent disné
Tréent les napes s ont lo uin demandé.
A henas d or lor a l en aporté.
Quens Aymeris a Gautier apelé
Qui lo mesaie lor ot dit et conté 
 Biau sire niès un petit m entendez 
 A Looys mon seignor li direz
 Que ie li mant saluz et amistez
 Et si li pri por sainte charité
 Que il me uiegne ueoir et esgarder
 A tot .xx. mil de cheualiers armez 
 Congié penrai a lui et a ses pers
 Car ie me muir l en le m a deuiné
 Uns miens prouoire qui est des arz parez. 
 uolentiers sire  ce dist Gautiers li bers.
Ses armes crie l en li a aportez
El destrier monte quant il fu adobez.
Par mi la porte issi de la cité
Broche Bauçant par andox les costez
Et il li ua coranz et abriuez.
Tant a au soir et au matin erré
A granz iornées et a maluès ostés
Qu il est uenuz a Loon la cité 
Si descendi soz lo pin au degré.
L emperere ert de son mangier leuez
Il apela sa ient et son barné 
 Seignor  dist il  un petit m entendez.
 Ie m esmerueil d Aymeri lo barbé
 Et de Gautier qui tant a demoré. 
Ez lo mesaie enz el palès monté 
Li rois lo uoit grant ioie en a mené 
Son destre bras li a au col posé
Lez lui l asist el faudestué doré
Cortoisement l en prist a apeler 
 Sire fillex un petit m entendez 
 Com se contient danz Aymeris li ber 
 Puet il or mès ses garnemenz porter
 Espée ceindre ni en cheual monter  —
 Par mon chief sire ia orrez uerité 
 Par moi uos mande saluz et amisté
 Et si uos prie por sainte charité
 Que uos l aliez ueoir et esgarder
 A tot .xx. mil de cheualiers armez 
 Congié uuelt prendre a uos et a uos pers
 Car il se muert en li a deuiné
 Uns siens iuïs qui est des arz parez.
— Molt uolentiers  dist Looys li ber.
 Ie irai a Nerbone. 

 Oez seignor  dist li rois Looys
 Hues Chapès m a malement serui 
 Arse a ma terre et gasté mon païs.
 Or le quidoie detrenchier et honir
 Fere iostice au los de me amis
 Icest besoing m estuet metre en respit 
 S irai ueoir lo preu conte Aymeri
 En ma conpaigne de cheualiers .xx. mil. 
Gautiers respont   Molt par auez bien dit. 
Dedanz Nerbone fu li quens Aymeris 
Il est malades si se dote a morir 
Or se porpense que mandera ses filz 
Mande Bernart de Brubant lo ientil
C est li ainznez des filz dant Aimeri
Et de Gironde sire Hernauz lo hardi
Et si manda Bueue de Conmarchis
Et d Anseüne lo pogneor Garin
Et a Orenge Guillaume lo hardi 
Au port d Ossau enuoia Aufelis
Por Guibert querre lo menor de ses filz
Qui ert en ost sor Iudas l arrabi.
Ne manda pas Aïmer lo chetif
Que en Espaigne ont Sarrazin ocis 
Mès il manda de ses autres amis
De ses neueuz la ou il les sot uis
Qu il uiegnent a Nerbone.

Quens Aymeris a toz ses filz mandez
Et ses neueuz et son riche barné.
Li mesagier ont congié demandé 
Danz Aymeris lor a a toz doné.
Chascuns s en ua son mesaie porter
Uns auant autre issent de la cité.
Mès ainz que soient uenu ne retorné
Aura besoing danz Aymeris li ber
Que en sa uie n en ot onques nul tel.
Hui mès deuons del sarrasin chanter
Qui fu espié Corsuble l amiré
Et en Nerbone ot un mois seiorné.
Tant a au soir et au matin erré
Qu a un batel passa otre la mer 
En Babiloine est li gloz arriuez
Por lo mesaie iehir et raconter
A l amiré de Perse.

Barrès chemine et passe lo païs
Isnelement ne prist cesse ne fin 
Uns palefroiz ne s i poïst tenir.
Tant a erré qu en Babiloine uint.
L amiré trueue sus el palès antif 
De Mahomet un ient salu li dist.
Quant il le uit sel besa et ioï
Son destre braz desus lo col li mist
Lez li l asist el faudestué d or fin 
Cortoisement a apeler lo prist
Si li demande   Dont uenez uos cosins 
De quels noueles sauez uos lo latin 
Com se contient li forz quens Aymeris 
 Puet il or mès ses garnemenz sofrir 
 Porter ses armes et son escu tenir 
 Il est or sires de Nerbone la cit
 Qui fu mon pere lo riche roi Sorbrin.
 Danz Aymeris de Nerbone l ocist
 Et Charlemaine li rois de Saint Denis
 Si li dona Nerbonois a tenir 
 Ma terre tient et quite lo païs
 Mahomet sire donez m en esclarcir
 Mès un domaie merueillos li refis
 Quant li ocis Aïmer lo chetif 
 A Porpaillart la teste li toli.
 Si ferai io lo uieil conte Aymeri 
 Il est et rolle seelé et escrit
 Ie l ocirrai a mon espié forbi. 
 Par Mahom sire  Barrés li respondi
 De ceste chose a li rolles menti 
 Quant ie tornai de Nerbone la cit
 Si se moroit li preuz quens Aymeris 
 Quart ior auoit que il ert amuïz.
 Mien escient que il l ont enfoï.
 N i estoit pas li enfes Guibelins
 Au port d Ossau a menez ses cosins
 Ou est en ost sor Iudas l arrabi 
 Des cheualiers a gasté lo païs
 Et cuer de France s est mellez Looys.
 Or pues Nerbone auoir sans contredis.
 Par Mahomet menbre toi de Sorbrin
 Du riche pere qui soef te nori 
 ua si sesis la terre. 

Li rois Corsolz en apela ses homes 
 Seignor  fet il  or puis auoir Nerbone
 Quant feniz est danz Aymeris li conte.
 Ses filz Guiberz en a mené ses homes
 Au port d Ossau est alez sor mon oncle. 
Droit en Sezile fet ses mesaies corre
En Pincernie en uont poignant .ii. Hongre
En Alixandre enuoie por ses homes 
D ices contrées li uindrent .iiii. torbe
.XXXX. .m. de Sarrazins a nonbre.
Sor la cité ot une eue orguellose
Paiene ient l apelent Perillose
D une montaigne li afilent les ondes 
L erbe i est uerz la praerie longue
Li oliuier i sont qui li font onbre
Ou Sarrazin descendent.

Quant Sarrazin furent tuit descendu
Par la riuiere furent li tré tendu
Grant .iiii. liues que d amont que de ius
Dex  tant pan d or et tant riche aigle i luist.
Contre soleil gietent clarté et bruit.
.X. roi païen se sont de l ost issu
En Babiloine en sont corant uenu 
L amiral trouent desoz un pin foillu
Lez un piler de marbre ou il se iut
Qui toz fu poinz de flor de uert azur 
De Mahomet li ont tuit dit salu 
 Sire amiral por quoi te taries tu 
 Uns granz estoire t est de paiens uenuz
 LX. mil as uerz elmes aguz
 Qui de Nerbone peçoieront les murs 
 ua si sesis la terre. 

Li rois Corsolz en apela Maudras
Un Sarrazin felon de pute part 
Ainz ses linaies nen ot uestuz de dras
Toz fu ueluz iusqu as talons aual
Et quant il rit si senble Satenas.
Dist l amiral   uenez auant Maudras 
 uos en irez por ma ient de Baudas
 De Pincernie de Perse et de Damas 
 Dites mes homes que ne demorent pas. 
Li gloz en ua onques mot ne parla
Qui plus tost cort que brachez ne cheuals.
Icelui ior .iiii. terres cercha 
Et l endemain ainz que midis passast
Un grant estoire de paien aiosta
.XXXX. mil de la ient criminal 
Si les conduist l amiral de Baudas.
Soz Babiloine porprainent lor estal 
Durement aiment et prisent l amiral.
Molt lor est bel que a Nerbone ira.
Tex s en fet lié qui ia n en reuendra
Ne ne uerra Espaigne.

Li rois manda por sa ient de montaigne
.XX. mile Turs o les chieres grifaignes
Qui n aiment Deu ne rien qui a lui tiegne.
Uns amirals les aconduit et maine.
Soz Babiloine se loient en la plaigne 
Cil desirent la guerre.

Li rois manda sa ient de Foleroche
Et cels de Meque qui Mahomet aportent.
Li rois Galafres lor amaine un estoire
XX. .m. turs de la ient d Antioche.
Soz Babiloine encontrent les estoires 
Cil iront a Nerbone.

Li rois Corsolz fet soner ses tabors
XX. .m. grelles en ses plus hautes tors 
Iusqu a .u. liues responent li frimor
Dont est monté l estoire perillos.
.C.M. home de la ient paienor
Droit a la mer cheuauchierent lo ior 
La ueïssiez tant baries et dromonz
Et tant enseignes de paile de color.
Quant la nuit uient et trespasa li iors
Et du soleil perdirent la luor
uindrent es baries et es dromonz Corsolt 
Drecent lor uoiles et adrecent lor tors
Par mi la mer plus haute.

Quant Sarrazin orent lor nés garnies
Asez i metent pain et uin et farine
Et char salée et autre manantie
Hauberz et elmes et espées forbies
Destriers de garde et bons murs de Sulie.
Quant ce fu chose que li nés sont garnies
Tréent lor ancre si ont drecié lor sigle.
En mer s enpaignent quant la terre ont guerpie 
Braient cil or et cil broon glatissent
Rechanent mur et cil destrier henissent
Cil esperuier sor ces perches s escrient
Sonent cil cor cil olifant bondissent 
Haute mer courent de lanternes esprises.
Bons fu li uenz qui droitement les guie
Desoz Nerbone a droit port les ariue.
Paiene ient ne s esmoierent mie
Lor ancre ietent si abessent lor sigle
uestent hauberz et les elmes sesirent 
Si sont issu des nés et des galies
Es destriers montent sors et baucenz et grises.
Par tot lo regne ont la proie acoillie
Ces chastiax ardent et ces bois et ces uiles.
Dex  tant enmainent et chetis et chetiues
Que en colers a lor sieie en traïnent
De totes parz ont la cité asise
Li Sarrazin cels dedanz enuaïssent
Et encontr els durement escremissent 
Tréent et lancent et batent et ocient.
Dame Hermeniarz s en est molt esmarie
Deu reclama lo fil sainte Marie
Li glorios que il li face aïe 
 Aymeri sire or sui ie mal baillie
 Quant uos estes malades. 

Uns mesagiers l ala dire Aymeri
Qui iut malades en son palés antif
Dedenz un lit a flors d or ieteïx 
 He  ientils quens com somes mal bailli 
 Assis nos ont Paien et Sarrazin
 Es barbacanes des fossez se sont mis
 A maux de fer fierent as murs antis.
 Se Dex nel fet nos seromes ia pris. 
Aymeris l ot forment s en est marris 
Deu reclama qui onques ne menti 
 Sainte Marie qui Deu portas a fil
 Defendez hui ma cité de perir
 Que cil Païen ne l aient. 

Quens Aymeris li chanuz et li blans
En apela ses mestres chanberlens
Qui l ont uestu et chaucié ientement 
De son lit ist soef et belement 
Enbracié l a Hues de Montaiment 
 Seignor baron  dist Aymeris li frans
 Ne m atachiez ne de tant ne de quant.
 Se ne me puis sostenir en estant
 Po me crienbront Sarrazin et Persant. 
Lo conte lessent sor lo marbre en estant 
Mès Aymeris ala tot chancelant
Por un petit que il ne chiet auant.
Armes demande Aymeris li ferranz 
Sor un perron l adobent en seant 
El dos li uestent un auberc iazerant
Forz est la maille legier en sont li pan
El chief li lacent un uert elme luisant
Ceint Finamonde a son senestre flanc
Au col li pendent un escu d olifant
En son poig prist un roit espié trenchant
A .u. clox d or lo confanon pendant 
Defors la sale li amoinent Ferrant
A grant merueille conreé richement 
Aymeris monte mès que poine i ot grant 
Bien li aïdent Ioceaumes et Guimanz
Et Hermeniarz au ient cors auenant.
Quant il se sent es estriers maintenant
Dont fu plus fiers que Sesnes ne ioianz 
Com il s afiche sor les estriers deuant
Li fers en plie et li cuirs en estent.
Lo destrier broche par anbe .ii. les flans
Et il li ua laries sauz porprenant 
Brandi la lance et l escu met auant
Torne la resne si s en ua galopant
A Hermeniart au coraie uaillant 
 Franche contesse  dist Aymeris li frans
 Or sont entré Sarrazin en mal an.
 Mar issirent d Espaigne. 

Paien assaillent la cité d anbe parz 
A itant furent iusqu as murs communiax
Li forrier fuient contremont as querniax 
Treent saietes lancent guiures et darz 
Quens Aymeris son olifant sona
Tot en bondirent et li pui et li ual 
Fors s en issi par la porte roial
Mil cheualier le siuent contreual 
Quens Aymeris ses cors les chadela.
Si est uenuz as tentes l amiral
Trenche les fetes les cordes et les las
Mil pauelions i uerse d un estal
Li danzels de Nerbone.

Quant Aymeris ot les trés abatuz
Trenchié les cordes et les fetes ronpuz
Li amirals i est poignant uenuz
Qui as estax desoz Nerbone fu
A .iiii. mile Sarrazins a escuz.
François les uoient entr ax se sont feru 
La ueïssiez un estor maintenu
Tant hanste fraindre et percier tant escu
Tant cheualier chooir et abatu
Li nauré braient et li mort chient ius
Li destrier fuient par mi cest pui agu.
Danz Aymeris a Galafer ueü
Un roi paien qui d Antioche fu 
Broche Ferrant sore li est coru
Et li paiens s en est aperceüz
Esperonant en est des rens oissuz
Et Aymeris li broche par uertu 
Granz cox se fierent par desus les escuz
Desoz les bocles les ont frez et fenduz
Comunement chaïrent anbedui.
Quens Aymeris se senti abatu
Molt a grant honte si home l ont ueü 
Dame Hermeniarz li escria del mur 
 Aymeri sire ientils hom que fes tu 
 Se ie t i pert tel domaie ne fu.
 Sainte Marie miracles et uertu  
Aymeris l ot ne fu mie esperduz
L espée tret si enbrace l escu 
Au tor françois est au paien uenuz
De Finamonde l a sor l elme feru
Trenchié li a lo mestre coing desus 
Li blans aubers ne li uaut un festu
Tot li detrenche de ci as denz menuz 
Estort son cop si l a mort abatu.
.Xu. François li ont Ferrant rendu 
Aymeris monte a son col son escu
Mès l amirals i est poignant uenuz 
As beles armes l ot bien reconeü.
Point Brisegaut qui li saut par uertu
Brandi la hanste o li confanons fu
Fiert Aymeri deuant en son escu 
Desoz la bocle li a fret et fendu
Enpoint le bien et bote par uertu
Mès ainz li quens des arçons ne se mut.
Li Sarrazins se departi de lui
Quens Aymeris l a auant porseü
De Finamonde l a el elme feru.
Trenchié li a lo mestre coing desus
Li braz li est des enarmes issuz
Si qu a la terre li chaï son escu.
L amirals s est en la presse feruz
Mès li uiellarz l a auant porseü
De plain lo fiert el auberc qu ot uestu
.XIIII. mailles en abati o plus
Par un petit ne li copa lo bu.
Dame Hermeniarz si escria del mur 
 Aymeri sire cest cop ai ie ueü 
 Bien ait la brace qui ainsi l a feru.
 Cuuert paien mal uos est auenu
 Danz Aymeris mes sire est reuescuz  
A la rescosse fu li chaples tenuz
Iluec iosterent les fers o les escuz 
Et li François s asenblerent as Turs
Quant l amirals a escrié ses druz 
 Seignor paien ne soiez esperduz.
 Bien les ferez es cors et es escuz
 Et es aubers et es elmes aguz.
 Se uos eschape onc tel honte ne fu
 Li uiellarz de Nerbone  

Li amiralz ot les estriers recouré
Quens Aymeris l ot forment estoné
Quassé son elme et el chief l a nauré 
Il uit François a une part torner 
De bien ferir furent entalenté 
L amirals s est fierement escrié 
 Seignor baron de bien ferir pensez. 
Par .iiii. enpointes ot l olifant soné 
.XX. mile grele li respondirent cler
Par tote l ost sont Sarrazin monté.
Quens Aymeris a sa ient apelé 
 Seignor baron enuers moi entendez 
 ueez paiens et Sarrazins armez
 Com se derenient des loies et des trez 
 Nes porions sofrir ne endurer.
 Alons nos en en la bone cité
 Car il est lieus de foïr o d ester. 
Et il li dient   Si com uos comandez. 
Ferir les uont des rens se sont torné.
Quens Aymeris est derriere remez 
Souent trestorne por lo fet qui granz ert.
Premiers l enchauce Corsolz li amirez
A sa uoiz clere comença a crier 
 A foi danz uelz po uos estes hastez 
 Melz uos uenist tot premerains aler 
 Ia penrez fin se a cop m atendez. 
Aymeris l ot si est uers lui tornez
Granz cox se donent sor les escuz dorez
Desor les bocles les ont frez et troez.
Bons aubers ont maille n en pot fausser 
Otre s en passent par tel nobilité
L uns ne trebuche ne l autre n est uersez.
Mès l amirals ne s est desesperez
Qui trop conuoite lo conte a enconbrer 
Point Brisegaut qui li cort de son gré
L hanste brandi ou li confanons ert 
Fiert Aymeri sor son escu listé 
Desor la bocle li a fret et troé 
Fors fu l auberc maille n en pot fausser 
Del destre pié l a tot desestriué 
Desor la crope del destrier l a uersé
Par un petit ne l abati el pré
Quant se retint li contes naturels.
Et li paiens li a estal mué
Ne l atendist por .xiiii. citez.
Un cop li giete li frans quens naturels
Mès en la sele n en pot mie trouer
Sor lo destrier fu auant aclinez
Par son l arçon de cristal noielé
Et lo cheual a l espée encontré
Deci en terre l a trenchié et copé 
Tot en un mont abat en mi lo pré.
L enseigne uerse et li hui est leuez
Poignant i uienent .m. Sarrazin armé
Por lor seignor rescorre et aïder.
uoit l Aymeris molt est espoantez 
Parfetement reclame Damedé
Que lo defende d ocire et d afoler 
Broche Ferrant si est d ax deseuré
Auuec ses ienz entra en sa cité
Et descendist desoz lo pin ramé 
Dame Hermeniarz i fu au desarmer
Qui Finamonde li desceint del costé
La contesse nobile.

Danz Aymeris est a pié descenduz
Et l amirals est el pré remasuz 
uit Brisegaut sanglant et estendu 
Il le regrete que molt dolenz en fu 
 Ha  bon cheual morz sui et confonduz 
 Quens Aymeris uos a copé lo bu 
 Par un petit que ne l ai abatu.
 Mahomet sire po m auez secoru
 uos estes or matez et confonduz  
.XIIII. roi li ont Flori rendu
Un bon cheual qui d Alixandre fu 
L amirals monte dolenz et irascuz
A ses herberies en est corant uenuz
Et descendi soz un arbre foillu 
La le desarment si ami et si dru.
uit Mahomet qui en l estaie fu
Prent un baston cele part est uenuz
Par mi lo chief l a .iiii. cox feru
Que de l estaie l abat tot estendu 
.XIIII. roi li ont lo pel tolu
Et li ont dit   Mauuès hom que fes tu
 Del meillor deu qui onques encor fust 
 Fetes li droit ne uos atardez plus. 
Il prist son gant qui fu a or batu
Par mi le plie si li a estendu
Gaie li offre de ce qu il l ot feru 
Mès ainz Mahom nule foiz ne se mut
Qui gist sor la colonbe.

Li rois Corsolz fu orgoillos et fiers 
Il apela Brugant et Manesier
Et tant des autres .xx. roi furent paien 
Des autres homes a fet lo tré uoidier
Et a .ccc. se fist eschaugaitier
Que ne les oient serient ne esquier.
Li rois Corsolz a parlé tot premiers 
 Seignor fet il sauez moi conseillier 
 De Galafer ai molt lo cuer irié
 Qui d Antioche ert amirals proisiez 
 Quens Aymeris li a copé lo chief 
 O Finamonde li ui par mi trenchier 
 Tel duel en ai ia mès ne serai liez
 Se ie ne suis del traïtor uengié.
 Forz est Nerbone ne la porai baillier
 Et Aymeris est orgoillos et fiers.
 Mahomet le confonde  

Li rois Corsolz fu plains de grant otraie
De traïson fu plains et de grant raie.
Il apela sa ient et son barnaie 
 Seignor fet il que loez que ie face 
 Forz est Nerbone ne la porai abatre 
 Haut sont li mur et d ancienor marbre 
 Et Aymeris est molt de fier coraie
 Par sol nos .ii. li manderai bataille 
 Il i uendra de ce n ai ie pas garde 
 Si la ferons sor la riuiere d Aude 
 L erbe i est uert la praerie larie
 Li oliuier i sont qui font l onbraie 
 Iluec porons mostrer no uaselaie
 Si que Francois et Paien nos esgardent
 La soe ient des murs et des entailles 
 Et uos serez adobez de uos armes 
 Si le prenez gardez que ne s en aille.
 En Babiloine le metrai en ma chartre 
 A feu grezois li ferons lo uis ardre. 
Et cil responent   Riche roi amorabe 
 Mahom le te doinst fere  

Or ont Paien dite la traïson
De Naymeri le nobile baron 
Desoz Nerbone uoirement le prendront.
Dex le defende qui sofri passion
Et fu nez de la uirie 

Li rois Corsolz en apele un mesaie
Cheualiers fu et meruellos et saies 
Si li a dit d Aymeri lo mesaie 
 uos en irez a Nerbone la larie
 Et si direz au uiellart a la barbe
 Que ie li mant par nos .ii. la bataille. 
Cils est montez sor un mulet d Arabe
Corant s entorne contreual lo riuaie 
uint a Nerbone si dist qu il est mesaie 
Dedenz la porte l acoili li barnaie
Por oïr sa parole.

Desoz un pin descent li mesagiers.
A un perron de cristal entaillié
Fu Aymeris li bers ou il se siet
Enuiron lui si baron cheualier 
En droit midi fu leuez del mangier.
Li Sarrazins a parlé tot premiers 
 Aymeri sire tu ne ses que ie quier 
 Li rois Corsolz m a a toi enuoié 
 Par uos .ii. cors bataille te requiert
 Defors la porte desoz les oliuiers.
 La uos porez prouer et essaier
 Si que uerront Sarrazin et Paien
 Et uostre ient del mur et del terrier.
 Mès une chose ne uos quier a noier 
 Par Mahomet mon seignor droiturier
 Li rois Corsolz est orgoillos et fiers
 Et tel uassal n i a meillor soz ciel 
 Se il te troue armé sor ton destrier
 Tel te donra de l espée d acier
 Tot par mi l elme ou l escarbocle siet
 Qu en abatra des flors bien un quartier
 Et te fendra iusq al neu del braier. 
De Barzelone i ot un cheualier
Sodoiers fu Guillaume lo guerrier
Qu il ot auant a Nerbone enuoié
Les ostés prendre ou il dut herbergier 
O lui mena .x. mile cheualiers.
Quant il oï parler lo mesagier
Et Aymeri son seignor menacier
Sauoir poez que il en fu iriez 
Par maltalent est tost sailliz en pié
En sa main tint un baston de pomier
Lo Sarrazin en uuelt ferir el chief
Quant .iu. conte le corent enbracier 
Et li paiens s en est molt coreciez
L espée tret plus qu en mi la moitié
Qui li lessast ia li copast lo chief
Quant Aymeris par lo braz lo retient 
 Sarrazin frere  dist Aymeris li fiers
 Il n est pas sens mellée comencier 
 A l amiral uostre seignor poigniez
 Et si li dites que soit apareilliez 
 Il m aura ia armé sor mon destrier. 
Quant cil l oï onques ne fu si liez
uint au mulet et es arçons s asiet
Par mi la porte s en uint tost eslessiez.
Il ira ia a l amiral noncier
Que Aymeris s adobe.

Quens Aymeris li ientils et li bers
Ses garnemenz plus chiers a demandé 
Si chanbellenc li corent aporter.
En son dos uest un blanc auberc safré 
En un tresor a Rome fu troué 
Qui la fleror en sent el tens d esté
Ou en iuer quant il est eschaufez
De Paradis li poroit remenbrer.
Puis lace l elme Raguenel de Moncler
Un roi paien Ullague fu de mer 
Set uint galies seult auuec lui mener
Quant il aloit sor crestiens rober.
Ceint Finamonde al senestre costé 
Au col li pendent un escu noielé 
Pierres et pasmes i gietent grant clarté 
Il n est oisel qui tant par ait biauté
Poisson ne beste qui n i soit figuré 
.II. aumatiz i ot d arient fondez
A blanc iuoire a cristal seelé 
.C. dionicles i pent d or esmeré 
uoiz de seraine ne s i poroit ioster
Rote ne timbre uiele ne iugler
N i contreuaut lo pris d un ail pelé 
Pent a son col danz Aymeris li ber 
Par les enarmes l a un petit crolé 
Les dionicles comencent a soner
Tote en tentist Nerbone la cité 
La hanste ot fort en l espié noielé
A .u. clox d or lo confanon fermé 
Ferrant li ont en la place amené
A grant merueille richement conreé 
Li arçon sont a cristal atorné
Les auues sont d iuoire d otremer
La couerture d un brun paile roé
De ci en terre taillié et gironé.
Li quens i monte a estrier n en sot gré
Toz ses barnaies lo comanda a Dé 
Dame Hermeniarz comença a plorer
Qu ele forment se dote.

Danz Aymeris s en ist par mi la porte 
Clerc et chanoine et ces moine ploroient
A oroison a terre se cochoient 
Por lor seignor Damedé reclamoient 
Chases et croiz a ces iglises portent
Ces gros sainz sonent et ces petites cloches 
As murs en corent molt merueillos estoire
De cheualiers de boriois et de dones.
Et Hermeniarz fu en la tor plus noble
O ses puceles ne sai .xu. o .xiiii.
Et Aymeris cheuaucha a grant force
La bone enseigne desploiée et destorse.
En mi lo pré ficha sa hanste grosse
Prent l olifant par .iiii. foiz le corne
Que tote l ost des Sarrazins en crole
Et de Mahom la mestre sinacogue.
Paien l oïrent et ioie grant en orent
Qui la traïson menent.

Quens Aymeris s estut en mi lo chanp 
Ses destriers grate del destre pié deuant 
Par .iiii. enpointes a soné l olifant
Bondir en fet Nerbone la plus grant 
A uoiz escrie a Corsolt l amirant 
 Roi car t adobes. Que uas tu gopillant 
 Se uels bataille encui l auras molt grant
 Ainz n eüs tel en trestot ton uiuant.
 Dame Hermeniarz o lo cors auenant
 Aura ta teste ainz lo soleil cochant 
 Ie li rendrai a tot l elme luisant
 Que ie li ai promise. 

Li amirals fu de molt male loi 
Premierement fet armer .iiii. rois
A mil paiens fist prendre lor conroi
Que laist es trés enbuschiez detrès soi
Et il s en ist brochant tot a desroi
Sor un destrier a merueillos conroi 
Destort l enseigne qui entor l hanste estoit 
Luès qu il desplie si maine tel rauoi
Tot en tentist li pui et li marois 
Deuant sa tente s eslessa .iiii. foiz.
Dist Aymeris   Par ça uos en uendroiz 
 Se uos rendrai salu a l acier froiz
 Et en trerai del sanc del plus uermoil. 
Dist l amirals   Tu ne plains mie toi
 Ne la grant honte qui auenir te doit.
 Ie te quit tel conreer ainz lo soir
 N aura parent qui te uoille ueoir.
 Or te defi de Mahom et de moi. 
Lors lessent corre les destriers demanois
Bessent les lances o les confanons froiz[47]
Granz cox se donent es escuz uianois
Desor les bocles peçoient les fers froiz 
Ainz l amirals ne se mut une foiz
Mès Ferranz chiet ou Aymeris seoit 
Dist l amirals   Ia mès ne monteroiz
 Qu ançois perdrez la teste. 

Quens Aymeris se senti abatu
Il n en pot mès que Ferranz fu cheüz 
Honte ot li quens si home l ont ueü
Boriois et dames del palès et del mur.
Il se dreça et Ferrant sailli sus 
Li quens monta dolenz et irascuz 
Et l amirals ne s est mie esperduz 
Lo destrier point qui li cort de uertu
Brandi la hanste ou li confanons fu
Fiert Aymeri deuant en son escu
Desoz la bocle li a fret et fendu 
Enpoint lo bien et bote par uertu
Que del auberc sont li doble ronpu 
Tot de plain l a par mi lo cors feru
De l autre part s en est l espié issuz
A tot le fer et une aune de fust 
Li confanons remest dedenz l escu.
Quens Aymeris se sent el cors feru
Li cuers li mant li uis en ot oscur 
Molt afebloie del sanc qu il ot perdu 
.III. foiz se pasme sor l auferrant quernu.
Li amirals ne s est mie esperduz
Esperonant est cele part uenuz
En son poig tint lo branc d acier molu
Par mi son elme l a quatre cox feru
Par un petit que ne l a abatu
Quant se retint Aymeris li menbruz
Sus les estriers s afiche.

Quant Aymeris se sent naurez el cors
Il mist sa main en trauerciers son dos
Trueue lo fust s en a tret lo fer hors
Desus l arçon deuant lui l a destort 
S or ne se uenie ia sera de duel morz.
Et l amiral li uint toz les galos
Et Aymeris lo fiert par tel esfors
Grant cop li done sor son escu a or
Qu il li peçoie et l auberc li desclot
Et son espié li passe lez lo cors 
Plaine sa lance l abat del destrier sor.
Bien le garissent deable de la mort
Car en char ne le toche.

Quant Aymeris ot lo roi abatu
De Finamonde l a sor l elme feru
Trenchié li a lo mestre coing desus
Quant a l auberc s est li cox retenuz 
Ia l eüst mort s il eüst sa uertu
Mès foibles fu del sanc qu il ot perdu 
Et ne porquant si l a il abatu
A ienoillons que François l ont ueü.
Sarrazin uoient lor sire est cheüz
Poez sauoir ne se celeront plus
Issent des tentes et del bruellet foillu
Et Narbonois sont de la porte issu.
Communement se sont entr ax feru 
La ueïssiez un estor maintenu
Tante anste fraindre et percier tant escu
Et tant auberc desmailié et ronpu
Tant cheualier cheoit et abatu 
Li nauré braient et li mort chient ius
Li destrier fuient par mi lo pré herbu 
Et seles uoides et les poitrax ronpuz.
uerser i firent tresqu a .iiii. mil Turs
A la premiere pointe.

Forz fu l estors et merueillos et granz.
Bien se defent quens Aymeris li blans 
.u. Amoraiues lor i a morz el chanp.
Par la bataille ez un paien Cobrant 
Rois fu de Niques et cosins l amirant 
Cheual ot bon merueillos et corant 
Trestoz fu noirs mès que les piez ot blans
Et les orilles et les nasiers deuant 
Paien l apelent Tranchemor lo bruiant 
N a tel destrier deci en Orient.
Li paiens fu hardiz et conbatanz
Ocis nos a Ioceaume et Guinement.
Molt en pesa conte Aymeri lo blanc 
Cele part uint a esperon brochant
Fiert lo paien sor son elme luisant
Les mestres quierres en abat par deuant
Li blans aubers ne li ualut un gant
Tot le trencha deci en l auferrant 
Estort son cop si l abati el chanp.
.XIIII. roi sont uenu poignant
Qui uont ferir Aymeri lo ferrant
.u. en l escu et .iiii. en l auberc blanc
Et .iii. en l elme et .iii. sus l auferrant 
Abatu ont dant Aymeri el chanp 
Paien lo fierent contre terre en iesant.
Premiers i uint Corsolz li amiranz
Trois cox li donc de l espée trenchant 
.XXII. roi l enmenoient ferant
Quant il lor rent s espée.

Quant ont ueü François de lor seignor
Qu il a rendu son branc a l aumaçor
Sauoir poez que il en ont dolor 
Hanstes bessiées se fierent entre lor.
La ueïssiez un communel triboul
Tant hanstes fretes tant paien doleros
Tant cheualier destroit et angoissos.
Ia fussent mort et Aymeri rescos
Quant l amirals fist soner ses tabors
.XX. mile greles a force et a uigor 
Dont est montez l estoire perillos 
.XX. mile sont de la ient paienor
Qui nos François tornerent al desoz
Ce fu domaie et perte 

Quant François ont de lor seignor ueü
Qu il ot son branc a l amiral rendu
Sauoir poez grant duel en ont eü 
Lances bessiées se sont entr ax feru.
La ueïssiez un estor maintenu
Tant hanste frete et percié tant escu
Tant cheualier cheoit et abatu.
A nos François en est mal aduenu 
De mil qu il erent n est que .xx. remasu.
Par mi les rens en sont ferant issu 
Cil ont l entrée de Nerbone perdu
Que Sarrazin la lor orent tolu.
Fuiant s en uont tot un chemin batu
Qui ua en France la droit ou li rois fu 
Au dos les siuent bien quatre mile Tur 
Quant se retraient que nes enchauchent plus
Si lor lancierent lor espiez esmoluz.
De .xx. qu il erent ont les .u. abatuz
Qui el chemin orent les chiés perduz 
Or ne furent que .xu.

uont s en li Franc brochant a esperon
Deci en France que ia ne fineront 
A Looys lor seignor le diront
Que Aymeris est pris par traïson.
L amirals uint deuant son paueillon
Et descendi desoz un pin roont 
La le desarment si dru et si baron
Et l afublerent d un mantel uermeillon
Entailliez fut a bestes et a flors 
Il le conquist au port d Inde maior 
La li donerent marcheant par amor
Pour ax conduire par lo ual Tenebrox
Iusqu a la terre Murgalent de Monflor.
C est une terre de molt riche ualor 
Marchié et foire i corent chascun ior.
Deuant li fu Aymeris son prison 
.IIII. Amoraiue le gardent enuiron
A trenchanz haches a fuz et a bastons 
Mahomet iurent que iostice en feront.
Lors le desarment li encriesme felon 
Si li delacent lo uert elme roont
Si li osterent lo auberc fremillon 
Tot remest sengles en l hermin peliçon.
Par desoz ot lo uermeil siglaton 
Gros ot les braz et carrez ot les poinz
Fiere la chiere et regart de lion
Les euz ot uerz et clers comme faucon
Blanche la barbe qui li pent al menton 
Naurez estoit d un espié a bandon
Li sans l en raie deci a l esperon 
Si bel uiellart ne uit onques nus hom.
Premiers l apele li niés a l aumaçor
Li plus bels hom de tote paienor 
Dame nel uoit que uers li n ait amor 
 Aymeri frere bien uois que pris t auons 
 Se tu uels fere ce que nos te dirons
 Que tu aores Teruagan et Mahom
 Nos prierons a l amiral trestot
 Que te lest uiure et si te doinst onor 
 De Corcenie porteras l oriflor
 Dru l amiral seras clamez toz iors.
 Se tu nel fez tu morras a dolor 
 De toi ferons un destruit merueillos
 Une quintaine ou Sarrasin ferront.
 De mil espiez seras encui seignor
 Froiz et forbiz trenchanz et perillos
 Qui enz el cors et el cuer te ferront
 Car tes lignaie nos a pené toz iors
 Et tu meïsmes en est li plus cruos 
 Mahomet te confonde  

 Di ua  paien  Aymeris lor disoit
 uos m auez pris bien sai que m ocirroiz 
 Ia ne ferai nes un de uos uoloirs
 Ne chose nule que dire me sachoiz.
 Fetes Mahom uenir deuant lo roi 
 Se il parole la maintenant a moi
 Et me pleuist ici la soie foi
 Et les couanz a tenir que m orroiz
 Lors le crerai s en mon conseil le uoi 
 Ou se ce non par Saint Pol de ualcois
 Ie le ferrai de mon poig une fois
 Qu en chose mue ne metrai mon espoir
 Qui el cors n a la uie. 

L amirals ot lo preu conte Aymeri
Que ne uuelt rien fere de lor plesir 
Par mi tot ce que Sarrazin l ont pris
Menace il Mahomet a ferir.
Tel duel en a a po n enraie uis 
Par maltalent en est en piez sailliz
En sa main tient un baston pomerin
De la retaille d un espié poiteuin
Par mi lo chief uost lo conte ferir
Quant .iiii. roi li corurent tolir 
Si li escrient   Por Mahomet merci.
 Droiz amirals trop es preuz et hardiz.
 Si sauons bien que par toi l as conquiz 
 Lesse le uiure de ci qu a lo matin
 Par mi les braz sera penduz toz uis.
 Une quintaine en feront Sarrazin
 Si i poindront paien tot ademis
 La l ocirons a nos espiez forbiz 
 Iluec uerras qui melz saura ferir. 
Dist l amirals   Et ie l otroi ainsi.
 De tel mort uueil qu il muire. 

Quens Aymeris s estut en mi lo tref
D un grant espié par mi lo cors naurez 
Li sans li raie contreual lo costé
Moillié en ot les esperons dorez 
Li cuers li ment li oil li sont troblé 
Trois fois se pasme ne s en pot consirrer.
Et paien crient   uos mar i fustes nez 
 Se uosissiez Mahomet aorer
 uos fuissiez ia gariz et respassez. 
Premiers parla Corsolz li amirés 
 Seignor  dist il  un petit m entendez 
 Par Mahomet quel conseil me donez 
 Par Teruagan mon seignor naturel
 Ie ne uosisse por trois de mes citez
 Que il morust deuant moi en cel tref
 Ainz en feïsse une iostice tel
 Deci a Rome en oïst en parler. 
Dist Clarabins l aumaçor d otremer
Li plus bels hom de .l. citez
Dame nel uoit que ne le uueille amer 
 Sire amirals un petit m entendez 
 Se or uolez par mon conseil ourer
 Bien uos dirai comment porrez errer 
 Fetes espines coillir et aüner
 Deuant Nerbone fetes fere un grant ré
 A feu grezois le fetes alumer
 Quens Aymeris i soit toz nuz menez 
 Par les .ii. braz sera dedenz ietez.
 Ia fu il pere au chetif Aïmer
 Que oceïstes a Porpaillart sor mer
 Qui nos lignaies a pris et afolez
 Et destruites nos iestes. 

Li amirals fu plains de grant boisdie
De traïson et de grant felonie.
Par lo conseil que Sarrazin li dient
Deuant Nerbone fet fere une aramie 
De char salée et de feu l a esprise 
Trestot lo giet d une pierre petite
En ua amont la flanbe tote uiue.
Lo conte i moinent por fere la iostice 
.II. cheneliu lo batent et detirent
O esglentiers et o ueries d espines.
En .xxx. lex li trenchent la char uiue
Li sans en saut en .x. lex o en .xu.
Dame Hermeniart a en la tor choisie
A haute uoiz li frans quens li escrie 
 Franche contesse ia fustes uos m amie.
 Ie morrai ia que près sui del iuïse 
 Dex en ait l ame et li sainz Esperite 
 Mès une chose uos uueil prier et dire 
 Por amor Deu lo fil sainte Marie
 Por nule rien que Sarrazin uos dient
 De la cité ne lor rendez uos mie
 Ançois me lessiez ardre. 

Dame Hermeniarz ot son seignor parler 
Bien le conut quant el le uit mener.
Li cheneliu qui le durent garder
Des esglentiers li batent les costez
En .xxx. lex en font lo sanc uoler.
uienent au feu enz le uuelent ieter.
S il ot poor ne l estuet demander 
Deu reclama qui en croiz fu penez 
 Glorios pere qui me feïstes né
 Garis moi sire que n arde en cel ré. 
Es murs en corent de la bone cité
Home et feme meschine et bacheler 
Et cheualiers et demaines et pers
I ueïssiez par ces querniax pasmer
Et Aymeri lor seignor regreter 
 Filz de baron ientils quens naturels
 Molt nos auez tenuz en grant chierté 
 Or uos ueons a tel honte mener
 Ne uos poons secorre n aiuer. 
La ueïssiez maintes noches ieter
Et maint anel peçoier et quasser
Qui erent d or a cristal noielé.
Dame Hermeniarz ne pot un mot soner 
Pasmée chiet sor lo marbre listé
Quant ses puceles l en corent releuer
Et si li prient por sainte charité 
 Franche contesse por quoi uos dementez 
 Mès or alons a l amiral parler
 Se ia nul plet i porrions encontrer
 Que nos rendist lo conte naturel
 Lo seignor de Narbone. 

Quant Aymeris uit lo feu angoissos
Qui fu ardanz bruianz et doleros 
Deu reclama par ses saintismes nons 
 Glorios pere qui feïstes lo mont
 Et en la uirie preïs anoncion
 Nestre deignas por raenbre lo mont
 Lo ber saint Pere meïs en pré Noiron
 Et conuertis saint Pol son conpaignon
 Ionas ietas del uentre du poisson
 Et garesis Daniel del lion
 La Madelaine feïstes lo pardon
 Quant herberias dedenz l ostel Simon
 Et a uos piez se mist a ienoillons 
 Iluec plora par bone entencion
 Ses uos laua entor et enuiron
 uos l en leuastes amont soz lo menton 
 De son seruise ot molt bon guerredon
 Qu ele est lasus en ta grant mansion 
 A Moises passas la mer sanz pont
 Que n i queïst ne chalant ne noton
 Quant tu noias lo pueple Faraon 
 Flueue Iordain feïs issir des fonz
 Si t asseïs en mi sor un perron
 L eue bruiant si te clost enuiron
 L anies del ciel te mist lo cresme el front
 Sainz Iehans dist que Crist auroies non
 Crestienté i meïs en ton non
 Puis en alas enz el desert parfont
 Et conuersas o les apostres bons
 Et ieünas toz les .xl. iors
 Et lo quaresme lor cressis ton sermon
 Iusqu au iuesdi de l asolucion
 Que tu liuras ton cors a passion 
 Ce feïs tu por nostre raençon.
 Si com fu uoir et croire le deuons
 Garissez moi de cest feu angoissos
 Que ie n i arde a duel et a tristor. 
Li amirals est uenuz lo cors 
Bien fu armez desor un destrier ros 
En sa main tint l amirals un baston
Les chenelius en a batuz andox 
 Fil a putain por quoi atargiez uos 
 Ietez le moi en cest feu doleros 
 Fere li uueil un martire cruos. 
Dame Hermeniarz l apela de la tor 
 Sire amiral entendez ma reson 
 Respitiez moi se uos plest cest prison 
 N i doit ardoir iel requier par amor 
 Escotez ma parole. 

L amirals ot dame Hermeniart parler
Deuant li fist Aymeri arrester
Les chenelius targier et demorer 
 Dame  fet il  dites que uos uolez. 
Ele respont   Ma reson escotez
 Que d Aymeri uos uueil merci crier
 Que sain et sauf et uif le me rendez 
 Par nos .ii. cors nos en lessiez aler 
 Ie uos rendrai Nerbone la cité
 S aurez les rentes et les establetez
 Si com auoit danz Aymeris li bers 
 Et li boriois l ont dit et creanté
 Se lor lessiez la lor loi aorer
 Iureront uos amor et feelté. 
 Dame  dist il  de ce fet a parler 
 I en parlerai a un conseil priué. 
.X. aumacors a au conseil menez
Et .xxx. rois sarrazins d otremer.
Premiers parla Corsolz li amirés 
 Seignor  dist il  un petit m entendez.
 Par Mahomet quel conseil me donez
 De la parole que uos oï auez 
 Ie ferai ia ci Mahom aporter
 Et iurerai desus se uos uolez
 Que Aymeris ne sera ars el ré.
 Ice ferai se uos le me loez 
 Et quant sesi serons de la cité
 Si le ferai en Espaigne mener
 En Babiloine l amirable cité
 Et en la chartre trebuchier et ieter 
 A feu grezois le ferai alumer
 Tote la boche et lo uis et lo nés
 Et tot son cors traueiller et pener. 
Et cil ont dit   Nos l otroions asez
 Que or en fetes totes uos uolentez
 Site amirals de Perse. 

Li amirals fu molt mal talentos
De uices plains et de granz traïsons
Qui deuant lui fist aporter Mahom.
Dame Hermeniart apela de la tor 
 Franche contesse or entendez a nos 
 Par cele foi que ie doi cest seignor
 Ie n ardrai pas Aymeri lo baron
 Se uos me fetes deliurer ce donion
 Et la cité qui fu mon ancesor
 Lo roi Sorbrin qui tant auoit ualor
 Que ocist Charles li forz enpereor. 
— Sire  fet ele  desliez ce contor 
 Se me rendez Aymeri mon seignor
 Quite uos claim Narbone. 

Li amirals fu molt fax et eschis
De traïson estoit plains et sotis 
Adober fet .xm. Sarrazins
Et conreer de blans aubers treslis 
Enprès lor char les lor a fet uestir 
Par desus ceignent les branz d acier forbiz 
Puis afublerent les mantiax sebelins
Que ne reluisent li auberc doblentin 
Es destriers montent coranz et arrabis 
Dant Aymeris firent molt bien uestir
D un chier bliaut de paile alixandrin
Puis l afublerent d un mantel sebelin
El chief li metent un chapel ostarin
Et le monterent sor un mul aufarin 
Droit a Narbone acueillent lor chemin.
Totes les portes lor a l en fet ourir 
A ioie grant les ua l en recoillir.
Quant paien sont dedenz la cité mis
Et passé ont les mestres arz uotis
Les forteresces et les ponz torneïz
.X. mile grelles font ensenble tentir
Et .m. tabors soner et rebondir 
Ce senefie Narbonois sont traï
La cité ont perdue.

Dame Hermeniarz uint a l uis de la tor
Plorant en uint acolant son seignor.
Tint une espice onques ne fu meillor
Oster li uost des plaies la dolor
Dont il estoit destroiz et angoissos
Com el choisi l estoire paienor
Qui ont traï la grant cité maior 
Tot ont porpris la cité et lo borc
La forteresce et la plus haute tor
Et lo palès del tens ancienor 
Les boriois tuent a glaiue et a dolor
Et les mameles copent a lor oissors
Et as puceles les ronpent a tortor 
Es mostiers uont et biax et glorios 
En despit Deu les roberent trestoz
Et .u. cent moines i ocistrent lo ior 
Si debriserent les chases et les cros 
L or et l arient en departent as lor 
Es sales trouent mil destriers coreors
.M. ors priuez et .m. murs anbleors
Quatre uint sinies et aitretant fuirons
Ostoirs de mue esperuiers et faucons
Et uers et gris et hermins peliçons
Granz nés d arient a riche couertor
A chieres pierres qui ietent grant luor.
Mil boriois pristrent iluec des meillors
Si lor lierent et les piez et les poinz.
Mil Sarrazin corurent as adox
Qui conduiront l auoir et les prisons.
Onc tel auoir n orent lor ancesor
Com il trouerent en la uile lo ior.
De Nerbone ist la proie l aumaçor 
Quens Aymeris en auoit grant dolor
Qui uit mener sa ient a desenor.
Sor un somier lo leuerent garçon
Si li lierent et les piez et les poinz.
En Babiloine paien l enuoieront.
Souent regrete Looys son seignor 
 Ha Looys ientil enpereor 
 Ne me uerrez ia sire a nul ior.
 Ha mi enfant or me demorez uos 
 Biax sire Guiberz que ne le sauez uos
 Que ie sui pris et menez a dolor 
 Car par deça uendra uostre secors
 Deuers Espaigne sordra uostre oriflor.
 Dex m enuoit uostre aïe  

Quant l amirals ot Nerbone traïe
Li suen baron corurent par la uile
Tot ont lo borc et les rues sesies
Les forteresces et lo palès plus riche
Fors que la tor dont n a encore mie 
.XIII. estaies a el palès nobile
Auant qu on uiegne a la mestre establie
Es hautes chanbres dant Aymeri lo riche.
Plus i a or qu en Cordres n en Sezile
N en Corcenie n en terre Femenie.
Desoz les uotes en la grant manantie
Dame Hermeniart se conplaint et sospire
Que de uitaille est forment escharie 
Si ot o li .xu. de ses meschines 
Et si n i a .i. sol mangier dont uiue 
De son auoir chaniast une partie
.u. muis d arient por un mui de farine
Et .xxx. solz por un sestier de sidre
Por un tret d eue .c. mars d or a deuise 
Mès Sarrazin ne lor uendroient mie
Ainz la leroient decoper et ocire.
Li cuers li ment li menbre li palissent 
Se Dex nel fet li filz sainte Marie
Ia la contesse ne lor estordra uiue.
Li amirals fu plains de grant uoidie
De traïson et de grant boiserie 
Deuant la tor a pris herberierie 
Un tref i tendent paien que fée firent 
N i auoit corde ne feste ne cheuille
Ne soit a or a pierre o a bericle.
A Mahomet un grant estaie firent
Sor .u. colonbes tailliées par mestrie
Bloes et iaunes et uermeilles et indes 
La l ont leué li Sarrazin de Nique 
Son chapel est d un uert paile de Grice.
Li amirals estoit plains de boisdie
Porpensa soi d une grant lecherie 
Onques nus hom ne pensa tel folie.
Il en apele Auquaire d Aumarie 
 Biau sire niés uos ne me faudrez mie.
 uos en irez en terre Femenie
 Et si direz a Clarissant m amie
 Qu el uiegne a moi et si nel lesse mie 
 .XIIII. mil amoint de ses meschines.
 Ie lor dorrai Nerbone tote quite
 Que a force ai sor Aymeri conquise.
 El mois de mai que la rose est florie
 Desoz Nerbone grant est la praerie
 Et li onbraies de la mananderie 
 La se poront deporter et deduire.
 O uos menrez Sarrazins .xxx. mile
 Ques conduiront par les uax de Tubie 
 Que l en nes gait au port soz Aumarie
 Qu eles ne soient enconbrées ne prises  
Et dit Auquaires   Molt uolentiers biau sire
 Irai ie el mesaie. 

Li Sarrazin ne uodrent prendre terme 
De beles armes se conroient et uestent 
.XXX. mil furent a aubers et a elmes 
uindrent sor mer tot droit as basses terres 
Trouent les nés aaisiées et beles 
Dedenz entrerent la pute ient auerse 
Notent et tinbrent et harpent et uielent
Par mi la mer se naient et gouernent
Et arriuent au port soz Muciterne.
En Femenie conterent les noueles
A Clarissant et as autres puceles.
.XIIII. mil s en conroient de beles
Des plus cortoises qui furent en la terre.
Portent oisiax et moinent fieres bestes
Sinies priuez et calandres et melles 
Iusqu a la mer ne finent ne ne cessent 
En .xxx. nés drecent uoiles et perches
Par mi la mer se naient et gouernent
Droitement a Narbone.

La ient paiene que li cors Deu crauant
Ont a Nerbone pris lor herberiement.
L amirals monte sa tor de maintenant.
.XX. aumaçor et .xxx. roi puissant
Droit a la tor uindrent esperonant 
Dame Hermeniart apelent en riant 
 Franche contesse car issiez ça auant 
 Si parlerez a Corsolt l amirant.
 Se uolez fere son gré et son talent
 Il uos dorra un riche roi puissant 
 .XIIII. contes aurez des plus uaillanz
 Qu onques ne fu danz Aymeris li blans
 Qui au mangier uos seruiront deuant. 
Ele s escrie   Taisiez mauuese ient
 Qui si m auez traïe malement.
 Forz est la tor n i enterrez oan 
 Toz li mortiers en fu pestri a sanc 
 uos i poez piquier iusqu a .x. anz
 N en abatrez solement plain un gant.
 .C. dehait ait Mahon et Teruagan
 Et tuit icil qui en els sont creant
 Que uitaille ai ceenz a mon talent
 Et cheualiers auuec moi iusqu a cent 
 uos les uerrez deci a po de tens. 
L amirals l ot a po ne pert lo sens.
Mil sarrazin s escrient hautement 
 Sire amiral que te uas atardant 
 Assailliez les et derriere et deuant
 A pis d acier et a cisiax trenchanz 
 De cele tor lor abatrons les pans. 
Dist l amirals   Ie n en ferai neent 
 Maumis seroit l azur et l orpiment
 Et le cibuire seelé a arient 
 Que leenz ont uitaille pourement
 Ies en trerai afamez et dolenz 
 Si aurai la tor saine. 

Or a li rois toz ses fès aconpliz
Ne mès la tor dont il n est pas sesiz 
En Femenie en a ses mes tramis
Por Clarissant au ient cors seignori
Et en Espaigne enuoia Aymeri
Que cuide fere a grant honte morir 
Si l ont monté sor un poure roncin.
Paien cheuauchent ioios et esbaudi
Et li quens fu coreciez et marriz 
Il a plore et ieté granz sospirs 
Deu reclama qui onques ne menti
Et nostre Sire nel met pas en obli
Ainz li enuoie secors soe merci.
Des porz d Osaut repaire Guibelins
A.xxx. mile de cheualiers hardiz 
Bien a gasté lo regne as Sarrazins
.X. citez fretes .xu. chastiax conquis
Molt en amene chetiues et chetis
Turs et Turcoples Acoparz et Hermins 
Entr els i a .iiii. rois Sarrazins
Qu il ot en chanp uaincuz et desconfiz 
Cil enpliront lo tresor Aymeri.
Guiberz regarde si a paiens choisi 
uint a ses ienz fierement lor a dit 
 ueez ci flote de marcheanz uenir.
 Adobez uos seignor uostre merci
 Que ne soions engignié ne sospris. 
Et cil ont dit   Tot a uostre plesir. 
Isnelement se sont a terre mis 
La ueïssiez tant blans aubers uestir
Lacier tanz elmes et ceindre branz forbiz
Tanz cheualiers desor destrier saillir.
Li rois Guiberz en apele Aufelin
Un cheualier coraios et hardi
Et li a dit   Alez auant amis
 Por demander se ce sont Sarrazin
 Ou marcheant qui uienent lo chemin. 
Et cil respont   Ia n en serez desdiz. 
Point lo destrier a l encontre lor uint
Si lor demande qui il sont en latin 
Et cil ont dit qui ne deignent mentir 
 Nos somes homes Corsolt lo fil Sorbrin.
 Prise est Nerbone s enmenons Aymeri
 En Babiloine en l amirable cit 
 La le ferons a grant honte morir.
— Mal l auez dit gloton  dit Aufelins
 Mes sire est li frans quens Aymeris 
 Dedanz Nerbone molt soef me nori
 Si m adoba et cheualier me fist. 
Lo destrier point si a l espié brandi
Fiert un paien orgoillos et eschi 
L escu del col li a fret et parti
Et lo auberc derrot et desarti 
Par mi lo cors li met l espié bruni
Que mort l abat del destrier arrabi 
Tire sa resne si est d ax departi.
Paien l enchaucent deci qu a .iiii. uint
Qui li lancierent maint roit espié forbi 
Ne le tochierent Deu ne uint a plesir 
Auberc ot fort qui de mort lo gari
Destrier isnel qui tantost le raui.
 Seignor baron  dit li rois Guibelins
 Nostre mesaie s en uient tot ademis 
 Mien escient aucuns en a ocis.
— Seignor sachiez ce sont ci Sarrazin.
 Rengiez uos tost et pensez del ferir
 Car n en iront sanz perte. 

Li rois Guiberz fu preuz et uertuos
Hardiz as armes et fiers et coraios.
A .m. François comanda ses prisons
De toz les autres a fet ses conpaignons
Qui uolentiers lo siuent par amor.
Granz fu la plaigne et laries li sablons 
Li rois Guiberz cheuauche Pliemont
Un uair destrier qui fu a l aumaçor
Que il conquist desoz Inde maior.
Sarrazin uoient que il ne la garront
Et sanz bataille pas n en eschaperont 
Po furent ient si lessent les prisons
Fuiant en uont par mi un ual parfont 
Franc les enchaucent qui aesmé les ont 
Qui il consiuent il est morz a dolor 
N en eschapa ne mès que uns toz sols 
Icil ot non Murgalant de Monflor
Rois fu d Egite a merueille orgoillos
Destrier ot bon corant et rauinos
Broche le bien et il cort de uigor
L anste brandi a tot lo confanon
Guibert feri en l escu au lion
Desoz la bocle li peçoie et confont
Et lo auberc li desmaille et derront
Lez lo costé li mist lo confanon
Enpoint le bien et bote par tençon
Mès onc li rois n en deguerpi l arçon
Mès a l espée dont a or est li ponz
Le ua ferir desus l elme roont
Totes les pierres en deuale et confont
Tot le copa entreci qu al pomon 
Trois moz li dit par contralioison 
 Otre  paien fil a putain gloton
 Dex destruie ta ieste  

Molt par fu liez li frans quens Aymeris
Quant fu rescos et si boriois gari 
Tel ioie en a que toz li cuers li rit.
Mès liez fu ne se pot eslargir
Et neporquant si broche lo roncin
Par mi lo chanp s en uint a Guibelin 
Si li demande   Estes uos ce biax filz  
 Oïl uoir pere  li enfes respondi
 Qui uos naura la mès n ert mes amis .
Sor l erbe uert le descent del roncin
Et a s espée li trancha lo seïn 
As piez li chiet si li crie merci 
 Que ferai ie sire  dit Guibelins
 Irai m en ie ou fuirai en essil 
 En hermitaie m en deuroie foïr.
 Ie uos deüsse et garder et chierir
 Si uos lessai comme dolenz chetiz. 
Dist Aymeris   Iel te pardoig biax filz 
 Se ce feïs iel comandai ainsi.
 Li rois Corsolz m a malement bailli
 Arse a ma terre et gasté mon païs
 Et ma cité et mon donion a pris
 Et moi nauré de son espié forbi
 Par mi lo cors que ia n en quit garir. 
Et dist Guiberz   Biax pere mal le fist 
 Conparra lo se Deu plest et ie uif.
 Se Dex me sauue et freres et amis. 
.I. oignement a demandé et pris
uint a son pere en la plaie li mist
Puis li benda les flans a un ceinsil.
Armes demande li preuz quens Aymeris 
El dos li uestent un blanc auberc treslis
El chief li lacent un uert elme bruni
L espée çaint dont li brans fu forbiz
Au col li pendent un fort escu uoti
Baillié li ont un espié poiteuin
Et l ont monté el destrier arrabis
Dont Guiberz ot lo sarrazin ocis.
Or lerons ci del preu conte Aymeri.
Huimès deuons as enfanz reuenir
Au conte Hernaut a Bueuon a Garin
Et a Guillaume d Orange lo marchis
Et a Bernart de Brubant lo hardi
Qui a Nerbone uienent a Aymeri
A .xxx. mil de cheualiers hardiz.
Descendu sont soz lo pui de Monbrin
Gardent sor destre par delez un chemin
De Femenie ont l estoire choisi 
Dames i a iusqu a .xiiii. mil
Et .xxx. mil de felons Sarrazins.
Deuant el chief uoient Mahom uenir
Et l estandart Corsolt cel arrabi
L or et les pierres qui forment resplendist
Tot en reluist la terre et li païs.
As armes corent li fil dant Aymeri.
Ci commence barnaie.

Granz fu la plaigne par desoz Roche Agniere 
N i ueïssiez ne conble ne bruiere
N i trouissiez ieneste ne fochiere
Fors l erbe uert florie en la ionciere 
Li auferrant a lor piez la marchierent
Bone fleror lor en uint a la chiere 
François cheuauchent les lances abessiées
Cortoisement adobent lor eschieles.
La ueïssiez tante pointe eslessiée
Tant escu fret tante tarie perciée 
Des abatuz fu la terre ionchiée.
As premiers cox Mahomet abatierent
Et l estandart par terre trebuschierent 
Et les puceles en furent esmaiées
Entor Mahom se tenoient rengiées
Tordent lor poinz et lor cheuex tirierent.
Paien saillirent la pute ient entiere
Qui ont tel duel a po que n erragierent 
Et li François durement les requierent
Quant uenu sont ensenble.

Forz fu l estor soz lo pui de Monbrin 
Turc et François furent ce ior uoisin.
Onques paiens por poor n i guenchi
Ne cheualiers n i fu de ioindre eschiz.
La ueïssiez un estor esbaudi
Tante hanste fraindre et tant escu croissir
Tant bon auberc desmailler et faillir
Tant poing tant pié tante teste tolir
Sanc et ceruele contre terre ialir
L un mort sor autre trebuchier et chaïr 
Tote ior dure la guerre et li estris
De ci al uespre que paien sont guenchi.
Bien les requierent li fil dant Aymeri 
De chanp les gietent la Damedé merci
A lor espées nues.

Quant Sarrazin furent de chanp ieté
A molt grant poine sont des nos deseuré.
A .xxx. mil par conte tot nonbré
Par itant furent as dames chadeler
Et a l estor commencier et leuer
N en est de toz que .iii. mil eschapé 
Cil sont es cors et plaié et nauré
Les escuz frez et les aubers faussez.
A une part se sont el chanp torné
uirent Mahom par terre crauenté
Et l estandart dant Corsolt l amiré
De l autre part trebuchié et uersé
Enuiron li les puceles plorer 
Tel duel en ont a po ne sont desué 
Mahomet iurent et Apollin lor dé
Ia ne fuiront de bataille chanpel.
Bessent les lances si sont alé ioster
Et li François nes ont pas refusez 
Fierent et chaplent des espées del lé
Et des espiez trenchanz et afilez.
La ueïssiez un estor communel
Tant hanste fraindre et tant escu troer
Et tant auberc derronpre et descirer
Tant pié tant poing tante teste coper
Sanc et ceruele encontremont uoler
L un mort sor autre uerser et raoler.
As Sarrazins en est mal encontré
N en est des lor que .i. sols eschapez
Qui ne soit morz ocis ou afolez 
Ne mès Auquaires li niés a l amiré.
Cheual ot bon par tant s en est tornez
Par mi les rens en est fuiant alez
Desor senestre est son chemin remés
Une autre uoie sor destre en est tornez
Par ou il quide droit a Nerbone aler.
Molt ala tost se ne fust esgarez 
Florent l enporte corant et abriué.
Ihesu de gloire qui en crois fu penez
Et uint en terre por lo monde sauuer
Li doinst anuit en tel leu assener
Por quoi François resoient hérité
De la cit de Nerbone 

Plest uos oïr com li nostre ont erré 
Ainz que l estor poïst estre afiné
Fu nuit oscure nus n i choisi son per
Ne confanon ne bessier ne leuer.
Entre les morz sont li uif ostelé 
Desore l erbe firent tendre lor trez 
N i a cheual qui se uoille esfreer
N i a uassal qui ne soit ahanez.
A mangier font as puceles porter
Qu il ont conquises des Turs et des Esclers 
Prou lor en donent que il en ont asez
Que Sarrazin i orent aporté
Et aconduit par mi l eue de mer.
Mès d une chose sont François malmené
Que danz Bernarz de Brubant la cité
I fu el cors de .iiii. espiez naurez.
Il li deslacent lo uert elme iemé
Et li desceignent lo bon branc aceré
Del dos li traient lo blanc auberc safré
Et lo bliaut de paile gironé 
Tot remest nuz iusqu as braies oster.
Les mortex plaies li ourent del costé
Li sans en salt et li dus est pasmez.
La ueïssiez si grant duel demener
Tordre tant poing et tant cheuel tirer 
Plore Guillaumes li marchis au cort nés
Hernauz et Bueues et danz Garins li ber
Et se clamerent chetif maleüré 
 Hui muert li melz de nostre parenté  
Mès as puceles en a pris grant pité 
La mestre d ax fist forment a loer 
 Seignor François  dist ele  ne dotez 
 Ie l aurai ia gari et respassé. 
Entre ses braz prist lo conte soef
Dist .iii. paroles de sainte Trinité
Et de la croiz de la crestienté
Dont estanchierent les plaies criminel 
Et de uin blanc li a fetes lauer 
Un oignement tret d un escrin paré
Qui contreuaut tot l or de .x. citez 
De tot l auoir a trois rois coronez
Ne seroit il esligiez n achetez.
Quant Ihesus Criz fu en la croiz penez
Que Iuï l orent batu et flaielé
Li trois Marie l alerent uisiter.
Nicodemus dut la boiste garder 
En Femenie l en fist Longis porter 
Lo païs aime por ce qu il en fu nez.
Les mortex plaies en a fait aesmer
Dedenz tochier et defors adeser
Et un petit l en fist lo col passer
Et puis drecier et en estant leuer
Ez uos lo conte gari et respassé.
La ueïssiez grant ioie demener 
 Seignor baron  ce dit Hernauz li ber
 Ie sui toz sains la merci Damedé 
 Onc si legiers ne fui en mon aé. 
Onc tel auoir n ot li rois Desramez
Sansses li forz ne Tiebauz li esclers
Ne l amirals d otre la Roie mer
Com nos François ont el chanp conquesté 
Et si nel seuent mie.

François se uentent por les dames s orgoillent 
Cele nuit iurent entre l eue et la broille 
Ni a cheual qui esfreer se uoille 
Auquaires point durement s esuiguore
Et trespasse la terre.

Auquaires broche et passe lo païs
Isnelement ne prist cesse ne fin 
Aler quida au fil lo roi Sorbrin
Droit a Nerbone a Corsolt l Arrabi 
Mès il i a de tot en tot failli
Assenez est au franc conte Aymeri
Et a Guibert lo menor de ses filz.
En une lande de loriers et de pins
Troue enbuschié lo conte auuec son fil
Et li paiens s en fuit tot ademis
Que n en sot mot iusqu en l agait fu mis 
François le corent de totes parz sesir
Espées tretes qu il le uuelent ferir.
Il lor cria   Por Mahomet merci 
 Ne me tochiez franc cheualier hardi  
Demanda lor qui il sont en latin
Et cil ont dit qui ne uuelent mentir 
 Nos somes homes lo preu conte Aymeri
 Et dant Guibert lo menor de ses filz
 Et hui matin l escost a Sarrazins 
 En Babiloine l enmenoient chetif.
— Por Mahomet  Auquaires respondi
 Tant par foisonnent li fil dant Aymeri 
 Or quidoie estre respassez et gariz
 Et ie me sui en lor linaie mis. 
Il le menerent deuant lo uiel flori.
Il fu cortois a la terre s assist.
Premiers l apele danz Guiberz li marchis 
 Sarrazin frere  ce a dit Guibelins
 Ton escu uoi peçoié et maumis
 Et ton uert elme enbarré et croissi
 Et ton destrier uoi de corre alenti
 Toi uoi sanglant et ta chiere et ton uis 
 Bien senbles home qui d estor soit partiz.
 Ou uas  Dont uiens  Ou alas  Que queïs 
 Or di uerté garde que ne mentir
 Ou par celui qui en la croiz fu mis
 Ie te ferai toz les menbres tolir
 Ardoir en feu et fere male fin. 
Et cil respont ia n i aura menti 
 De Femenie reperoie hui matin
 Dames menoie iusqu a .xiiii. mil
 Et .xxxm. de cortois Sarrazins
 Et descendismes soz lo pui de Monbrin
 En une lande de loriers et de pins.
 La trouai .u. des filz dant Aymeri 
 Ier tote ior a ax me conbati.
 Mi conpaignon i furent tuit ocis
 Fors que mes cors qui en eschapai uis.
 Trestote nuit ere ça afoïz
 Aler quidoie au fil lo roi Sorbrin
 Droit a Nerbone a Corsolt l Arrabi
 Por lo domaie raconter et iehir
 A Corsolt de sa perte. 

 Sarrazin frere  dist Aymeris li ber
 Ie connois bien ce destrier que auez 
 Florent a non si fu Gaudin l escler
 Un Sarrazin seignor de Duresté 
 A Finamonde li fis lo chief uoler
 S en amenai lo destrier seiorné
 .u. anz lo fis a Nerbone garder 
 Par nuit me fu en mes chanbres enblez
 Or le me ra uostre sire amené.
 Folement estes uenuz et assenez 
 uostre seignor me uoloit ardre el ré
 Deuant Nerbone l amirable cité 
 Ie uos ferai toz les menbres coper
 Ardoir en feu et la podre uenter
 Se ne uolez Damedeu aorer.
— Aymeri sire  dit Auquaires li ber
 Bien ai Mahom essaié et proué 
 Hui main lo ui par terre crauenté
 Et a François trebuchier et uerser
 Onc nel soi tant par besoing reclamer
 Que me peüst secorre n aïder 
 Ie crerai mès en uostre Damedé
 Celui qui fet et yuer et esté
 Et qui nos done et lo pain et lo blé. 
Respont li quens   Dex en soit graciez  
Auuec Guibert ot uenuz .ii. abez 
Une fontaine sordoit en mi lo pré
Et li abé la seignent de par Dé
Et si i metent et lo cresme et lo sel 
Lo Sarrazin firent dedenz entrer 
Quens Aymeris l ala premiers leuer
Li rois Guiberz et des autres assez 
Mès onc son non ne uodrent remuer
Ainz li aferment selonc crestienté 
Ce fu Auquaires li ientils et li ber
Li preuz li saies li cortois adurez 
Mieudre conuers ne fu de mere nez
Qui plus amast sainte crestienté
Qui lor aida Nerbone a conquester.
Or uient cheualerie.

 Seignor baron  dist li quens Aymeris
 Or est Auquaires durement mes amis 
 Mes fillex est et a Deu conuertiz 
 En sa fiance me metrai lo matin
 S irai ueoir dant Guillaume mon fil
 Hernaut Bueuon et Bernart et Garin
 La ou il sont soz lo pui de Monbrin.
— Non ferez pere  ce a dit Guibelins
 uos n irez mie uos .ii. a escharnir.
 Car un grant mal uos en porroit uenir. 
Respont Auquaires   Por neant l auez dit 
 Que par l apostre que quierent pelerin
 Miex uodroie estre decopez et ocis
 Que par moi fust engigniez ne traïz.
— Et ie l otroi fillex  dist Aymeris.
 Dex te doinst bon coraie. 

Aymeris s arme et Auquaires li ber
De bons aubers et des elmes iemez
Et des espées et des escuz bendez
Et des espiez trenchanz et afilez.
Auquaires a son destrier remué
Lesse Florent s a Ploiemont mené.
Quens Aymeris a Guibert apelé 
 Sire Guiberz un petit m entendez 
 Totes uos ienz fetes de ci leuer
 En Florimont la forest les menez
 Et les i fetes repondre et esconser 
 Et si gardez si chier com uos m auez
 Que n en isse un por les menbres coper
 Tant que orrez uostre olifant soner 
 Bailliez le moi car iel uodrai porter 
 Quant uos l orrez et bondir et soner
 Sauoir porrez par droite uerité
 Que ie serai dedenz Nerbone entrez 
 uos serez sampres sur les cheuax monté
 As Sarrazins as Turs et as Esclers
 Lor conpaignon esserez a l armer
 Et a l auoir departir et doner.
— Pere  dist il  si com uos commandez. 
Lo cor li baille a son col l a ieté.
Aymeris monte li ientils et li ber 
Ses filz Guiberz li est alez aïder 
Cortoisement l en prist a apeler 
 Père  dist il  ie uos commant a Dé
 Lo glorios de sainte maiesté
 Qui uint en terre por lo monde sauuer
 Que uos defende de mort et d afoler
 Et Nerbone uos rende. 

ua s en Auquaires et Aymeris li ber 
Si ont lessié lo droit chemin ferré
Car il redotent Sarrazins et Esclers 
Auquaires en uet qui tot lo païs set.
Or lerons ci de Naimeri ester 
Hui mès deuons de Looys chanter 
En doce France li fu dit et conté
Que Sarrazin en auoient mené
Dant Aymeri de Nerbone sor mer
En Babiloine l amirable cité
Et en lor chartre trebuchié et ieté 
Li rois en fu corrociez et irez 
Il a mandé la ient de son regné
.L. mil de cheualiers armez
Puis cheuaucha nostre emperere ber 
Iusqu a Nerbone ne se uost arrester.
En la montaigne est li rois ostelez
Sor la uert erbe a fet tendre son tré 
A .x. mil homes se fist la nuit garder.
Gautiers de Termes fu de l ost desseurez
Garda aual desoz Monbrin el pré
Et uit les cieries ardoir et alumer
Et la fremor oit as barons mener.
Point lo destrier cele part est alez
Tante bele arme uit iesir par lo pré
Tant bon uassal adenz et enuersé
Et tant destrier fuiant et esgaré 
 Damedeu pere  ce dist Gautiers li ber
 Ci ot ester qui que l ait afiné.
 Dex que n i fui sor lo destrier armé 
 Tant i ferisse de l espée del lé
 Deci as coutes en fuisse sanglantez. 
A pié descent del destrier seiorné
Sor l erbe uert a son escu posé
En terre fiche son espié noielé
Et aresna son destrier abriué 
Parmi les tentes commença a aler 
Onques n i fu par home destorbez.
As eschés ioe Guillaumes au cort nés
Hernauz et Bueues et danz Garins li ber.
Cil troi se sont encontre lui torné 
Hernauz ses frere lor a un tret mostré
Par quoi li autre furent del ieu maté.
A ces paroles entra Gautiers el tref
L espée ceinte ua l eschequier oster 
Lors le connut Guillaumes au cort nés
Qu il estoit de sa ieste.

 Sire Gautier  li preuz Guillaumes a dit
 Fustes pieça a Rains ne a Paris 
 Com se contient mes sire Looys 
— En po de terme le porrez ci ueïr 
 En doce France li fu conté et dit
 Que Sarrazin ont pris dant Aymeri
 En Babiloine l en ont mené chetif 
 Li rois en est corroços et pensis 
 Si a mandé la ient de son païs
 .L. mil de cheualiers hardiz 
 Forment cheuauche li forz rois Looys 
 Herbergiez est soz lo pui de Monbrin.
 De sa conpaigne estoie departiz 
 Tot belement aual me descendi
 Car la clarté de ces cieries choisi
 Et la fremor de uos barons senti 
 Tant beles armes ui par lo pré iesir
 Tant auberc rot et tant escu croissi
 Tant cheualier detrenchié et ocis.
 Fu ce bataille  Guillaume qui la fist 
— Nos la feïsmes  dist Hernauz et Garins.
 Ier tote ior nos conbatismes ci
 A .xxx. mil de cuuerz Sarrazins
 Deci al uespre en dura li estris.
 Toz les auons detrenchiez et ocis
 Un tel eschec i auomes conquiz 
 Dames menoient iusqu a .xiiii. mil.
 ueez les la soz ces loriers iesir. 
— Nomeni dame   Gautiers lor respondi 
 Seignor baron qui onques tel oï 
 Si m aït Dex molt grant barnaie a ci. 
Tant dementiers qu il parloient ainsi
La nuit s en uet et li iorz esclarci
Li soleus lieue par estranies païs
Qui abat la rosée.

Cheual demande Guillaumes li guerriers
Et l en li ua lo suen apareillier 
L espée ceinte est montez el destrier
Que il n i deigne autres armes bailler.
Et Gautiers est droit au suen reperiez 
Il i monta par lo senestre estrier.
Il et Guillaumes ont lo tertre puié
Droit a la tente Looys lo guerrier.
Li quens Guillaumes i est entrez premiers 
Ou uoit lo roi si li chaï au pié
Estroitement le li a enbracié
L esperon bese qu est a or entaillié.
Li emperere l en a sus redrecié 
 Sire Guillaumes qui uos a corrocié 
 Par saint Denis mon seignor droiturier
 Ia n aura mès m amor ne m amistié. 
— Droiz emperere  dist Guillaumes li fiers
 Li rois Corsolz m a malement baillié 
 Pris a mon pere Aymeri lo guerrier 
 En Babiloine l en a fet enuoier
 Dedenz sa chartre ieter et trebuchier 
 Prise est Nerbone dont granz damaie iert
 Fors que la tor que la contesse tient 
 Forment redote qu ele n ait que mangier 
 Por la uitaille la puet l en iosticier. 
Ce dist li rois   Or ne uos esmaiez 
 Par saint Denis cui hom ie sui del chief
 Ia ne uerrez passer un mois entier
 Mostrerai lor .xx. mile cheualiers
 Et puis .c. mile as uerz elmes laciez
 Estre serienz et les arbalestriers.
 Ou sont uos homes  ou les auez lessiez 
— Par ma foi sire soz Monbrin el grauier
 Ou tote ior nos conbatismes ier
 A .xxx. mil Sarrazins et Paiens 
 Toz les auons ocis et detrenchiez 
 Un tel eschec i auons gaaignié 
 Dames menoient bien .xiiii. milliers 
 La mestre d eles qui des autres est chiés
 Est mirienesse que n a meillor soz ciel 
 Bernarz mes frere li nobiles guerriers
 I fu el cors feruz de .iii. espiez
 En petit d ore l en ot assoagié 
 Or est plus sains que poissons el grauier. 
Et dist li rois   Cele me gardez bien 
 Si la menrai en France. 

Li quens Guillaumes droit a son tré reuint
Iluec troua et Bernart et Garin
Hernaut et Bueue lo duc de Conmarchis 
Lo roi alerent ueoir et conioïr.
Nostre emperere fu molt preuz et ientils 
Les dames fist par deuant lui uenir 
Li emperere s i ioe et gabe et ri.
Atant ez uos Auquaire et Aymeri
Et Ploiemont a .iiii. foiz heni
Que toz les trés en a fet retentir 
François l oïrent si en sont esbahi
.M. en corurent les bons aubers uestir.
 Estez seignor  dist li rois Looys
 Ia por .ii. homes n i ert escuz sesiz.
 Iusques as tentes les lessomes uenir 
 Messagier sont ce quit a Sarrazins 
 Si nos diront noueles. 

Nostre emperere fu molt ientils et ber
Qui les puceles fist deuant lui mener 
Li rois gaba et dist ses uolentez.
Atant ez uos dant Aymeri lo ber
O lui Auquaire qui tant fet a loer 
Mès molt sont las traueillié et pené
Et lor cheual durement tressué.
A pié descent danz Aymeris li ber
En terre fiche son espié aceré
Et desor l erbe a son escu posé
A son filluel a son cheual liuré
Espée ceinte est es tentes entrez
Que n i deigna cheualier saluer.
Li emperere l a premiers apelé 
 uassal  dist il  uos n estes pas senez
 Qui deuant moi uostre espée portez 
 S or auiez felonie enpensé
 En petit d ore m auriez ia tué 
 Par Saint Denis qui est mes auoez
 Po ne uos faz toz les menbres coper  
Aymeris l ot ne deigna mot soner
Ainz deslaça son uert elme iemé
Apres la quoife del blanc auberc safré 
Sor ses espaulles l a lessiée coler 
La barbe ot longue iusqu al neu du baudré
Dont lo connut Guillaumes au cort nés
Hernauz et Bueues et danz Garins li ber
Et Looys et des autres asez.
Si le corurent besier et acoler
Et après lui en entra tant el tref
Qui l ont entr els si forment enserré
Par un petit que il ne s est pasmez 
 Seignor baron  dist Aymeris li ber
 Por amor Deu uos uueil merci crier 
 Ie sui el cors d un grant espié naurez
 Que ia n en quit garir ne respasser.
— Biax sire pere  dist Guillaumes li ber
 Ia m auoit l en en Orenge conté
 Que Sarrazin uos auoient mené
 En Babiloine l amirable cité
 Et en lor chartre trebuchié et ieté. 
Li quens respont   Pris fui de uerité.
 Il me menerent issi près de la mer
 Que il me durent en lor dromont ieter.
 Mes filz Guiberz lor fu a l encontrer
 Qui tant lor a de son auoir doné
 Que plus n en puent sostenir ne porter 
 Au branc d acier les a si encontrez
 Que li plus sains ne pot l autre gaber. 
Respont Guillaumes   Dex en soit aorez. 
Et dist Bernarz   Qui est cil adobez
 Que uos auez auuec uos amené  
Dist Aymeris   Ia orrez uerité 
 Ier tote ior fu o nos en cest pré
 Nostre conpainz a ruistes cox doner 
 De .xxx. mil n en est plus eschapé 
 Anuit le m a nostre Sire amené 
 A nostre loi l auons crestiené 
 Mes fillex est s est Auquaires nomez.
 Biau sire fil alez le desarmer
 Que ia n i ait se contes non o pers 
 Nos le deuons tenir en grant chierté 
 Par lui aurai Nerbone ma cité
 Dont Sarrazin m ont a grant tort ieté. 
Lors le desarment et si l ont afublé
D un chier mantel a listes d or ouré
Que l emperere li a fet aporter 
 Aymeri sire  dist Looys li ber
 Filz a baron or me di ton pensé
 Comment tu quides dedenz Nerbone entrer
 Quant ia l ont prise Sarrazin et Escler
 Ne mès la tor qui tant fet a loer
 Que tient ta feme Hermaniarz au uis cler 
 Par la uitaille la quident afamer. 
Dist Aymeris   Ia orrez uerité 
 Totes ces dames ferons desconreer
 Lor garnemenz nos conuient enprunter
 Bliauz et pailes et chainses gironez
 Que uestirons sor les aubers safrez 
 De chieres guinples de soie d otre mer
 Estroitement ferons nos chiés bender
 Que ne reluisent li uert elme iemé 
 Et lesserons les destriers seiornez
 Et monterons es mulez afeutrez 
 Comme puceles chanierons nostre aler 
 Cel estandart ferons auant porter
 Et l oriflanbe dant Corsolt l amiré
 Baillerai io a Anquaire lo ber 
 Mes fillex est ne me uodra fausser 
 Par lui aurai Nerbone la cité
 Dont Sarrazin m ont a grant tort ieté.
 Se ie i puis par son conseil entrer
 Ie li donrai .xu. chastiax sor mer
 .X. fortereces et .iiii. granz citez.
Li rois respont   Ie l otroi de par Dé.
 Dex le uos doinst bien fere. 

Looys monte a la chiere hardie
Et Aymeris a la barbe florie
Li quens Hernauz que Ihesus beneïe
Et auuec ax lor grant cheualerie.
Cortoisement conduisent les meschines
Par mi les landes desoz Esclabarie
La cite frete desoz lo pui assise 
.C. tors i ot dreciées et basties 
Charles li rois a la barbe florie
L arst et fondi quant ot Nerbone prise
Que puis ce ior n i ot herberierie.
Mès Saietaire l ont de nouel reprise
Des uielles tors ont redreciées .xu.
A une part des couuerz de la uile
Une trenchiée i ont fete et bastie
.IIII. eues rades i corent et afilent
Qui en mer chieent es porz soz Aumarie 
N ot si fort leu en France la garnie.
Soz la cité est une praerie
Qui contreuaut tot l or de Pincernie 
La croist la mente et la rose florie
Et garingal citoal et gingibre 
Et si i croist lo poiure et lo perirtre
Les chieres erbes et les riches espices 
Li Saietaire les coillent et cherissent
Et a nauées les portent en Egite 
Iluec les uendent et poisent a deuise
Fer et acier car el n en prendent mie 
Armes en font de quoi il se garnissent
Haches trenchanz et espées forbies
Et les espiez qu il lancent et brandissent
Et les saietes trenchanz de plusors guises 
Miex traient d ars que nul home qui uiue 
Contre lor cox n a arme garantie 
Auberc ne broine ne li uaut .ii. coquilles.
Iceste ient uos dirai dont il uiuent 
Il ne gaaignent ne n ont moltoierie 
N ont giens de blé qu onques mie n en uiuent
N onques de pain ne uirent une mie 
Mès la lor terre est essillie et gastie
Et les forez plenieres et garnies
D ors et de cers et d autre uenerie.
Li Saietaire les bersent et ocient
La char maniuent que il ne cuisent mie
Et lo sanc boiuent plus que uin le desirent.
Se ceste ient que uos oez ci dire
Puent trouer dant Aymeri lo riche
Po li uaudra sa bele conpaignie 
N en reuendra cheualier ne meschine
Ne n enterra en Nerbone la riche
Ne Looys en France la garnie
Se Dex nel fet li filz Sainte Marie.
Mès alé furent lo ior a une assise
Por acorder contre Turs d Orquenie 
C est une ient qui Deu ne croient mie.
Par lor cors ont une terre sesie
Sor une roche dedenz mer en une isle 
.IIII. iornées est de la roche eschiue
Close est a murs et a granz tors antiues.
Tuit sont seignor por rien ne se iostissent
Ne seruent home qui muire ne qui uiue.
Li Saietaire les bersent et ocient.
Ce est la chose qui or plus les iostisse.
Le ior s acordent s ont une trieue prise.
François cheuauchent qui ne s atarient mie
Ainz ne finerent deci en Ortobrie.
Biax sont li bois et granz la praerie.
.IIII. eues rades i corent et afilent 
François herberient li cheualier nobile
Tendent lor trés paueillons de Sirie
Bersent les cers et les sanglers ocient
Prenent les dains que portent a quisine
Ietent ostoirs et fax de mue prime
Prenent hairons si abatent les cines 
Cil damoisel ioent et esbaudissent.
Bien se conroient li cheualier nobile
Et les puceles de terre Femenie
Que François ont sor Sarrazins conquises 
Iceles sont molt richement seruies.
La nuit se gaite quens Aymeris li riches
A .x. mil homes a espées forbies 
Car fierement se dote.

Plest uos oïr com François esploitierent 
En Ortobrie la nuit se herbergierent 
A .x. mil homes la nuit eschaugaitierent.
Li Saietaire de lor plet reperierent 
Entor lor uile ont la terre cerchiée
Trouent la rote des nobiles eschieles
Et l erbe fresche contre terre plesiée
Et les espices folées et marchiées
Dont ont tel duel a po que n enragierent 
Tordent lor poinz et lor cheuex sachierent
Chetif se claiment que les porz ne gaitierent 
Sonent lor grelles s aiostent lor eschieles 
Quant sont ensemble a .uii. mil se prisierent.
Corent plus tost que cerf ne dain ne lieure
Miex s entrencontrent que blachet ne leuriere.
Deuant sont homes et cheual par deriere.
Sor Rochebrune est la montaigne fiere 
El coing du pui ot fet une trenchiée
Et el somet fu la roche dreciée
Haute est et grant et en son batailliée 
Desoz fu crose dolée et entailliée 
Chanbres i ot beles et aaisiées 
Fées les firent qui en sont essilliées
Par une guiure qui s i est herbergiée 
Bien a .u. anz qu ele i est reperiée
Et trente guiures la siuent et requierent
Qui alé sont dedenz la roche fiere 
.IX. testes ot merueilloses et fieres
Les .u. deuant et les .iiii. derriere 
Et uole tost quant ele est corociée 
Feu ardant iete et ia n ert engigniée.
Li Saietaire l ont lo ior enchauciée 
Ce est la chose qui onques plus lor grieue 
Ele se drece quant ele oï les pierres
Par la derube ala en la trenchiée
En mi la rote s est en trauers cochiée
Au trespasser lor estera portiere.
Li Saietaire de rien ne se targierent
Quant il la uoient forment s en esmaierent 
Ferue l ont et deuant et derriere 
La pel est dure onques ne la percierent
Ele se torne a feu ardant les grieue
Lo uis lor art les cropes et les chieres
Et cil s en fuient par puis et par rochiere
Si guerpissent les rotes.

Li Saietaire ont la rote guerpie
La beste uint a sa herberierie.
Iusqu au demain que l aube est esclarcie
Quens Aymeris ne se uolt targier mie 
Ainz fist armer sa grant cheualerie
De blans aubers et d elmes de Pauie
Et desus ceignent les espées forbies 
As males corent puceles et meschines
S en traient dras de diuerses baillies 
Sor les aubers as François les uestirent 
Quens Aymeris en uet son cors meïsme
Et tuit si fil ou durement se fie 
Estroitement lient l or chiés de guinples 
Les destriers lessent qui corent de rauine
Et sont monté es mulez de Sulie 
A Auquaire ont l oriflanbe comise
Et a Nerbone ont lor uoie acoillie 
Portent oisiax et moinent cers et biches
Ors et lions et marmotes et sinies.
Li emperere remest o les meschines
En sa compaigne de cheualiers .x. mile.
François cheuauchent qui ne s atarient mie 
Deuant Nerbone sont uenu en droit prime 
El premier chief fu Aymeris li riches
Et tuit si fil ou durement se fie.
Dame Hermeniarz fu en la tor antiue
Et n ot o li que .iii. de ses meschines
Les autres erent dedenz la tor fenies
Por la uitaille qui lor estoit faillie.
Lor ames soient sauuées et garies 
L estoire uoit molt est espoorie 
Deu reclama lo fil sainte Marie
Lo glorios qu il li tramete aïe
De la nobile ieste.

Auquaires broche li fillex Aymeri
Qui l oriflanbe paumoia et brandi.
Mainte uiële i oïssiez tentir
De maint oisiax i oïssiez lo cri
Chante la melle auueques lo mauuiz
Iais et calandres chascuns en son latin.
Deuant el chief fu li quens Aymeris
Et auuec lui si neueu et si fil.
Dame Hermaniart sus en la tor choisi
Molt uolentiers son conseil li deïst
Mès por paiens ne li ose ieïr.
A l amiral uienent .m. Sarrazin 
Il l en apelent fierement li ont dit 
 Hé amiral uels noueles oïr 
 Or pues tu dire bien t est Mahom amis
 Bien as Pilate et Teruagan serui.
 De Femenie pues l estoire choisir.
 Dames i a iusqu a .xiiii. mil
 Et .xxx. mil de cortois Sarrazins.
 Bien deüssiez encontr eles issir. 
Dist l amiral il n ira mie ainsi 
 Deuant mon tref descendront ia ici 
 Si i uerrez .m. encensiers espris
 Qui seront plein d encens Alixandrin.
 Après ferai drecier toz mes enginz
 .XXX. perrieres et .x. berfroiz garniz
 Ia nes lerai ançois les aurai pris
 Et de la tor a la terre ius mis 
 Si i merrai Clarissant au cler uis
 Et ses autres puceles. 

Seignor oez un uers bon et seant
De fiere ieste de la melz conbatant
Qui onques fu en cest siecle uiuant 
Par quel engin quens Aymeris li blans
Reprist Nerbone sa fort cité uaillant
Qu orent traï Sarrazin mescreant.
Comme puceles muërent lor senblant 
Si ont lessié les bons destriers coranz
Et sont monté sor les mulez anblanz.
Deuant Nerbone uindrent esperonant 
L en lor ouri les portes maintenant 
Cil i entrerent que n i uont arrestant.
Auquaires entre trestot premierement 
Droit a la tor uienent esperonant
Deuant lo tré Corsolt a l amirant 
Met pié a terre del destrier auferrant 
Com il le uoit si li dist maintenant 
 Biax sire niés uos soiez bien uenant.
 Ou est m amie o lo cors auenant 
 C est Clarissant dont ie sui desirant.
— El uient ci sire ne uos ert delaiant. 
Itel richece n ot mès nus hom uiuanz 
La ueïssiez .m. encensiers ardanz
Qui furent plain de l encens d Oriant.
Atant ez uos conte Aymeri lo blanc
Cortoisement sor un mulet anblant 
Encontre uet Corsolz li amiranz
Entre ses braz le descent en riant
De sa main prist une flor blanchoiant
Besier le uolt mès la guinple est deuant 
A l acointier seront d autre senblant.
Il tret l espée qui li pendoit au flanc 
Par mi lo chief en feri l amirant
Deci es denz a fet coler lo branc
Estort son cop mort l abat a itant 
 Nerbone  crie  baron ferez auant.
 C est Aymeris li cheualiers uaillanz
 Que uos uossistes ieter el feu ardant.
 uos li rendrez sa perte  

Quant ont ueü li fil dant Aymeri
Lo roi Corsolt contre terre iesir
Ietent les ginples et les mantiax hermins
Et descendirent des mulez arrabis 
Espées tretes uont les ostex sesir.
Bien se defendent Paien et Sarrazin 
Mès li François furent li plus hardi
Qui les ont morz detrenchiez et ocis.
As premiers cox menbra dant Aymeri
De dant Guibert lo menor de ses fiz 
Par .iiii. enpointes fist l olifant bondir 
De Florimont l entendi Guibelins
uint a ses homes fierement lor a dit 
 Seignor baron  dist li quens Guibelins `
 Dedenz Nerbone oi corner Aymeri.
 Secorons le por Deu qui ne menti. 
Et il ont dit   Ia n en serez desdiz. 
La ueïssiez tant bon auberc uestir
Lacier tant elmes ceindre tant branz forbiz
Tant cheualiers sor les destriers saillir 
Iusqu a Nerbone ne pristrent onques fin.
Lor conpaignon furent li Sarrazin
As blans aubers endocer et uestir
Et a l auoir doner et departir.
Molt s i pena Guibelins li marchis 
Parmi les tentes uet querant Sarrazins
A .xxx. mil de cheualiers hardiz
Qui lor detrenchent les costez et les piz.
Puis icele ore que uos auez oï
Que Rollanz fu en Ronceuax traïz
Li .xii. per i parfurent ocis
Ainz si fet glaiue ne fu de Sarrazins
Com en Nerbone ot le ior establi.
Li quens Guiberz les a bien enuaïz
Et sa fiere conpaigne.

Forz fu l estor merueillos et pesanz.
Li quens Guiberz i ot ce ior ahan 
Par mi les tentes uet Sarrazins querant
A .xxx. mil de François conqueranz
Qui lor decopent les costez et les flans 
La ueïssiez tant paueillon uolant
De Sarrazins de Turs et de Persanz.
Après lor uint un essoine trop grant 
Atant ez uos Salatré un Persant
Par la bataille sor un chamelin blanc 
Car il n a cure de destrier auferrant
Nel puet porter tant par ot lo cors grant
Et le bu gros et le uentre pesant.
D une plomée ua crestiens tuant
Ça .ii. ça .iii. les ala crauentant.
Et il s escrient   Aïde Guiberz frans.
 Sainte Marie  ia serons recreant. 
Guiberz l oï cele part uint corant
Et li paiens s adrece uers l enfant 
De sa plomée ua la uerie hauçant
Que la mace ert par terre traïnant
ua la corroie lariement estendant
Et de ferir s ala apareillant 
Se il l atent ia aura un cop grant
Et li frans hom n a de foïr talent.
Un cop li iete li gloz en retraiant 
Nel toche mie car Deu ot a garant 
Il s abessa sor son arçon deuant 
Detriés lui fiert Ioifroi de Boniuant
Un cheualier hardi et conbatant 
Tot l abat mort et lui et l auferrant.
Guiberz le uoit a po ne pert lo sens 
A tot l espée dont li ponz fu d arient
Le ua ferir si acesmeement
Par sor les costes andox les braz en prent.
Li Sarrazins escrie hautement 
 Que fetes uos Mahom et Teruagan 
 Pilate sire serez me uos garant  
Guiberz le fiert un cop par maltalent
La teste o l elme li fet uoler el chanp.
Li cors chaï delez un desrubant
Sore lui passent maint destrier auferrant
Qui li froissierent les costez et les flans.
Adont saillirent li Tur et li Persant
Li Amaraiue et li Popeliquant
Et Bedoïn et Acopart saillant
Qui lor seignor alerent regretant 
 Hé riche ber nobiles conbatanz
 Laries donerre et mieudre conqueranz
 Qui onques fu en cest siecle uiuant 
 Morz est l orgoil Corsolt a l amirant
 Qui li soloit afiner toz ses chans
 Et les batailles ia ne fuissent si grant 
 Morz car nos pren  que uas tu delaiant  
Dedenz Nerbone fu Aymeris li frans
Qui sa cité ot pris a son talent.
Tant i ot morz de Turs et de Persanz
Que par les rues en coroit li clers sans.
A eue froide lauent lo marbre blanc 
Les cors enportent contremont as auuanz
Si les lessierent aual les desrubanz
Defors Nerbone les ardent par les chans 
C estoit costume de l ancienor tens 
Poez sauoir la puor estoit granz.
Dame Hermaniarz au ient cors auenant
Reclama Deu lo pere omnipotent
Qu il li enuoie secors prochienement
Et si li rende lo preu conte uaillant.
Si fera il ainz lo soleil cochant
En la sale a Nerbone.

Quant Looys ot Aymeri corner
Adont sot il par droite uerité
Que il estoit dedenz Nerbone entrez 
Li emperere en est brochant alez
A .xx. mil homes a armes conreez.
Nostre emperere fu molt ientils et ber 
Totes les dames a fetes arrester
Que nes lessa del bois au plain aler
Ançois descendent por lo chaut qui granz ert 
A .c. François les conmande a garder.
La ueïssiez grant ioie demener
Et ces puceles treschier et quaroler.
Li emperere en est brochant tornez
A .xx. mil homes a armes conreez 
Ne mès que .c. as dames sont remés.
Ez Clabarin l aumaçor d otre mer
A .x. mil homes en est fuiant tornez
Fuiant s en ua trestot desbaretez 
Il et li rois se sont entr encontré
De lor ient sont a tanz quanz per a per.
Sarrazin uoient que ne garront par el
Sanz la bataille ne puent eschaper
Et plus redotent Guibert a encontrer
Que l aloete ne fet lo fauc mué
Quant el le uoit de bas randon uoler.
Bessent les lances et sont alé ioster
Et li François nes ont pas refusez 
Fierent et chaplent des espées del lé
Et des espiez trenchanz et afilez.
La ueïssiez un estor communel
Tant pié tant poig tante teste coper
Sanc et ceruele encontremont uoler
L un mort sor autre trebuchier et uerser.
Li Sarrazin se sont forment hasté
Fierent et chaplent otre s en sont passé 
L une moitié des lor i sont remé
Et de nos Frans iurent .m. par les prez
Qui puis ne redrecierent.

La ou François et Paien s entr encontrent
Molt durement fierent et esperonent
Piz et corailles et costez s i enfondrent.
Tant i ferirent Paien qu il passent otre 
L une moitié i remaint de lor homes
Et de nos Frans i iut .m. par la conbe
Et qui d ilueques ne releuerent onques 
Ce fu domaie et perte.

Quant Sarrazin sont des nos departi
De .xx. mil homes ne remestrent que .x. 
L une moitié i sont des lor ocis.
Fuiant s en ua l aumaçor Clarabins 
Si l enchauça li bons rois Looys.
Il li escrie   Retorne Sarrazin 
 Aumaçor es et rois poesteïs
 Rois sui de France si ai non Looys 
 La moie foi loiaument te pleuis
 Onques encor par home ne chaï 
 Se tu m abas grant los i auras pris.
 Ia n i seras engigniez ne traïz
 Se ie meïmes par mon cors ne t ocis. 
Dont s arrestut l aumaçor Clarabins.
Dist a ses ienz   Seignor estez ici 
 S irai ioster au fort roi Looys.
 Por une ioste ne serai or eschis 
 Se une en uolt ie l en liurerai .ui. 
Dient si home   Mahom uos en aïst  
Tornent les resnes et si mostrent lor uis 
Plus tost les portent li destrier arrabis
Que fax ne uole quant il chace perdriz 
Granz cox se fierent sor les escuz uotis
Trenchent les cuirs et lo fust de sapin
Plient li fer de l acier poiteuin 
Otre s en passent que nus d ax n i chaï.
Et li paiens fu merueilles hardiz 
uire la resne del destrier arrabi
Il tret l espée dont li pons fu d or fin 
Desus son elme l empereor fiert si
Lo mestre coig li trencha et ronpi 
Par un petit del destrier ne chaï.
Li emperere estoit fiers et hardiz 
As crins se tint del destrier arrabi 
Et li paiens si s est de lui partiz 
Fuiant s en ua par delez un larriz 
Au dos l enchauce li forz rois Looys
Sor lo destrier que fu a l aupatris
L espée tret qui fu au roi Pepin 
Chieres reliques i ot de saint Martin 
Hom qui la porte ne puet estre traïz
Ne en bataille ne uaincuz ne honiz
Ne ses destriers n iert desoz lui ocis.
uoit lo paien qui s en fuit ademis 
Si li escrie   N en irez mie ainsi
 Ançois lerez ostaies au partir. 
A ces paroles consuï l arrabi
Par desor l elme le fiert del branc forbi.
La teste trenche au paien Clarabin
Monioie escrie l enseigne S. Denis
 La bataille ai uaincue. 

Quant ueü ont Sarrazin et Escler
Lor seignor mort ocis et afolé
Que Looys li ot lo chief copé
.M. s en asenblent des plus riches chasez 
A Looys en uont merci crier
Si li besierent la chauce et lo soler 
 Sire merci por lo tuen Damedé 
 Lesse nos en nostre seignor porter 
 A nostre loi le ferons conreer. 
Looys l ot si a lo chief crollé 
 Certes  fet il  ie l otroi et le gré
 Et tuit franc hom uos en doiuent amer 
 Car son seignor doit l en bien enorer 
 Quex hom qu il soit foi li doit on porter. 
Lors descendirent Sarrazin et Escler 
En biere l ont sor .ii. cheuax mené 
Li emperere lor a conduit liuré
A .c. Francois toz d armes conreez.
.IIII. liuées et plus les ont menez.
Et l emperere en est brochant alez
A tant de ient com il li fu remés.
Ainz que uenist as loies et as trés
Ot ia Guiberz tot l estor afiné
Et les Paiens ocis et decopez
Que un sol uif n en peüst en trouer.
Li emperere entra en la cité
Et après lui en i a tant entré
Que il n i porent ne cheuir ne aler
Ainz s en retornent molt grant partie as trés
Prenent l eschec ilueques par les prez
Que il auoient sor paiens conquesté 
Si l ont entr ax parti et deuisé
Tot li plus poures en fu riches clamez.
Quens Aymeris ot prise sa cité
Aconpli ot son uoloir et son gré 
Mès po menbra lo conte naturel
Du cruel sonie que il auoit sonié
Que il morroit ainz que l ans fust passez 
Se fera il tot est aterminez 
Dedenz un mois ert li quens afinez.
De lui sera grant perte.

Oez seignor que Dex uos beneïe
Li glorios li filz sainte Marie.
Granz fu la ioie a Nerbone la riche
Por Aymeri qui ot sa cité prise.
Dame Hermaniart a en la tor choisie 
A haute uoiz li ientils quens li crie 
 Franche contesse ne uos esmaiez mie 
 Encor serez dame de ceste uile.
 Tote la terre nos est remese quite
 Deci as porz desoz Esclabarie
 La cité frete qui est el pui assise.
 Ne sai quel ient l ont de nouel reprise 
 De uieilles tors i ont dreciées .xu.
 ueüz les ai moi et ma conpaignie.
 Mès se Deu plest lo fil sainte Marie
 Ie lor ferai muer herberierie. 
Dame Hermaniarz a la parole oïe
Ele deuale mès ne parole mie 
Si n ot o li que .iii. de ses meschines 
Les autres sont dedenz la tor fenies
Por la uitaille qui lor estoit faillie 
Lor ames sont sauuées et garies
En Paradis coronées flories.
Atant ez uos Hermaniart de Pauie 
Quens Aymeris en sa chanbre l en guie
Et tuit si fil ou durement se fie.
Si li aportent gastiax et tendres sines
Braons de cers et char de maintes guises
uin et piument chastaignes et oliues
Resins et pesches menues uolatilles 
Dès or seront molt richement seruies.
Mès po menbra as François des meschines
Qui sont remeses dedenz les bois logies
A .c. François que plus n en i ot mie.
Li Saietaire issent d Esclabarie
Après François ont lor uoie acoillie 
Bien sont armé que ne dotent la guiure
Ne ne finerent deci en Ortobrie
Ou li rois iut o sa grant baronie 
Otre passerent que nel perçurent mie.
Tant ont coru Ihesus Criz les maudie 
Que lo bruit oent et lo chant des meschines.
Tant s aprochierent que nos François choisirent 
François les uoient forment s en esbahirent
Lor armes prenent et es destriers saillirent.
Li Saietaire tréent fort et afichent
Les escuz percent et ces aubers descirent
Les connoissances et les broines treillies 
Mès no François sont po de conpaignie 
Ne sont que .c. et cil sont .iiii. mile.
A lor espées en ont la teste prise
Et les puceles en plorent et sospirent 
Tordent lor poinz et lor cheuex detirent.
Li Saietaire les ont a force prises
En lor coler les portent et traïnent
Par mi les landes dures et enhermies 
Adez i a esglentier et espine.
Nule pitié ne lor prent des meschines
Qu a nule feme ne prenent druerie.
Onc ne finerent deci Esclabarie
Et les puceles i ont en prison mises
En une chartre dolerose soullie 
Qui leenz est po puet prisier sa uie.
Or recommence bone chançon nobile
Si com barnaie se amonte et decline
Et d autre part essauce et puis auile.
Ainsi reprist danz Aymeris sa uile
Que Sarrazin li auoient traïe
Ce raconte l estoire.

Li Saietaire furent en lor cité 
Deuant els font les dames amener
Enchaainées et en charchans ferrez
Et en tex bruies que nes porent oster 
Enz en la chartre les ont fetes ieter 
Qui iluec est molt a mauuès ostel.
Boz et coloures i auoit il asez.
Quant li floz monte si enple lo fossé
Par .ii. chanax lor en i entre asez
Dont les conuient totes droites ester
Iusqu as mameles les i conuient floter.
Quant floz retret si uoide lor ostel 
Li pauement lor remaint tot curez
Ne mès des uers qu i suelent conuerser.
.C. crestiens ont la dedenz trouez 
Marcheant sont de France lo regné
Qui alé furent a une foire anuel
Qui en Espaigne auoit .u. mois duré 
Si grant auoir en orent aporté
.XXu. somiers d or et d arient trossez 
Et quant il durent en France retorner
Li Saietaire en oïrent parler 
Si les gaitierent a un destroit de mer 
Tuit furent pris n en pot un eschaper.
L auoir en firent en une tor porter
Les François firent en lor chartre ieter 
Et les puceles les en ont apelez
Et lor demandent de quel terre sont nez
Et cil lor dient tote la uerité
Des max qu il ont soferz et endurez
De la puor qui lor uient de la mer.
Li Saietaire furent tuit asenblé 
En droit midi firent l eue corner
Desor les tables font lo mangier porter 
Mès il n i ot ne pain ne uin ne sel
Poiure molu ne comin destenpré
Mès la char crue qui bien lor uint a gré 
Cele maniuent que il ne uiuent d el.
As damoiseles font a mangier porter
Char tote crue de cerf et de sengler 
François i corent qui furent afamé
Crue la trouent si n en porent goster.
A une part la corurent ieter
Adont saillirent serpent a grant plenté
Box et coloures dont il i ot asez 
En petit d ore les en ont deliurez
Mès une mie n en peüst en trouer.
Qui donc ueïst ces tortues aler
Et ces serpenz rechiner et sifler
Soz ciel n est hom n en fust espoanté 
Et les puceles commencent a plorer
Les poinz a tordre lor cheuex a tirer.
Ihesus de gloire qui se lessa pener
En sainte croiz por son pople sauuer
Lor doinst secors por lor cors deliurer 
Se fera il ançois un mois passé.
Li emperere se fu fet desarmer
A lui ala Guiberz li adurez 
Cortoisement l en prist a apeler 
 Droiz emperere .u.c. merciz de Dé 
 Por nos uos estes traueilliez et penez. 
Auquaires a Aymeri apelé 
 Sire parrainz un petit m entendez 
 Prise est Nerbone la merci Damedé 
 A mon pooir m en sui ie molt pené 
 Lo guerredon uos en uueil demander 
 Feme prendrai se uos la me donez. 
Aymeris l ot si respont come ber 
 Sire fillex un petit uos cessez 
 Mollier aurez quant uos la demandez 
 En doce France la conuient a garder
 Bele et cortoise et de haut parenté
 Ou uos soiez richement mariez
 Et si prendrez et chastiax et citez.
— Sire  fet il  tot ce lessiez ester.
 N ai soig de France ne ia n i quier entrer 
 Deuers Espaigne me lessiez conuerser 
 Que molt me héent Sarrazin et Escler
 Por ce que sui a uostre loi tornez 
 Ne lor falt gerre en trestot mon aé.
 De uostre terre un petit esgardez
 Ou ie poïsse un sol recet trouer.
 La cité gaste se uos plest me donez
 Que hier ueïsmes el sauuaie regné 
 Esclabarie ainsi l oï nomer.
 El fu mon pere l amiral Salatré 
 Mès Charlemaine li fist lo chief coper
 Quant il conquist Nerbone la cité 
 Or la tient quite li forz rois Codroez 
 Mès mar la uit se uos la me donez 
 Iceste guerre uueil le renoueler
 Et Clarissant se uos plest me donez 
 Totes les dames ferons crestiener
 Si en ferons pueploier la cité 
 Dex i sera seruiz et enorez. 
Li rois s en rit et Guillaume au cort nés 
Et dist Bernarz de Brubant la cité 
 Biax sire pere molt l a bien esgardé 
 Donez li tot ce qu il a demandé. 
Aymeris l ot si respont comme ber 
 Sire fillex ice trestot aurez
 La cité gaste del sauuaie regné.
 Ne sai quel ient sont dedenz ostelé 
 Ainz n en deignierent a moi congié rouer.
 Or uos irai la terre deliurer
 Et aquiter la marche. 

Oez seignor que Dex uos beneïe
Li glorios li filz sainte Marie 
Nus hom ne puet chançon de ieste dire
Que il ne mente la ou li uers define
As mos drecier et a tailler la rime.
Ce est bien uoirs gramaire le deuise
Mès hom la fist de l anciene uie
Hues ot non si la mist en un liure
Et seela el mostier Saint Denise
La ou les iestes de France sont escrites
Or est bien droiz que uerité uos die
Que eles furent et de quel baronie 
Charles li rois a la barbe florie
De Iersalem aporta les reliques
De cel saint fust ou il sofri martire
Et la corone qu il ot el chief d espines
E les sainz clox et la sainte chemise
Qu enprès sa char auoit sainte Marie
Quant ele fu de son chier fil deliure 
Ce aporta en France la garnie.
Ce fu une des iestes.
XCIX
L autre si fu du fort roi Charlemaine
Cel qui conquist Bauiere et Alemaigne
Bascle Nauarre et Poitou et Bretaigne
Et Normendie et Aniou et le Maine
Oncle Rollant qui fu morz en Espaigne
En la bataille fiere.

La tierce fu dant Aymeri lo riche.
La soe ieste fu la plus seignorie 
Il ot .uii. filz bons cheualiers nobiles 
Crestienté essaucierent et tindrent.
Li bons rois Otes li sire d Yspolite
Icil fu oncle as cheualiers nobiles 
Moines deuint dedenz sa sainte uie
Si en fu s ame et sauuée et garie
En paradis coronée et florie.
Hui mès commence bone chançon nobile
Si com les dames de terre Femenie
Sont en prison dedenz Esclabarie
Enz en la chartre tenebrose et sotiue 
Par moi orrez com il orent aïde.
En la cité auoit une chetiue 
De Nerbonois fu praée et rauie 
Li Saietaire du port de mer la pristrent 
Ensenble o li Ioifroi de S. Denise
Qui de soudées uenoit d Esclauonie.
Ioifroi ieterent en la chartre perrine
Et la danzele n i uodrent metre mie
Ançois l amoient por ce qu el les fet rire
Qui chante et note nus ne la puet desdire
Lais et biax sons et harpes d armonie.
Li Saietaire furent as desertines
Et la pucele ne se uolt targier mie
Sor une mule afeutrée petite
Par mi la lande a sa uoie acoillie.
Tant a erré l anbleüre serie
Nerbone uit la fort cité garnie.
Par mi la porte s est en la cité mise
Si descendi au perron soz l oliue
Et aresna sa mulete petite.
Dedenz la sale fu Looys li riches
Et Aymeris et sa grant conpaignie 
Li emperere l a premerains choisie 
 E  Dex  fet il  dame sainte Marie
 Tant bele dame qui uient ici sotiue 
 Ia mar crerez nule rien que uos die
 Se ne nos dist ia nouele effreïe. 
Cele parole que ne s ataria mie 
 Cil Damedex qui fu nez de Marie
 Et en la croiz lessa son cors ocire
 Et d aubespine coroner son chief digne
 Saut Aymeri et sa grant conpaignie 
 Bien le conois a la barbe florie. 
Li rois respont qui des autres fu sire 
Si li a dit   Dex te gart bele amie.
 Qui uos conduit  Ne le nos celez mie.
— Par ma foi sire n i ai plus conpaignie
 Que Damedeu lo fil sainte Marie.
 Aymeri sire sés que ie te uueil dire 
 Par moi te mandent les puceles nobiles
 Que l autre soir sor Paiens conquesistes
 Que fet auez estranie uilanie
 Que les auez uendues et traïes
 As Saietaires ques ont en prison mises
 En une chartre dedenz Esclabarie. 
Aymeris l ot n a talent que il rie.
Li quens Auquaires a la parole oïe
Que Saietaire ont la cité sesie
Et Clarissant et sa grant conpaignie
Est en la chartre dolerose et sotiue 
Detort ses poinz uoiant la conpaignie
Et uient au roi enuers lui s umilie
Et docement por Deu merci li crie 
 Droiz emperere qui France as en baillie
 Quens Aymeris a la barbe florie
 M auoit doné cele cité antiue
 Que Saietaire ont par force sesie
 Et en la chartre est Clarissant m amie 
 Par uostre amor ai ie ma loi guerpie
 Et croi en Deu lo fil sainte Marie.
 Se par uos n est ne li puis fere aïe. 
Li rois respont   Ne uos esmaiez mie.
 Se Dex m aït li filz sainte Marie
 Molt uolentiers uos i ferai aïe
 A la cité reprendre. 

Li ber Auquaires dant Aymeri apele 
 Sire parrains com ie puis dolanz estre.
 Mon premier don uoirement quit ie perdre
 Li Saietaire i menent et conuersent 
 Se par uos non ne lor puis anui fere 
Dist Aymeris   Nos lor ferons si pesme
 Qu il en perdront les uies et les testes.
 Par en son l aube sera mise ma sele
 Par fine force les irai la requerre
 A .xxx. mil de cheualiers a elmes.
 Mar i sesirent sanz mon congié la terre 
 Nes garira ne puis ne uax ne tertre
 Forez oscure ne tors qui ne soit frete
 Si soit forte ne haute  

Li quens Auquaires ne l a mis en obli 
Il en apele Guillaume lo marchis 
 Sire  fet il  por amor Deu merci 
 Doné m auoit mes parrains Aymeris
 Cele cité delez ce pui antif 
 Li Saietaire s i sont a force mis
 Et Clarissant m amie o lo cler uis
 Est en la chartre dont ai lo cuer grami.
 Por uostre amor ai io ma loi guerpi 
 Et molt m en héent Paien et Sarrazin.
— uoir  dist Guillaumes  nos te serons aidis 
 Ia Saietaire ne seront si hardi
 Que il atendent mon seignor Aymeri 
 Demain a l aube les irons assaillir
 A .xxx. mil de cheualiers esliz.
 Ne les garront li mur ne li paliz 
 Tuit seront mort detrenchié et ocis.
 Puis ferons bien la cité reuestir
 Des cheualiers de cest nostre païs. 
Et dist Auquaires   Sire uostre merci. 
Quant la pucele a des François oï
Que il iront la cité enuaïr
Tel ioie en a que toz li cuers li rit.
El apela lo preu conte Aymeri 
 Sire  dist ele  entendez un petit 
 Ie m en irai que trop ai esté ci.
— Non ferez bele  ce li dist Looys
 Ançois irez auuec nos lo matin
 Quant nos irons la cité assaillir 
 Adont saurons se uos auez menti.
 Mès par l apostre que quierent pelerin
 Ie uos ferai toz les menbres tolir. 
— Sire  dist ele  por noient l auez dit.
 Par icel Deu qui onques ne menti
 Onques n i uing por uostre cors traïr
 Ainz uing parler au preu conte Aymeri.
 Se me donez seignor a mon plesir
 Ie li rendrai la cité le matin
 Par tel engin com uos porrez oïr 
 Li Saietaire s en seront tuit issi
 Clorrai les portes et lo pont torneïz
 Et de la chartre ieterai .c. chetis 
 De doce France furent né de Paris
 Et auuec ax Ioifroi de Saint Denis 
 Cheualiers est coraios et hardiz
 Ainz de mes euz si bel home ne ui.
 Celui aim plus que home qui soit uis 
 Se lui auoie tot auroie acompli. 
Ot la li rois uolentiers s en est ri 
 Et uos l aurez bele  dist Looys
 Quant la cité ert prise. 

 Par ma foi sire  ce dist la messagiere
 Ia la cité n ert par force bailliée 
 Haut sont li mur de mortier et de pierre
 Encontremont .u. lances penonières 
 El coig del mont ot fet une tranchiée
 .II. eues rades i descendent et uienent
 Qui des montaignes uienent par la tranchiée 
 Quant eles hurtent si menent tel bruiée
 Que l en les ot molt bien de trois luiées.
 N a que .ii. portes en la cité prisiée
 Totes d airain a cristal entailliées 
 El chief deuant a une arche fichiée
 Et el sommet a une tor dreciée 
 Haute est et fort et en son batailliée.
 Et quant les portes sont par nuit ueroilliées
 Ia plus la uile n en ert la nuit gaitiée.
 Li Saietaire l ont si fort redreciée
 De .xu. tors bones l ont enforciée
 Qui erent arses et fondues et brisiées
 El chief de la montaigne. 

Dist la pucele   Sire droiz enperere
 Esclabarie est en un pui fermée.
 El coig del tertre deuers la mer salée
 Ont Saietaire une tor conpassée
 Une luiée est contremont leuée
 Iusqu as querneax enplie et arasée
 D or et d arient et de porpre fresée 
 N a .x. citez ou ait tant bone espée
 Et ars d aubor et saietes barbées.
 N a que .ii. portes en la cité loée
 Quant eles sont en la nuit seelées
 Li ponz se torne soz les arches fermées
 Et de chaenes laiciées et colées 
 Ia plus par nuit n ert la uile gardée 
 Ia n ert par force prise. 

Dist Aymeris   Entendez bele amie 
 Ie uos pleuis par foi sanz tricherie
 Se ie la preig par si faite deuise
 Com ie uos oi ici conter et dire
 Seignor aurez n i poez faillir mie
 Preu et hardi de grant cheualerie. 
La main li tent mès la foi n en prist mie
De ce fist ele comme bien enseignie.
Congié demande a la cheualerie.
Looys monte a la chiere hardie
Et Aymeris a la barbe florie
Li quens Hernauz que Ihesus beneïe
Et auuec ax la bele conpaignie.
Par mi les landes ont lor uoie acueillie 
Deuant s en ua la pucele une liue
Onc ne fina iusqu en Esclabarie
Enz en entra par mi la porte antiue 
Si descendi au perron soz l oliue
En une estable a sa mulete mise.
Li Saietaire ne s en gardoient mie 
Ele lor a tel parole bastie
Dont il perdront dedenz .ii iors la uie
A l assaut de la porte.

Quant Aymeris entra en la cité
S aloient ia li François adober
Dedenz la uile et defors par les trés.
Quens Aymeris fu molt ientils et ber 
.M. cors d iuoire fist ensenble soner
François l oïrent si se uont adober
As loies et as tentes.

Quant François ont la parole creante
Dont Looys et Aymeris se uante
A la cité en iront en la lande
.X. mil François en brandirent les hanstes.
Auquaires s arme cui forment atalente.
Quens Aymeris li bailla l oriflanbe 
Fist un eslais deuant lo roi de France
Et prie Deu qui fist et ciel et angle
Que sa terre li rende.

Guibelins s arme desoz l onbre d un lor
Et uest l auberc qui fu Sanson lo fort 
Qui l a uestu il n a dote de mort
Ne ne craint lance espié ne iauelot
Qu en li atraie gote de sanc del cors
Si a dure la maille.

Guibelins ceint Aigredure s espée
Toise ot de lonc plaine palme fu lée
Donné en ot tant pesante colée
Tant pié tant poig tante teste copée
Dont tante dame en est ueue apelée
Tante pucele orfeline clamée.
Si laça l elme Constantin l enperere 
.XIu. pierres ot el cercle fondées
En or d Espaigne mises et seelées
.II. lunes ot en son lo coig plantées
Ia n ert la nuit si oscure mellée
Que l en en uoie entor une ruée 
Li rois Iudas en ot la teste armée
Quant Floeuent li copa a s espée.
A son col pent une tarie roée 
Onques ne fu planée ne dolée
N i ot cuir mis ne pointure sodée
Ainz fu par tot de colors desguisée
Si fetement com el fu primes née 
Ce fu l eschale d une ançoine barbée
Qui plus tost noe par mi la mer salée
Que fax gruiers ne uole a recelée
Quant la conpaigne des perdriz a trouée 
Mès tant est dure et chauciée et serrée
Que ne crient cop de lance ne d espée 
Trop sont les armes riches.

Or ot Guiberz ses garnemenz plus chiers 
L en li ferma ses esperons es piez 
Fées les firent en une cité uiez 
Il n est nus hom por qu il les ait chauciez
Que desoz lui recroie son destrier.
Puis que il est des esperons tochiez
Ainsi rauine com fet li esperuiers
Quant l oiselet a parti del uergier
Tot autresi rauine li destriers 
Toz iorz desire a corre.

Hanste ot Guiberz au roie confanon.
En mi la place li traient Pliemont 
Il i monta com hom de grant ualor
Puis s en issi a qoite d esperon
Par mi la porte deuant S. Simeon 
Deuant la uile auoit un pin roont
Qui fu plantez del tens ancienor.
Il prent un cor sel sone par uigor 
François s en issent qui oient la rumor
Des loies et des tentes.

Premiers s en ist li bons rois Looys
Hernauz et Bueues et Bernarz et Garins.
 Droiz emperere  li quens Guillaumes dist
 Nos en irons la cité assaillir
 Esclabarie qui est el pui antif 
 Icil la tienent qui ne nos sont amis 
 Ce ne sont pas Paien ne Sarrazin
 Mès Saietaire a qui ia Dex n aït 
 Des ars turquois tréent par tel aïr
 Les granz quarriax entoschiez de uenin.
 Qui a lor cox ne puet arme garir
 Aubers elme ne broigne. 

Aymeris fet soner .xxx. olifanz
Bondir en fet Nerbone la plus grant
La mestre tor et lo dur aymant.
Li quens Guillaumes porte lo roial brant
Auquaires tient cel Aymeri lo blanc 
Et icil .ii. cheuauchierent auant
Et trespasserent les porz de Montirant
Une cité que bastirent Iaiant 
.C. tors i ot totes de marbre blanc
Et de uermeilles en i ot autretant.
Charles li rois sist au prendre .x. ans
S en abati les murs et les auuanz
Et en ieta les Sarrazins dedenz
Que puis ce ior n i ot herberiement 
Mès sauuagines et senglers i ot tant
Ors et lions et granz serpenz uolant
Nus nel set dire ne iouglere qui chant.
Tote la ient dant Aymeri lo blanc
Et Looys en passerent auant 
A lor forfet uindrent a l anuitant.
En son un tertre la ou il fu plus grant
Se herberia l enperere des Frans
Et la soe conpaigne.

Quens Aymeris et la soe mesniée
Soz la cité iluec se herberiierent 
Et li rois fu desus en la costiere
Desor une eue rade bruiant et fiere.
Totes ses ienz furent apareilliées 
Li rois se dort et li autre ueillierent
Car durement se dotent.

Seignor oez chançon de uerité
Bone et bien fete nus ne la doit blasmer 
Il est escrit el rolle et seelé
Ce fu li hom de la crestienté
Qui toz iorz pot plus barnaie mener
Et qui plus pot cheualerie amer
Petit prometre et lariement doner
Que Aymeris de Nerbone li ber 
Car ne fina en trestot son aé
De guerre fere de cenbiax afermer
De terres prendre de chastiax conquester 
Mès icil sieie se seüst deuiner
Ne fust il fez ainz le lessast ester
Car ainz son terme l en conuint deuier 
De .iiii. espiez fu feruz et naurez
Et d une autre arme dont fu euenimez
Que il ne pot garir ne respasser.
Les nuiz sont cortes que il estoit estez 
Quens Aymeris fu molt ientils et ber
Au matinet com il uit aiorner
Des cheualiers a fet .m. adober
Que lo cenbel portent a la cité 
Dedenz un brueil les a fait arrester 
La s enbuschierent quoiement a celé.
Li Saietaire sont le matin leué
En cheuauchiée en deuoient aler
Sor l aumaçor de Cordres la cité.
Sore li metent ques a deseritez
De Babiloine lo fié a l amiré 
Iaiant la firent ce dient par uerté
Et Saietaire furent au conpasser 
S il ne lor rent guerre li feront tel
Ne li faudra en trestot son aé.
Mès por neant ont il or tel pensé
Que plus près d ax porront guerre trouer.
Quens Aymeris ne uolt plus demorer 
.IIII. olifanz fet ensenble soner
Tuit en tentissent li mont iusqu a la mer
Les hautes tors de la bone cité.
Li Saietaire en furent esfreé
Isnelement se corent adober
Puis issent fors et rengié et serré
Ne mès que .c. qui leenz sont remés
Qui remés sont por la cité garder.
Tant ont coru li gloton desfaé
De nos François ont les aguaiz passez 
Franc les corurent et tot sans escrier.
Li Saietaire en furent esfreé 
A une part del chanp se sont torné.
Ez uos l estor commencié et leué
El chief de la montaigne.

Li Saietaire ont lor estal porpris
Et li François les alerent ferir.
La ueïssiez un ester esbaudir
Un mort sor autre trebuchier et chaïr.
A nos François en est il ia mal pris 
De .m. qu il erent n en eschapa que .xx.
Fuiant en uont tot par mi un larriz.
Cil les enchaucent que nes uodrent guerpir
Tant qu en l agait des François se sont mis 
Cil les corurent de totes parz ferir 
Li Saietaire en furent esbahi
Car il n auoient pas tel estor apris
Ansus se traient tuit rengié de ferir
D espiez et de saietes.

Li Saietaire se sont tuit arresté
El coig del mont et rengié et serré.
Quens Aymeris fist sa ient conreer
El premier chief les a fet atorner
.XIIII. eschieles a fetes ordener.
Blancheflor fu en la bone cité 
Si ot Ioifroi de Saint Denis amé
Que tot en a lo dormir oblié
Boiure et mengier quant uenoit au disner.
Amors la tient ne la lesse durer
Qui a maint saie fet folie penser.
Ele fu blanche come flors en esté
Les euz ot uairs come faucon mué.
Iusqu a la chartre ne se uolt arrester 
Ioifroi apele   Biax amis ça uenez. 
Quant cil l a ui si fu desesperez
Deu reclama lo roi de maiesté 
 Glorios Dex qui me feïstes né 
 Si bele feme ou porroit on trouer 
 Car fusse ie par mi lo cors naurez
 Mès que peüsse garir et respasser
 Que une nuit l eüsse a mon costé
 Desoz cortine en un uergier planté
 Si qu en feïsse tote ma uolenté.
 Mès uilenie me fet tant endurer
 Que ie ne uois auuecques li parler. 
Il se dreça si la prist au baudré 
 Ma doce amie dites que uos uolez. 
Cele respont   Ia orrez uerité 
 S ert une feme qui uos uossist amer
 Et uos poïst de la chartre ieter
 uos conpaignons feïst toz deliurer
 La uodriez uos de cuer loial amer 
— Dame  fet il  merueilles oi conter.
 Il n est or feme en la crestienté
 Se me pooit de la chartre ieter
 Que ne preïsse a moiller et a per.
— Sire  fet ele  or auez dit que ber.
 Pleuissiez m en la uostre loiauté. 
Cil li afie et li recroit sor Dé.
Fors de la chartre en a Ioifroi ieté
Et toz les autres en a o lui menez
En une tor les a fet toz entrer 
Maint garnement i ont riche troué.
François s adobent qui l orent desiré
uestent aubers lacent elmes iemez
Ceignent espées as senestres costez
A lor cox pendent les forz escuz bendez
En lor poinz prendent les espiez noielez
Et la pucele les en a apelez 
 Seignor  dist ele  un petit m entendez 
 De fors la porte a un estor chanpel
 Que Looys de France i a leué
 Et Aymeris li uielz chanuz barbez 
 Li Saietaire i sont a els mellé
 Ne mès que .c. qui sont ceenz remé
 Que i lessierent por garder la cité 
 Alez seignor les testes en prenez.
— Franche pucele la porte nos ourez.
— Seignor  fet ele  a uostre uolenté 
Droit a la porte les a trestoz guiez 
Li Saietaire ne s i sorent garder 
Tant qu il les ont par derriere escriez.
A brans d acier lor ont assaut liuré
Toz les ont morz ocis et afolez
Et après sont dedenz l estor entré.
A haute uoiz conmencent a crier 
 Rois Looys ou estes uoz alez
 Et Aymeris li uielz chanuz barbez 
 Nos somes ci a uostre feauté. 
Quens Aymeris garda uers la cité
Des elmes uit lo brun et la clarté
Et l or reluire  si a Deu reclamé 
 Glorios pere qui me feïstes né
 Donez nos prendre cele bone cité
 Une abaïe i ferai estorer
 Plus de .c. moines i metrai coronez
 Qui i feront tot lo seruice Dé
 Iusqu au ior del ioïse. 

La damoisele si fu durement liée
Quant de l amor Ioifroi fu apoiée 
uint a la chartre si l a desueroilliée 
S en a ieté les puceles prisiées
En une tor en sont o li poiées.
Li Saietaire par lo pui se rengierent
A nos François la bataille requierent
Quens Aymeris sa mesnie a rengiée
El chief deuant ala .l. eschieles.
La ueïssiez tante pointe eslessiée
Des abatuz fu la terre ionchiée.
Li Saietaire de rien ne s esmaierent
De lor saietes nos François abatiérent
Qui onques puis sor piez ne redrecierent.
Ce fu domaie et perte.

Quant Aymeris uit ses homes morir
Molt li en poise ne uos en quier mentir.
Lo destrier point por les suens garantir
Et li François le siuent par aïr 
Les Saietaires uont ensemble ferir
De totes parz les reuont enuaïr 
Adont conmence l estor a esbaudir 
A ceste pointe font .m. païens chaïr.
François i fierent par merueillos aïr
Sanc et ceruele font contremont bolir
Les Saietaires trebuschier et morir 
Des abatuz font la terre courir.
A la cité quidierent reuertir
Deci au pont ne finent de foïr
Et la porte fu close.

uers la cité s en uont li glot fuiant 
Deci au pont sont alé a itant
Mès close fu la porte par deuant.
Quant il le uoient molt en furent dolant 
Il s escrierent par un fier maltalent 
 Ourez la porte fel gloton soduiant 
 Mar la closistes par mon deu Teruagan 
 Conperrez lo ainz lo soleil cochant.
— uos i mentez  dist Ioifroiz li uaillanz
 Querez ostel que ci n auez neant.
 Ceste cité gardons par tel couant
 Que la rendrons Aymeri lo poissant. 
Quant cil l entendent molt ont grant marement 
Lors s arresterent desor lo pont deuant.
Quant ueü ont que il n ont nul garant
Les ars entoisent par un fier maltalent 
Ez lor François a esperon brochant
Et Aymeris el premier chief deuant 
Desor lo pont choisi les soduianz
Des esperons a brochié l auferrant
Entr ax se fiert entesé lo nu branc.
Dex  porquoi ua li ientils quens uaillanz 
Lo ior fu morz et par son hardement 
ueritez est bien le seuent auquant
Que n est nus hom en ce siecle uiuant
Qui de sa mort ce troue l en lisant
Poisse trespasser l ore 

En la grant presse des glotons maleïz
S est enbatuz li frans quens Aymeris.
L espée tret dont li branz fu forbiz
Lo destrier point en la presse s est mis 
.uII. en a morz li ientils quens hardiz 
Qui il consuit ne puet eschaper uis
Tant que li uns l esgarda et choisi
Mestre fu d ax et li plus seignori 
C est Bugladans li cuuerz maleïz 
Onques a trere une foiz ne failli.
Cil entesa au preu conte Aymeri
Une saiete descocha sel feri
Soz la mamele que lo auberc ronpi 
Tote la fleche el flanc li enbati
A tot lo fer entoschié de uenin 
Deci au cuer la dolor en senti 
Li autre lancent les bons espiez forbiz
Son bon escu li ont fret et peri
Et son auberc derrot et desarti 
Par mi lo cors l en ont il .iiii. mis 
Mès ainz li quens por ax toz ne chaï
Point lo destrier de la presse sailli
Poignant s en uet desoz un pin foilli.
Quant il uint la ius du cheual chaï 
.III. foiz se pasme li frans quens Aymeris.
Lieue la noise si enforce li criz 
Entor lui uienent si fil et si ami 
Tele dolor nus hom mener n oï.
De pasmoison reuint quens Aymeris
Confession demanda et requist
Son chapelain amoinent deuant li
A cui li quens ses pechiez reieï
Et cil l asolt qui bien en fu apris.
Et li frans quens a terre s estendi
Enuers lo ciel andox ses mains tendi
Seigna son chief et sa cope bati 
Onc puis li quens un sol mot ne tenti
Fors qu en la fin cria a Deu merci
Et puis ançois que toz fu definiz
Manda saluz Hermeniart au cler uis.
Li cors s estent et l ame s en parti
L ame enporterent li anie beneï
O les martirs en gloire.

Quant li bons quens ot la uie finée
Lieue li criz la noise et la huée 
Ne uit nus hom tel dolor demenée.
Quant uint Guillaumes a la chiere menbrée
Li ientils quens s a la presse seurée
Molt hautement a sa uoiz escriée 
 Que fetes ci franche ient enorée 
 Ne ueez uos cele ient desfaée
 Qui uos ont hui fet si pesme iornée 
 Lessiez mon pere n i a mès recourée 
 uenchons sa mort a la trenchant espée.
 Se nos eschapent la pute ient desuée
 Dont ert la perte et la honte doblée. 
A icest mot poignent de randonée.
Rois Looys en oï la criée
Et li baron de France la loée.
Qui encor sont en la selue ramée.
Tuit se derenient a grant esperonée
uers Saietaires chascuns lance leuée
Si que d ax ont fete grant lapidée.
Ez uos Garin d Anseüne la lée
Lo franc conte nobile.

Rois Looys de France l asolue
Et li baron cui Ihesu face aiue
Ont la bataille fierement maintenue.
Ez uoz Garin qui tient l espée nue 
Quant de son pere sot la desconuenue
Qui soz le pin gist morz en l erbe drue
Del duel qu il ot toz li sans li remue 
Point lo destrier des esperons l argüe
Fiert s en la presse ou plus grant l a ueüe.
As Saietaires a chier s ire uendue 
Cui il consuit tost a uie perdue.
Tant en ocist a l espée molue
Que deuant lui est la place uestue 
Mès tant le fierent cele ient mescreüe
Li uns de hache l autre de lance agüe
Tote sa tarie li ont frete et ronpue
Et sa fort broine desmailliée et ronpue
De totes parz est la maille cheüe.
Ez uos lo mestre de la ient mescreüe
C est Bugladans qui d une fleche agüe
Feri lo duc par tel descouenue
Tote li a enz el cors enbatue 
Deci au cuer a la dolor sentue.
De la presse ist et d aler s esuertue
Deci au pin ni a resne tenue
Delez son pere a la barbe chanue
Chaï pasmez par desor l erbe drue 
De la dolor toz li cors li tressue 
La mort l angoisse et destraint et argüe.
Entor lui est la soe ient uenue 
Crient et braient come ient irascue
Et li frans dus a sa cope batue
S a uers lo ciel dreciée sa ueüe
D un prouoire a confession eüe
Puis s estendi  l ame s en est oissue
Et li saint anie l ont prise et receüe 
Si l enportent en gloire.

Morz fu Garins au coraie uaillant 
Grant duel en font si baron et sa ient 
De lor dolor mar ira nus parlant
Car trop la moinent et orible et pesant
Quant lez lo pere uirent morir l enfant.
Et la bataille fu merueillose et grant 
Li Saietaire que li cors Deu crauent
A une part sont tret li soduiant 
Darz et saietes tréent si durement
N i a baron ne prince si uaillant
S entr ax se met qui ait de mort garant.
Atant ez uoz dant Bernart de Brubant 
Quant li remenbre de son pere uaillant
Que ocis ont li cuuert mescreant
Lo destrier point par un fier maltalent
Les Saietaires requiert el chief deuant.
Après li uet a esperon brochant
Li quens Guillaumes a l aduré talent
De Conmarchis Bueues li conbatanz
Guiberz li preuz au coraie uaillant
Hernauz li rox de Gironde la ient
Li quens Auquaires qui en Deu fu creant
Et d autre part Looys li poissanz
O lui .xx. mile de la françoise ient.
Les Saietaires requierent fierement 
Fierent des lances et d espées trenchanz.
A cele enpointe en ont morz plus de .c.
Et cil lor tréent molt aïriement
Darz et saietes et menu et souent `
Ausi espès com grelle qui descent.
Molt grant domaie i orent notre ient
Qu a lor saietes n a nule arme garant.
En la grant presse fu Bernarz de Brubant
Ou il feroit par molt fier hardement.
Dex  quel domaie del franc conte uaillant 
Li Saietaire li sont uenu deuant 
D une grant hache esmolue et trenchant
Li a ocis li uns son auferrant
L autre le fiert d un grant dart en lançant
Qu il li transperce son auberc iazerant 
Dedenz lo cors li entre maintenant 
Molt près del cuer lo froit acier en sent.
Si com il pot ist de la presse grant
Lo pas s en uet s espée traïnant
Confession ua a Deu demandant
Car la mort sent qui le uet angoissant.
Si con Deu plot est a pié alez tant
Qu il est uenuz soz lo pin uerdoiant 
Quant il i fu pasmez est maintenant
Delez son pere et son frere uaillant.
Quant se redrece sa cope ua batant
Et de bon cuer Damedeu reclamant.
Entor li uienent si baron et sa ient
Un tel duel font nus hom ne ui si grant.
Et li quens torne son chief uers Orient
A Deu cria merci si parla tant
Que confès fu d un chapelain sachant 
Puis s estendi contre terre en croisant
L ame s en uet par lo Ihesu comant
Et li saint anie la pristrent maintenant
Qui l enporterent deuant Deu en chantant
En perdurable uie.

Or furent mort li .iii. baron de pris
Li quens Bernarz et ses pere Aymeris
Et d Anseüne li ientils dus Garins.
Et quant li frere uirent mort lor amis
Tel duel en moinent a po n enraient uis
Mès tel entente ont a lor enemis
Qu aler ne pueent a cels qui sont ocis 
Car tel poor auoit li plus hardiz
Que ia n en quide un sol eschaper uis.
Molt fu dolenz li fors rois Looys 
A haute uoiz a escrier se prist 
 Que fetes uos mi cheualier de pris 
 Par cele foi que ie doi saint Denis
 Se eschaper lessiez nos enemis
 Ia ne tendrez terres en mon païs.
 Or i perra qui sera mes amis 
 Toz mes tresors li ert a bandon mis. 
Quant il l oïrent ez les uos esbaudiz 
La oïssiez de cors tel soneïz
Tuit en tentissent li pui et li larriz 
Ez uos François de bataille ademis 
Qui donc ueïst Guillaume lo marchis
Guibert son frere lo ientil roi de pris
Hernaut lo rox Bueuon de Conmarchis
Lo conte Auquaire qui fu preuz et hardiz
Cui la cité ot promise Aymeris
Et se Deu plest encore l aura il 
Auuec Francois s en ua tot ademis 
El premier chief li forz rois Looys.
Les Saietaires ont fierement requiz 
Lor recommence molt granz li fereïz
Et des espées ruistes li chapleïz 
Des glotons ont plus d un millier ocis
Et cil des Frans ont les plusors malmis.
La damoisele fu el palès uotiz
Qui amé ot dant Ioifroi de Paris 
A lui en uient li cheualiers de pris
Et si plora des biax euz de son uis 
 Ma damoisele molt somes entrepris 
 Ie oi la fors et grant noise et grant cri 
 S or eüssions bons destriers arrabis
 Ia oississions la fors tot ademis
 Por nos uengier de nos max enemis
 Qui nos auoient ceenz en chartre mis.
— Sire  fet ele  ia n en soiez pensis 
 Ceenz a bien .c. destriers arrabis
 Que Saietaire ont gardez et norriz
 Et amenez des estranies païs 
 Prendre en poez tot a uostre deuis. 
Lors en done un a Ioifroi de Paris
Et tuit li autre ont chascuns lo suen pris.
Puis sont monté li bon uassal de pris
Qui tuit estoient armé et feruesti.
Par mi la porte s en issent ademis 
El fort estor se sont a itant mis
Ou se conbat li forz rois Looys
Et si baron si conte et si marchis.
Tant ont feru li bon baron de pris
Des Saietaires n i a mès que .c. uis.
Li Saietaires qui naura Aymeri
C est Bugladans li cuuerz maleïs
.II. cox a trez au fort roi Looys
Desoz lui a son bon destrier ocis 
Il s aprocha del bon roi seignori
Et d une hache dont l acier fu bruniz
Feri sor l elme lo roi poesteïs 
Lo mestre cercle li copa sor lo uis
Mès il ne l a ne nauré ne malmis
De son estant a ienoillons l a mis.
A icel cop uint Ioifroiz de Paris
Il et si home uienent au chapleïz 
Les Saietaires ont fierement requiz
Deuers la porte les ont si enuaïz
uoillent ou non les ont fors del pont mis
A la premiere pointe.

Li Saietaires a Ioifroi coneü
Qui en sa chartre ot longuement ieü.
Quant il lo uoit grant duel en a eü 
D une grant hache a entor lui feru
Qui il ataint morz est et confonduz.
uoit lo Ioifroiz cele part est uenuz
Par grant aïr entoisé lo branc nu 
Par mi son elme a lo gloton feru
Deci es denz l a trestot porfendu
Estort son cop si l a mort abatu.
François lo uoient grant ioie en ont eü
Et li gloton en furent irascu
Quant lor seignor uirent mort et uaincu 
Tel poor ont li cuuert mescreü
En fuie tornent n i ont plus atendu 
Franc les enchaucent si ont leué lo hu
Après destendent li ione et li chanu
Cil qui ainz pot a force et a uertu 
Qui il ataignent mort l ont et confondu 
N en eschapa que .x. des mescreüz
Que puis qu il orent lo mestre d ax perdu
Furent il pris com oisiax a la glu.
Tant ont l enchaut li baron maintenu
Que tuit sont mort li cuuert mescreü.
François retornent qui ont lo chanp uaincu
A la cité sont arriere uenu
Maudient la del uerai roi Ihesu
Quant por li prendre ont tel domaie eü.
Ainz por cité en cest monde ne fu
Tel dolor ne tel perte.

Quant ocis furent la pute ient haïe
Deuant la porte de la cité antie
Est asenblée la riche conpaignie
Rois Looys et sa grant baronie.
Onques li conte ne la cheualerie
Entrer ne uodrent en la cité antie
Tel duel demoinent et baron et mesnie
Por Aymeri a la barbe florie
Et por ses filz dont chascuns se gramie.
Mès de ce fist li rois grant cortoisie
Qui a Auquaires dona Esclabarie
Au bon conuers qui bien l ot deseruie 
S a Clarissant esposée et pleuie
La ientil dame qui uint de Femenie
Si com li ot donée et otroïe
Quens Aymeris ainçois que perdist uie 
Lo païs tint Auquaires en baillie 
S ont Clarissant leuée et bautisie
Et ses puceles o li par conpaignie
Qu el amena de terre Femenie 
Totes remestrent en la terre garnie.
S ont estoré et fete une abeïe
El chanp o fu la bataille fornie 
Moines i ot de molt grant seignorie
Qui la prierent Ihesum lo fil Marie
Por les barons qui orent perdu uie.
Bernart lo conte a la chiere hardie
Ont enterré la riche baronie
Et Garin d Anseüne.

Iluec ou fu la bataille pesant
Font beneïr un cimetere grant
Et un charnier molt bel et auenant
Ou metre firent la crestiene ient
Que ocis orent li felon soduiant.
En un sarqu de fin marbre luisant
Ont mis par soi dant Bernart de Brubant
Et en un autre Garin lo conbatant
Lo ientil duc d Anseüne la grant.
A l enterrer ueïssiez duel pesant 
La se pasmoient maint cheualier uaillant.
Que uos iroie celui duel acontant 
Ne m en creroit nus hom qui soit uiuant.
Mès por lo conte Aymeri lo ferrant
Font greignor duel li petit et li grant.
Celui ne uodrent pas lessier si enfant
Ne si ami ne si apartenant
Ainz lo conroient et bien et richement
Et enbasmerent de basme et d oignement
En cuir de cerf cosu estroitement 
Courent lo conte d un paile d Orient
Et a Nerbone l enporterent sa ient
A Hermeniart la contesse uaillant.
Biax sire Dex uoirs pere tot poissant
Quant el saura ce domaie pesant
Del ientil conte qu ele auoit amé tant
Molt aura bien Ihesu Crist a garant
Se de duel ne chiet morte.

Quant enterré sont li baron de pris
Et enbasmez fu li quens Aymeris
Li franc baron l ont en litiere mis
Sor .ii. cheuax l enportent li marchis.
Auquaire lessent por garder lo païs 
Mès en sa terre uet Ioifroiz de Paris
Si enmena la pucele ientil
Cele qui l ot fors de la chartre mis
Et lo messaie porta roi Looys 
O lui l enmoine Ioifroiz en son païs
Si l esposa si com li ot promis.
Et li baron n i ont plus terme quis
D Esclabarie partent s ont congié pris 
Mès au partir n i ot ne ieu ne ris
Que morz i lessent de lor meillors amis 
Les hernois trossent a la uoie sont mis
Aymeri portent lo franc conte de pris
Plorant le uont et baron et marchis.
Detriers les guie li forz rois Looys
Hernauz li rox Bueues de Conmarchis
Li quens Guillaumes d Orange li marchis 
Mès ainz lo soir que iors soit definiz
Aura poor trestoz li plus hardiz 
Se Dex n en pense li rois de paradis
Li plus poissanz sera griés et marriz
Ainz que uoie Nerbone.

uont s en François ou n ot que corrocier
Droit a Nerbone lo chemin droiturier.
Si com il uindrent deioste lo rochier
Dont uos oïstes en la chançon arrier
Ou ia soloit la guiure reperier
Qui el païs ot fet tant enconbrier
La pute beste lor uint a l encontrier.
En son uenir demoine tel tenpier
Tuit en fremissent baron et cheualier 
Onques n i ot si hardi ne si fier
Qui n ait poor quant uirent l auersier.
As armes corent serient et escuier
Et duc et conte et baron et princier 
Lor ient aünent a un cor menuier.
Li quens Guillaumes qui tant fet a prisier
Il et si frere qui sont hardi et fier
Contre la guiure en sont alé premier
Et après ax maint uaillant cheualier 
Deuant ax metent les escuz de quartier
Et en lor poinz les roiz espiez d acier 
Et quant de li les uit si aprochier
La pute beste cui Dex doinst enconbrier 
Se conmenca contr ax a hericier
Et de sa gole feu et flanbe lancier 
Et cil lo uoient n i ot que esmaier 
Lancent li lances et iauelos d acier
Mès ne lor uaut la moitié d un denier 
La pel ot dure plus que fer ne acier
Lo feu ardent lor iete a l auersier
Qui lor brula lor escuz de quartier.
uoit lo Guillaumes o lo coraie fier
Et iure Deu lo uerai iustisier
Melz uolt morir ne se uoist esmaier.
Lo fort espié conmence a paumoier
Seigna son uis et brocha lo destrier 
Par maltalent corut a l auersier
Enz en la gole li mist l espié d acier
Plus de .ii. piez l en fist el cors fichier 
La guiure bret qui se sent angoissier 
Del cri qu el fet retentist li rochiers 
Lors i acorent li baron cheualier
Qui li copent la teste.

Quant a la guiure ont la teste copée
A grant merueilles l ont entr ax esgardée
Mes n i font plus li baron demorée.
A l ainz que puent issent de la contrée
Deuers Nerbone ont lor uoie tornée 
Aymeri portent qui la uie ot finée
Dont grant dolor ont entr ax demenée.
Tant ont erré li baron a iornée
Nerbone uoient la fort cité loée.
Dame Hermeniarz la contesse senée
Fu totes iors as fenestres montée 
Molt fu la dame iriée et trespensée
Que puis qu issirent de la cité loée
Quens Aymeris et sa ient enorée
Ne l en fu dite nouele ne contée.
Deuers la mer a la chiere tornée
uit des barons qui uenoient l estrée
Et uit la biere que deuant ont portée
Li sans li fuit s a la color muée
Et tel dolor li est el cuer entrée
A po ne chiet des fenestres pasmée.
Dit Hermeniarz   Sainte uirie enorée
 Li uns des nos i a la uie otrée.
 Se il ne fust de fiere renomée
 Ia de si loig n en feïssent portée.
 Aymeri sire frans quens chiere menbrée
 Ie sui por uos durement esfreée
 Ne soit de uos cele chose auerée
 Que li bons clers uos auoit deuisée
 De l auison qui si fu redotée. 
Quanque la dame est issi dementée
Par la cité est la nouele alée
Morz est li quens n i a mestier celée.
Et quant il ont la nouele escotée
Ne uit nus hom ient si fort adolée 
De toz sens est la cité esfreée
Petit et grant ont grant dolor menée.
Et Hermaniarz a la noise escotée
Bien sot de uoir com ele ot la criée
Que c est li quens qui la uie ot finée 
Ne pot mot dire issi fu adolée
Dedenz la sale chiet a terre pasmée 
.IIII. puceles l en ont sus releuée
Et en sa chanbre entre les braz portée 
Or quident bien sa uie soit finée.
Et li criz fu par la cité loée
N i remest cloche que l en n i ait sonée
Boriois et dame et la ient ordenée
I ont ensenble procession menée
Encontre cels qui la biere ont portée 
A l encontrer fu la dolor doblée
Mainte robe ont ronpue et descirée
Maint poing detort mainte cinple tirée 
A grant duel entrent en la cité loée
Ainz ne tornerent en la sale pauée
Mès por ueillier ont la biere portée
A la plus mestre yglise.

Dedenz Nerbone a grant procession
Portent la biere a Saint Pol lo baron 
Iluec aiostent d entor et d enuiron
Li cheualier et tuit li haut baron
Clerc et prouoire ient de religion
Homes et femes et petit enfançon 
Plorent et crient et font tel marrison
Qu en n i oïst nule rien se plor non 
Et li boriois s escrient a haut ton.
 Aymeri sire ientil fil de baron
 Bon cheualier home de grant renon
 Quant estes morz que deuenir porrons 
 Qui uos a mort de uerté le sauons
 Tot a cest regne mis a perdicion 
 Or i uendront Paien et Esclauon 
 Si aorrons Teruagan et Mahom
 N i crera l en Ihesu Crist ne son non 
 Et nos dolant en quel païs fuirons 
 Se ci nos trouent li encriesme felon
 Ne nos garra auoir ne raençon
 Que ne perdons les uies. 

Por Aymeri le franc conte poissant
Firent un duel li petit et li grant
Qu en n i oïst nes Damedeu tonant.
Tote la nuit iusqu a l aube aparant
Gaitent lo conte cheualier et serient.
Et Hermeniarz la contesse uaillant
Enz en sa chanbre ua tel dolor fesant
Que nel diroit nus hom qui soit uiuant 
La la tenoient si home et si enfant
Que ne la lessent remuer tant ne quant
Ne a la biere aprocher plus auant.
Por conforter la contesse auenant
I uint li rois Looys li poissanz 
Com el le uit si ala escriant
El li a dit por un fier maltalent 
  Rois qu auez fet d Aymeri lo ferrant 
 Et uos Guillaumes et uos Guiberz l enfant
 Hernauz et Bueues felon et soduiant
 Rendez moi tost Aymeri lo poissant
 Mon fil Bernart lo seignor de Brubant
 Et dant Garin d Anseüne la grant
 Qui auec uos en alerent ioant 
 Rendez les moi ci et sains et uiuanz 
 Ou ce se non par Deu lo roiamant
 Que ie dirai trestot a mon esciant
 Que les auez uenduz as mescreanz. 
Quant il l oïrent de dolor uont plorant.
Rois Looys les ala confortant
Et si conforte la contesse uaillant
Puis s en alerent a Saint Pol a itant
Et font chanter la messe hautement.
Clerc et prouoire i chantent en plorant
Et li chanoine et li moine ensement
Le ior ualut l ofrande tant besant 
En un sarqu de fin marbre luisant
Firent la sepoture.

Après la messe ont lo conte enterré
En un sarqu de uert marbre listé
Qui bien fu fez et noblement ourez 
Dedenz fu mis lo cors a grant chierté 
Ilueques furent et euesque et abé
Et moine et clerc et prouoire ordené
Et li chanoine de la bone cité 
Tuit reuestu ont lo conte enterré 
Mès puis que Dex ot lo siecle estoré
Ausi grant duel ne fu por home né
Com le fesoient por Aymeri lo ber 
Se g i metoie un des iors de l esté
N en aueroie la moitié aconté.
Ça et la gisent li cheualier pasmé
Et li baron sont en haut escrié 
 Aimeri sire de la uostre bonté
 Ne fu mès prince en la crestienté.
 uostre proece uostre nobilité
 uostre grant sens et uostre larieté
 Ne porroit estre par nul home conté.
 Tot auiez par ualor sormonté
 Les cheualiers de la crestienté
 Princes et contes et demaines et pers
 Barons et dus et les rois coronez.
 Cheualerie est chaüe en uilté.
 Or seront mès Sarrazin resposé 
 Par tote France feront lor uolenté
 Que n en seront par home destorné
 Puis que il sont de uos sol deliuré 
Ainsi ont tuit lo conte regreté 
Et li clerc ont lo seruise finé
Plorant departent et estranie et priué
Et li baron sont el palès entré 
Mès Hermeniarz au ient cors enoré
Tele par a si grant duel demené
Que por li ont tuit li baron ploré
Que puis n ot ioie en trestot son aé 
Nonain deuint et serui Damedé
Por Aymeri que tant auoit amé
Dont onques puis n ot lo duel oblié
Qu ele en fu morte ançois un an passé.
Grant duel en firent tuit cil de la cité
A saint Pol ont lo suen cors enterré
Lez Aymeri lo conte.

De grant duel fu la terre replenie
Quant Aymeris ot finée la uie
Mes ainz que fust la semaine conplie
Se departi la riche baronie 
Rois Looys a la chiere hardie
Si s en ala en France la garnie 
O lui mena sa grant cheualerie 
Molt en lessa qui ont perdu la uie
Dont granz dels fu en la terre nobile.
Li quens Guillaumes a la chiere hardie
uet a Orange sa fort cité garnie
Ou lessiée ot dame Guibourc s amie 
Onques pès n ot a la ient paienie.
Hernauz li ros ne s i ataria mie
Droit a Gironde a sa uoie adrecie
Et li dus Bueues a tot sa conpaignie
S en retorna a Commarchis sa uile
Et Guibelins qui ot grant seignorie
O lui mena sa bele conpaignie
Tout droitement a Andrenas la riche 
Et de Nerbone tint la terre en baillie
Aymeriez qui ot la seignorie
Que li dona ses parrains en sa uie
Quant de ses filz ot fet la departie.
Onques de princes dont chançons soit oïe
N issi tex oirs ne tel cheualerie 
Tant les ama Ihesus li filz Marie
Qu en paradis sont en sa conpaignie.
Et l estoire est ci en droit aconplie.
Damedex gart toz cels qui l ont oïe
Et moi auuec qui la uos ai fenie 
Ne trouerez qui auant uos en die
S il ne fausse l estoire.
