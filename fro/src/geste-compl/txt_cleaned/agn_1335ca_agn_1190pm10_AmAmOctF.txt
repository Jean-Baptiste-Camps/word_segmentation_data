Qi uoet oyr chaunzon d amur
De leauté e de grant douçour –
De troeffle ne uoil ieo parler –
En pees se tienge pur escoter
De deus iuuenceals uous dirray
Sicom en escrit le trouay
Q en la court un counte estoient
E des armes li seruoient.
Moult furent de grant uassalage
Gentils e de grant parage
Fiz estoient de barons
Si uous dirroy bien lor nouns
Li un estoit Amys par noun
L autre est appelé Amillyoun.
Li deus estoient de une nature
Angeles resembleient de faiture.
Taunt s amerent fierement
Que freres se firent par serement
As autres ne fesoient unke semblaunt
De companie tant ne quant.
Ceus de la court auoint enuie
De lour estre e de lour compaynie
Q amerent entre eus tant fierement
E de ceo se coroucent souent.
De cors de uisage bien resembleyent
Si de une robe uestu estoient
N est home el mound qe les auisast
Qe l un de l autre desceuerast.
E si furent de une estature
De une forme e de une nature.
Leals furent enuers lor seygnur
Bien le portent a honour
Si les amast mult tendrement
Honur les fist a lour talent.
Chiualers lour fist a grant honur
Touz les ad dobbez en estour
Lour troua si com il uoleint
Hautement lour feste teneint.
De Amys fist son botiler
Car moult a ly puet affyer.
Amyllioun ne uelt lesser
De son hostel ly fist iustizer[f.69rb]
Mestre mareschal sur touz
Qi fort esteit e coragous.
De cel mester longtemps seruirent
E par tot bien loé furent.
Amillion demorra
Atant qe son pere fina
Qi de soi n ad autre heyr.
Quant Amillioun sout pur ueir
Qe son pere fuy affyné
De son seignur le counte ad pris congé
Qe li couient garder sa terre
Qe nul li fist treson ne gere
Ne qe autre heyr n i entrast
Ne ses droitz amenusast.
Le counte fust de ceo marriz
Congé li done mes enuiz
Mes le conte fist com bon seygnur
Destourber ne uout son honur
Mes s il eust od ly affere
Fuist ceo en pees ou en guerre
Maundast a ly hastiuement
E il od force de sa gent
uendroit a ly ceo li iura.
Amyllioun ly mercya.
Atant del counte departi
Si ala parler a son amy
Amys q estoit son compaignoun
En bone foy saunz treson.
De plur ne se poet tenir
Car moult li greue le departir.
Donqe parla sire Amillioun
E dit  Amis beau compaignoun
En bone foy saunz tresoun
A nostre seignur seruy auom.
Pur uostre honur uus cri mercy
De une chose soiez garny
Le counte ad seignz un seneschal
Qe mout est feloun e desleal
E si est de mult grant parenté
Pur ceo est il le plus doté.
Unke ne uous pout amer
Mal uus ad quis a son poer[f.69ua]
Mes encheson ne pout trouer
Par quoi il uus pout greuer.
Mes quant ieo serray departi
Donke uus serra il fort enemy.
Gardez uus de sa felonie
Ne aiez od li compaignie
Car qui s acompanie od feloun
Ne porra trouer si mal noun
Car piz ne porra auenir
Quant compaignoun uelt autre trahir.
A tote gent bel responez
Grant preu e grant honur aurez
Lessez orgoil e enuie
Si uous gardez de glotonie
Amez bien uostre seignur
Ne soffrez q il eit deshonur
Mout li deuez amour e foy
Car bien ad amé uous e moy. 
Atant se sunt entrebeysés
Plurent e crient de pité.
Suz cel n ad home que la fust
Qe dolur de la pité n en eust.
Paumez sunt chaeuz a terre
N est home qi me uousist crere
Si ieo deisse la moyté
Del doel q entre eus ount demené.
Li un s en ua uer son pays
Li autres remeint tristes e pensifs.
Quant Amis de palmisoun leuoit
uers la court sei retorneyt
Sitost com en la porte entra
Li seneschal li encontra
Qe semlaunt d amur li fesoyt
Mes de quer poy li ameit.
 Sire Amis  dit il  bien ueignant
De uous suy ore alé pensant
E de misire Amillioun
Qi a uous ert leal compaignon.
Ne uolez unke nul autre amer
Ne semblant a nul mustrer
Mes quant s en est departi
Requer qe soyez mon amy[f.69ub]
Mon ami e mon bien uoilant. 
Amis respount aitant
 Sire seneschal uostre amisté
En moy n est si enploié
Qe ne puisse nul autre amer
Quant talent me doint e uoler.
Si Amilliouns soit alé

Son quer me est abandoné
E ieo ly aym e ameray
Pur nul autre ne li lerray
Par ceo qu il est chose esproué
Pur promesse saunz seurté.
Mes de taunt me poez crere
Qe si uous eiez de moy affere
Ieol uous fray od graunt douçour
Sauue chescuny honur. 
Li seneschal ataunt se tint
Qe d anguisse pale deuint
Purpense sei q il se uengereit
Sitost com son leu uerreyt.
Amis lessa le temps aler
Ala e fist son mester
Serui le counte com il soleyt
E le counte mout li amoyt
Od sei le tint plus priué
Qe nul autre de sa meisné.
Ore uous dirrai de sir Amilloun
Quant uint a sa regioun
La gent qe de sa terre furent
Od grant nobley li receurent
Trestouz li firent homage.
Ore poet il mener grant baronage
N ust od ly ia si priué
Q il n out dis chiualers de maisné.
Tant fuit de sa gent amé
E lour ad trestouz doné
Bons cheuaus e deners
E robes a ses esquiers.
E il memes si bel estoyt
Qe tut le pays le disoyt
Si Deu mesmes le eust purtret
Plus bon ne meuz ne serra fet.[f.70ra]
Sa gent durement l amerent
A femme prendre li consaillerent.
Par lour consail se mariat
Une gentile femme esposat
Qe fille d un counte estoit
E pere e mere perdu auoit
Pur heritage la moyté
Li fuit escheu del counté.
De beauté auoit le pris
Sour touz les dames du pays.

Bien furent entre eux couplés
De parage e de beautez.
Ore lerray de Amyllioun ester
E de sir Amys uus uoil counter
Qe fuit demoré od son seygnur
E meuz li serui de iour en iour.
Taunz com Amis meuz li serueyt
Le seneschal plus li haeit
De son benfait auoit enuie
Mes Amys ne l aparceust mye.
Li quens une dame aueit
Q il come sa uie ameit.
Une fille auoit la dame
Q ele amoit come s alme.
Mout fut gentile la damoysele
En une realme ne out plus bele.
Deus countes la desirent
E esposer la uolirent
Mes ele a trestouz respoundi
Ne uont uncore auer mary.
A grant cherté le tynt le pere
E mout lama auxi la mere.
La damoysele fuit bien gardé
Compaignes out a grant pleinté
Des dameseles del pais
En sa chambre noef e dis
Qe touz fesoient sa uolunté
De countredit n en ad parlé.
Un iour par auenture auint
Qe li quens une feste tynt
Par un iour de l Ascensioun
La fuit assemblé maint baroun.[f.70rb]
Est ueuz li mestre botiler
Amys qi bien sout son mester
De un drap uestu esteit
La coupe deuant li quens teneit.
Mout fu beals e aligné
Des chiualers fuit moult prisé.
Entre eux communement disoient
Qe unque si bel cheualer ne ueient
E li quens meme le dist
Qe onqe si bel chiualer ne uist.
Touz ceus qe en la sale estoient
De sa beauté matire aueient.
Est uenuz la nouele
En la chaumbre a la damoisele
Del botiler qe tant ert beaus
E tres gentil dameyseals
E q il fuit tant bon chiualer
Q en la court n out son per.
La pucele en prist tendrour
Qe tant uers li ad getté s amour
Si forment comensa a amer
Q ele ne pout boyure ne manger.
Les damoyseles qe od li erent
Purquei ceo fuy ly demaunderent.
E ele dit que malade fuit
Ne sout dont cel mal ly auenut.
Ele comaunda qe eus se teysent
E d autre chose s enueysent.
En cel langur demora
Tant que li quens s en ala
A boys iuwer en uenerie
Od ly tote sa chiualrie.
A l ostel n i out nul remis
Des cheualers for sire Amis
E il remist pur maladie.
E la damesele ne targa mye
De sa dame prist congé
E ele tantost li ad doné.
Nomer uous dey la pucele
Son dreit noun est Mirabele
Mes Florie fust apelé
De ceux qe furent de sa meisné.[f.70ua]
Florie quant le congé en eust
S a hasté a plus que ele pust
Oue une soule chambere
Ala par congé de sa mere
Parler a Amys que ele ama.
Tant parla e taunt demora
Qe tot son corage descouery
E dit pur l amur de luy
Morust s il n eust de li pité
E que ele fust de ly amé
Que si de ly amour ne auoit
Iamés home ne amereit.
Amis quant l ad escoté
Quideit que ele fuit deuee
Qe ele pout pur hounte descouerir
Sa uolunté e son desir.

De respoundre se purpensoit
Com celi qi talent ne aueit
Q il mesprist uers son seignur.
Estez uous Florie par grant errour
Ele li respondi e dist  Coment
uous ay amé celement
Qe ieo uus ay doné m amur
Ia en ma uie aprés ceo iour
Ne serray en mon quer heytez
Si ieo ne soye de uous uengez
Certes ore suy ieo bien honye
Quant uous me dedeignez auere amye
Tant gentils hommes m ount prié
E trestouz ai ie refusé.
Certes n estes pas cheualer
Mescreaus estes e laner
Un play bien dur uus bateray
A mon pere le conteray
Qe uers li estes e moy forfet
E serrés des chiuals destret.
Donques serray de uous uengé 
Atant s est Florie retorné.
Amis mout se purpensa
Le un mal e l autre mout dota.
Corteisement ly respundi
 Damoisel pur Deu mercy[f.70ub]
uostre amy suy e serray
E uostre seriant tant com ieo uiueray.
uers uous ne mesprendroie mye
Par quei uous en auerez uilenye
Ne de uostre corps hontage.
Ieo preng Deu en tesmoignage
Si ceo poet estre aparceu
Qe de moy feissez uostre dru
Ne serrioms nous en fyn honye 
 Hostez hostez  ceo dit Florie
 Nous le froms si priuément
Touz deus a nostre talent
Nel sauera home de mere nee. 
Tant li ad dit e parlé
Ore sunt a un de cel affere
Dount deuisent la menere
Coment e quant s assemblerunt.
Allas Q encusé serrount
Qe trestot oy un uassal
De la meisnee le seneschal.

A son seignur le ala counter
Sitost com il poet espleiter.
Le seneschal fut molt lee
Ore quideit bien estre uengé
De uostre corteis botiler
Tot lour estre fist espier.
Qant uint le terme q auoint dit
Il ensembleront od grant delit
Par grant duçour s entrebeiserent
De amour parlerent e iuwerent.
De autre chose ne dirrai mie
Ne croy pas q il y auoit uilaynie.
Le seneschal quant sout la couine
Entre Amis e la meschine
L endemain uint tot a hounte
Acounté est tot lor oeure al counte.
Li quens fu de ire enflé
Ne parla mot une luwé.
 Adonke  dit il  Deu mercy
Si ceo traitour m ad issi hony
Que tant amey e tant ting cher
En qi me porrai affier[f.71ra]
Si est grant desert uenu
Ma fille est pute deuenu.
Ele est honie ieo suy trahi
Cel fel traitre m ad icy seruy.
A touz iours auera reprouer
Si ieo ne me puisse de li uenger.
Est ceo uoir sire seneschal
Ieo guide que l auez dit pur mal. 
 Sire  le seneschal respound
Par celi qe fist le mound
S il le uelt denier
Com leal cheualer le uoil prouer
E cil que de nous est uencu
Soit detret e puis pendu 
E dit li quens  Ore uaut meins
Ceste play m est laid e uileins. 
Atant en la chambre entrat
La dame sur un lit trouat.
 Dame  dit il  ne sauez
Quele fille uus auez
Ele est ia femme de mester
E ceo ad fait nostre botiler.
Pur nostre bien hounte nous rend
Tray nous ad malement

Qe nostre fille ad trahy e affolé.
Deu li doint male destiné
Si aura il si ieo uiue tant
Ne li ert nul de mal garrant.
Tut ert detret e puis pendu
E la pute arse en fu 
La dame ne sout quoy dire.
Le counte de mal ard e d yre
Deuint plus noyr ke carboun.
Tost sailli hors de la mayson
Si encontra le botiler.
A li soleit trop beal parler
Les oils sur ly forment roylla.
Amis moult se merueilla.
 Fel  fait il  Deu uous maudie
Ma fille est par uous honye.
Mes uous ne irrez ia riant
La mort uous ua ia approchaunt 
 Sire  dist Amys  uus dites mal.[f.71rb]
Ieo suy uostre chiualer leal
Si nul uous ad de moy counté
For que dreit a uerité
Moult bien me deffenderay
Deuant qe ieo denieray. 
Le seneschal atant se uint
E son gaunt en son poing tint
E tendist en noun de gage
Com home de grant uasselage
E dit que od li combatereit
E la uerité prouereit.
Est ueus tote la court ensemblé
Ly chiualers e la meisné.
Li un countre l autre tendi son gant
E li quens les resceust atant.
E donqe iugga le baronage
Que plegges trouerent en hostage.
Le seneschal ad taunz troué
Ke le counte fut bien payé.
Tant fuit li seneschal doté
Qe Amys un soul n en ad troué
Quoy pur doute quoy pur pour
E trestouz uirent qe le seignur
Haist Amys desqe a la mort
Fust ceo a dreit fust ceo at tort.
Nul ne oseit pur li parler
E le counte li uelt uenger.

Quant ne pout trouer pleuine
Pausmé chei la meischine.
En la place estoit Amis
Com esgarré e com pensifs
Ne sout lequel il pout eslire
Mort ou uie ne sout ke dire.
Plusors aueient de ly pité
Mes li sire fust tant yrré
Qe la n out home taunt hardi
Qe oseit un mot parler pur ly.
La dame ne se pout tenir
Ne pur uiuere ne pur morir
Deuant le counte se genula
E le chiualer demaunda
En hostage pur li serreit
En son plegge deuendreit.[f.71ua]
 uoir  dit li quens  uolez ensy
E ieo lealment uus dy
Qe s il defaut a la bataille
Le iuggement auerez saunz faille
Qe uostre fille fust destiné 
La dame lermist pur pité
Prist Amis en pleuine
Moult fu dolente la meschine.
Amis se retret e purpensa
Com celi qe grant mester en a.
De son frere li souynt
Tantost a la countesse uynt
Congé li ala demaunder
Qe a son frere uelt aler
Son enuy monstrer li uout
E ala qe mult se redut.
Ele li dist  Beau sir Amys
Traihir me uolez m est auys
Si uous ne uenez a tel iour
uous sauez bien qe mon seignur
Pur uous ad ma mort iuré. 
 Dame  dist il  par ma lealté
Pur ma defaute ne murrez mie
Tant com ie puisse auer la uie 
Atant congé ly dona
E un palefroy mounta
Saunz garsoun e saunz esquier
N ala pas com chiualer
Mes ala com pelrin.
Ne fina unke soir ne matyn

Poy mangea e mains beust
Si ne dormist nule nust.
Touz les noitz issi cheuaucha
Qe onke de nuyt ne se reposa
Tant qe uers une uespré
En un grant boys est alé.
A force ly couynt dormir
Auiz li fust qu il deust morir.
Desouz un arbre se cocha
E son chiual a une raym lya.
Dormist car mult fu trauaillé
E son chiual fuist mesaysé.
Amyllioun en son lit giseit[f.71ub]
Deleez sa femme se cocheit
Si s auint en auisioun
Ke sir Amys son compaignoun
D un leon fust assailli
Qe li fuist mortel enemy.
Del sounge fut moult effraé
E tost sus sailli com home desuee.
Tost appela ses cheualers
Ses garsouns e ses esquiers.
Touz lour fist mettre lour seeles
Unke ne lour dist autre noueles
Mes dist q il uoleit uisiter
Son frere qe tant pout amer.
Trusser s en uount en mynuyt
As autres ne fuist pas deduit.
En cele nuyt tant errerent
Qe parmy le boys passerent
Ou sire Amis reposeit.
Sire Amillioun primes le ueit
Tost est cele part torné
Tendrement l ad esueillé.
E sa gent passerent auant
E il entendi nepurqant
De son estre sauer uoleit.
Si li retint si li diseit.
Fu la ioie fu la pité
Quant l un od l autre est aquointé
Donke li dit sir Amillioun
Paroles de mult grant resoun
 Beau frere quant auez forfait
E le serment auez fet
Ieo me doute qe pur pecché
Del serment serrez encombré.

Pur uous la bataille fray
E le serment lealment iuray
Qe ieo unke ne li forfiz
E quiderount qe ieo soye Amys.
Ieo espoir par la grace de Dé
Qe del feloun serrom uengé
Qe uus quideit auer hony.
Mes chiualers qe sunt icy
Od uous desoremés demorront
A ma court od uous irrount.[f.72ra]
E quant nous aueroms robes chaungé
Donqe quideront de uerité
Qe uous seiez lour seignur.
Si uous requer par amur
Qe de ma femme facez atant
En fet e en semblant
Come ieo memes iceo fuisse
Qe ele encheson ne troesse
Qe illoke est autre de moy
Car ieo uous dy en bone foy
Qe ele est mout aparceuante 
E sire Amist trestut le graunte.
Lour robes ount trestot chaungé
E Amyllioun s en est alé
Tut soul ua saunz compainie.
Ore Deus li soit en aye
E doigne q il puisse bien fere
Grant chose enprent pur son frere
Amys remaint od la meisné
Cum li sire e enuoyé
E quiderount trestouz pur uoir
Qe ceo fuit lour dreit seignur.
E la dame quant li ueu aueit.
Qe Amillioun fuit bien quideit.
Les deuz furent issi d un senblant
Ne crerreit home ia si parceuant
Qe l un de l autre sout deuiser
Si par noun les oist nomer
Ne par cors ne par fasçon
Par riens si par la robe noun.
Amis quant il se aiousta
Leez la dame se coucha
Sa espeie nue entre eus posa.
La dame de ceo s enmerueilla.
A la dame ne uoleit parler
Desqes al matin al leuer.

Chescune nuyt issi se contint
Desques Amyllioun a meson uynt.
Ore lerrom de Amis ester
De sir Amillioun uoloms parler.
Le iour uint qe fuist assis
Entre le seneschal e Amys.
[f.72rb]Le seneschal se fist armer
Puis demaunda le botiler
E quant il ne pout estre troué
La dame fuit pris e durement lié
E la pucele ensement.
Grant pité auoient la gent
Plurent e pleignent lour beauté.
Li quens que mout fuit irré
Ala hastaunt lour iuggement
E si iura grant serement
Qe il memes les uerreit arder.
Ataunt uirent uener un cheualer
Qe uers eux fist grant aleure
Poignant plus qe amblure
Del feu q il uist fut grantment effraé
E de les dames eust grant pité.
 Sire  dit il  ieo suy uenu
Dount uous sert tot ceo fu
Qe pur les dames fait esteit
Trop uilaine roste serreit
Armes me fetes tost bailler
Pur cestes dames deliuerer
Ieo deffendray nostre dreit. 
Le quens quant le cheualer ueit
Bien quideit qe ceo fuit Amys
De cors resemblast e de uis.
Bons armes demaunda
E li memes le chiualer arma.
En son corage fust bien paié
Quant ad le chiualer si bien armé.
Puis li dist suef en son oraille
Qe s il pout deffendre la bataille
Sa fille a femme ly dorreyt
E de tote sa terre heir li freit.
Est uenuz l asemblé
Ore mes sourdra la medlé.
Le un l autre desaffient
Qe entre eus nul amur ne eyent.

Ore s en uount les chiualers
Qi mult sunt orguillous e fiers.
Ne auera mester de acord
L un hiet l autre desq a la mort.[f.72ua]
Nul deigne a autre affier
Chescun se prent a ferir.
Amillioun fiert le seneschal
D un grant launce enpoignal
Parmi l escu peint de asur
Mes le hauberc fuist fort e dur
Qe de mal l ad garri.
Le seneschal li referri
Lour launces ount as coups brusé
E si sunt outrepassé.
A cel encountre tant firent bien
Qe l un ne l autre ne perdit ren.
Amillioun uint par corucer
Par ire tret le brank d asser
Le seneschal ferir ala
En le healme grant coups dona.
Mes le healme tant fort fu
Qe de la mort l ad deffendu
Qe le coup ala descendant
Si chiet sur l arsoun deuant
Trestut trencha quir e fust
Com si rasour trenché le eust.
Parmy l espaudle del chiual
Cola le braunke en terre aual
Plus qe plein pé e demy
Le seneschal a terre chay.
Qe pout quant son cheual li ment
Del cop parlent durement
Dist l un a l autre qe le chiualer
Ses armes sout trop bien porter
Mes son coup est trop pesant.
Le seneschal se leue ataunt
Qe dolent est e corucé
Quant combatre deit a pié
A plus tost q il pout se uengereit
E Amyllioun a pié se mettreit.
Mes il aparceut tost la manere
Si ceo retret tost arere.
Tost descendi de son destrer
Combatre uoleit per a per
Q il n eust de son cheual enuie.
Tant fist il par sa cortesie

Meuz a pié l estut ferir[f.72ub]
Que lessir son chiual morir.
Le seneschal qe nel pout amer
Un grant coup li uint doner
Amount el heaulme peint de flurs
Qe tost abati les colurs.
Sur le senestre le coup descent
Mailles trenchent plus de cent.
Bien pres passa le costé
Mes la char n ad pas toché.
Amyllioun qe tant fu de uigour
Meint coup li dona ceo iour.
La bataille ad bien duré
Desque noune fust passé.
Ly seneschal fist moult bien
E sire Amillioun ne dota de rien.
Ne sauoit nul del chaump iuger
Lequel fuit meillour cheualer.
Amillioun fust bien anuié
Qe la bataille ad tant duré
Un coup li uoudra ia doner
Qe li deit par dreit greuer.
Mes le seneschal primes li ferist
Qe son coup tres bien apparist
La healme del coup enbarra
Qe Amillioun fort estona.
Ore poet trop attendre
S il ne sache le coup rendre
Li autre s en irra gabbant.
E sire Amillioun atant
Ferir li uint par tel ayr
Qe le feu fist tresailler
Qe le healme fust tot purfendant.
En la ceruele cola le brank
E l oraille od tote la face
uoler fist enmi la place.
Le braz od le brank trencha
Desque en la haunche le branc cola.
En cel champ fu ben uengé
Par li mes n iert encusé.
S il chaist n est pas meruaille.
Ore finist la bataille.
Les uns chaunterent les autres plorerent.
Les cheualers ia corerent[f.73ra]
Mes le counte uient premer
Atant se fist desarmer.

S il eust plaie li demaunda
Cil dist que mal n en a
Plus est sain qe pesson de mer.
Atant li uount touz beiser
Sur touz li fist la dame ioie
E la pucele toteuoie
Semblant li fist tant com osa
Car son pere moult dota.
Le counte atant l ad appelé
 Dy moy  fait il  fille bele
Amys pur uous ad combatu
Son enemi ad confundu
Ly e uous ad aquité
Del fait dount fuistes encusé.
S il uous uelt esposer
Li porriez de quer amer 
E ele respount moult simplement
 Tot soit a uostre talent
Si uus me uolez marier
Ieo ne me deueroy pas corucer. 
Dount fut comaundé al baronage
Qe eus feussent al mariage.
L endemain a terce sonant
Touz i furent petit e grant
Les barons e les cheualers
Borgés sergeans e esquiers.
Quant touz furent assemblé
La pucele fut amené
A l huis de moster.
Quant Amillioun deust son noun nomer
Si se purpensa moult estreit
Oyst une uoiz que li disoit –
Qe nul ne oist fors li noun –
 Lessez lessez sire Amillioun
Ieo uous di certeine nouele
Si uous esposez la damoisele
Einz qe soint .iii. anz passez
Aprés de ceste leprouz serrez.
Auant mes unke si laid ne fust
Home com dire bien le poet. 
Amillioun l ad bien entendu
E la prist sicom son dreu[f.73rb]
Mes pur ceo ne uout lesser
Mes la resceit come sa mullier.
Ne uoleit qe eus furent aparceu
Coment son frere eust deceu.

La damoisele fuit ben paé
Quant ad baroun a uolunté.
Le counte tynt feste plenere
Une symaine tot entere
Mout i furent des robes donez
Dont les menestrauz furent feffez.
Le counte dona a ses esquiers
Les chiuals e les destrers.
Ore uus dei ieo bien counter
Coment il firent a coucher
La dame ad son dreu acolé
E par amour souent baisé
E en quidoit qe ceo fu Amys.
Mes Amillioun qe fu pensifs
Bien entendi en son corage
Fere ne li uelt hountage
De son compaignoun trahir.
Moult parfound getta un sospir
E el suspir geint forment.
La dame l acola tendrement
Si li demaunda quoi pensoit
E purquei tels suspirs getteit.
Donke dit sir Amillioun –
Ne uodra celer son noun –
 Ieo ne suy pas celi qe uous quidez
De uostre espoir failli auez.
A uous le peus bien counter
Car bien le deuerez celer. 
Tot lour estre luy ad counté
E puis dit q il prendra congé.
Quant il eust le congé pris
E seignurs oue ly desqe a dis
En son pais s en est alé.
A Amys ad trestot counté
Coment eust finé la bataille
E coment eust fait la sposaille.
En une chambre puis entrerent
E lour robes chaungerent
Donque ne fuit aparceuant
De lour estre tant ne quant.
A plus tost qe Amys poeit[f.73ua]
Congé ad pris si s en aloit
En son pays uers s amye
Qe tant ama come sa uie.
Ore est mout en astage
Car cru li est par mariage

Grant seignurie e grant honur
De grant terres est il seignur
De .iii. countez e demy
Si tost come li quens est fini.
Ore est amé e tenu cher
N estoet mes estre botiler.
Consailler fut fait e sire
Quantq il uoleit porreit dire
Tenu fut par tote la terre
Tant demeint grant affere.
Sa femme ly aime tendrement
Si fist tot son commaundement
Tant qe le counte enmaladi.
E quant longtemps out langui
Morust e a Deu rendist s alme
E tost après morust la dame.
Quant mortz furent pere e mere
Il ne eust soer ne frere
For soul la dame qe Amis aueit
Pur ceo les terres receuoit.
Ore uodrom de Amis lesser
Qe assez ad dount il ad mester.
uus dirrai de sire Amillioun
Qe tant estoit leal compaignon.
Cour il en son lit gisoit
Sa bele dame a li disoit
 Me diez par amour de moy –
Car ieo uus aime en bone fey –
Ta espee nue meistes entre nous
Sire purquei le feistes uous 
 Dame ieo ne le dirrai mes
A ceo fui ieo confés. 
Par ceo sauoit sir Amillioun
Qe Amis estoit leal compaignon.[f.73ub]
Oue sa feme tant demorra
Qe tot son pel ly arracha.
Si malade e si laid deuint
Qe checun pur mesel li tint.
La dame li tint trop en despit
Ne uoleit entrer en son lit
Ne uoleit auxi od lui parler
Ne od li beiure ne manger.
Meuz ceo dit ele ueut morir
Qe a li uousist uenir.
Cil soffri en cel an

Grant dolur e grant han.
Ses cheualers touz departoient
Ses garsons touz li guerpeient
Ne troua seriant ne esquier
Qe ewe froide li uodra doner.
Trestouz li ount deguerpi
Estre un enfant q il out norri.
Fiz de un counte son parent
Od li tint fermement
E dit que li ne uelt guerpir
Ne pur uiure ne pur morir.
La dame que mout est ennuyé
Ambedeus s est hors getté
E le seignur e le seriant
Sire Amylloun e son enfant
A chef de la uile a un bordel
Illoc lour fist auer hostel.
O misires Amyllioun
Mis estes a poure garisoun
Iadis fu sire e seignur
N est pas merueile s il ad dolur.
La mort desire plus qe la uie
Nul solas ad ne compaignie
N ad home a qui parler
Ne a qui poet son dolur moustrer
Fors a l enfant que ly serueit.
Amillioun com plus uiueit
Tant plus leid deueneit.
La dame par tant defendi[f.74ra]
Qe nul ne fut si hardi
Qe de rien li regardast
Ne que manger li donast.
L enfant quant oy cel comaund
Ne sout ou quere lour uiure auant.
Tantost counta a son seignur
E il dit  C est mal dolur
Quant n auom a boiure ne a manger
Ne poums icy plus demorer.
Ihesu le fiz seinte Marie
Com longes me durra ceste uie
Ieo solei auer grant tresour
Estre serui d argent e d or
Ore suy tant demené
Qe de ma uie est grant pité.
Si ieo de feim morir deueray
De mei memes force ne fray. 
L enfant a soi donque appelast
E pur Deu li coniurast
Qe illoec morir le lessast
E yl en son pais alast.
L enfant respoundi par grant douçur
 Merci Deu mon seignur
Meuz uoil od uous suffrir dolur
Qe sanz uous estre emperour. 
Quant l un l autre ad regarde
Mout est entre eux grant pité
Plurent e decirent lour draps
Souent se claiment cheitif e las
Pleinent de grant chiualrie
Le honur e la seignurie
Qe sire Amillioun auoit eu
Qe ore est deuencu.
Le noun uous dirray de l enfant
La gent l appelent Amorant
Mes Uwein fuit son dreit noun.
Donque li dist sire Amyllioun
 Oweyn a la dame irrez
Nostre congé de li prendrez.
Hors de ceo pais irroms
A plus tost que nous pooms.
Mes ieo ne puis aler a pié[f.74rb]
Priez a lui par charité
Qe ele me face une ane doner
Qe ieo puisse chiuacher. 
L enfant a la dame ala
Son message li counta.
Ele li fist un asne auer
E pus sus les seintz iurer
Qe mes en le pais ne uendreit 
De l hure qe issi serreit.
Hors del pais s en uont
Iamés quident qe reuendrount.
Owein le leal enfant
Lour uiaunde ua querant
Mes tant lour uint sur cherté
De pain uin e de blé
Qe donke ne poient home trouer
Qe rien lour uoille doner
Einz ne pount plus entendre
Q il couient lor asne uendre
Pur cink souz e diz e maille
De ceo acateront lour uitaille.

Estre ceo lour fount fere
Sur deus roes une cyuere
Qu il pout sei meismes enchacer.
Amillion fist dedeinz cocher
A plus q il pout li eysa
De long en long li enmena.
Par la terre tant alerent
Qe feym e mesaise trouerent
Desques eus uindrent el pais
Ou soiorna le counte Amys
Qe noble court illoeq tenoit
E moult grant ben fesoit.
La poure gent tot enuiroun
Ala com a processioun.
Entre autres les deuz uount.
Ne sciet qe eus ueit qu il sount
Si eus fuissent en la cort conuz
A grant honur serreint receuz.
Pres de la porte se sount mis
E l enfant qe bien fust apris
E moult ama son seignur[f.74ua]
Ala demaundant tut entour
Des poures les estres e les maneres
E les custumes de les terres.
Les gentils homes qe alerent iuaunt
E les poures regardant
ueu ount l enfant bel e parceu
E s il fuit auke uestu
Gentil home resemblereit.
Un de eux ly appeleyt
Demaundast s il uout seruir.
E il getta un grant suspir
Cil dit q il out un seignur
Q il ne lerreit pur estre emperur.
Qy ceo fuit li demaundeient
Mes sitost com il ueu auoient
Celi q il clama pur seignur
Touz li tenoient a folur.
Mes de l enfant auoient pité
Al counte Amys ount counté.
Cil sitost com mangea
Son premer mes li enuoya
Par son mestre botiler
Qe ert corteis cheualer.
De chescun mes qe l em li porta
La moyté lor enuoia.

Amis une coupe auoit
Ke mout ferement amoit
Car Amillioun qe tant amoyt
Cele coupe li donait.
Amillioun mesmes auoit le per
Qe ne uout uendre ne doner.
Mes le hanap tant ameyt
Q en tot son anguisse guerpir ne uoleit.
Les deus hanaps tant resembleient
Qe si en une mayn estoient
N est home qe tant de l oueraigne seust
Qe l un de l autre deuiser deust.
[. . .]
Qe unke lesser le uoleit.
Quant le counte ad pres mangé
Son botiler ad appelé
 Pernez ma coupe od tot le uin[f.74ub]
Si l aportez a ceo frarin
Au poures qe tant est mesaysé.
Mes le hanap soit bien gardé
En son esquiel le uin uersez
E ma coupe me reportez 
E celi fist le comaundement
E uint e porta le present.
Le poures qe mesel fuit en uein
Prist sa coupe hors de son sain
E l autre la uist si s esmerueilla.
La coupe durement regarda
Pensa cil  Coment poet estre
Ces deus hanaps fist un mestre 
Arere tantost se repeira
Al counte de cel hanap counta
Coment a soen resembleit.
E le counte moult esmerueileit
De Amillioun donqe li souent
 Bien sai  fait il  uerraiment
De mon frere l ad emblé
Qe cher serra achaté 
Outre la table saut ataunt
A cel poure uint errant
Forment l ad feru du pé
Qe en la bowe est il uersé.
Les cheualers uindrent del deys
Qe li estoient de molt prés
Enresoner li uoleient
Mes pur poer qe eus auoient
Ne li poeient assuager
Q il ne li uelt ocier.
Quant batu li out e defolé
Que ses mains sunt allassé
Donqe commaund qe l en ly lyast
E en sa prison li gettast.
Amillioun donque maundereit
E la uerité de li querreit
Qe son hanap out perdu
E courent est auenu.
Quant Amyllioun li oist nomer
De dolur pout son quer creuer[f.75ra]
 Sire  dit  par la foy qe uus deuez
A Amillioun qe tant amez
Ne me facez enprisoner
Mes le chef me faites tost trencher.
Mes certes ai ieo trop uesqui
Trop bien ai la mort deserui. 
 uoir  dist il  uous l auerez
De uostre demaunde ia ne faudrez 
Tantost espeie demaunda
E il memes dist q il le tuera.
Tost l espeie li fust baillé
Puis l ad en haut leué
E Amillioun le col tendist.
Mais l enfant auant saillist
Uwein qi ne poet suffrir
Qe son seignur deust morir
En haut cria  Mercy mercy
Pur icel Deu qe onqe ne menti
E qi en croiz suffri passioun
C est mi sires sire Amillioun
Sire quens remembrez Amys
Cour uous li soleiez amer iadis.
Grant bosoigne li ad icy chacé.
Si le occiez uous fetes pecché. 
Quant le counte ceo oist
Tost estendu a terre chaist
Bate ses mains ses cheueuz detire
Sa uie hiet sa mort desire
La hure maudist q onqe fu nee
Quant pecché l ad ensi encombré
Qe son frere desconusseit
Qe touz biens li fesoit.
Trestouz plurent de pité.
Amis s est tot adrescé
Plus de cent foiz li ad beisé
Tot ensi com ert de tay leué.
Entre ses braz li ad apporté
En sa chambre li ad couché.
Bainer li fist e seigner
Con son corps li fist garder[f.75rb]
Seruir le fist tot a talent
De uiande e de boiure ensement.
E li memes a li uet
Chescun iour sis foiz ou sept
Tant com pout l ad conforté.
La dame souent a ly est alé
Qe li ama molt de fin quer
Comme si ele fust sa soer
Plus ne li poet fere companie.
Treis anz demena tele uie
De ses eses assez auoyt
Tant com il memes desiroit.
Quant passa le temps issi
Qe li quens une noyt dormi
Une uoiz oy qe li disoit
Qe Amillioun trop bien garreit
S il en fist mettre cure
Des deus fiz de sa gendrure
Si les enfantz tuast
E Amillioun en le saunk bainast
Si sain deuendreit com pessoun.
Quant ueu auoit l auisioun
E de cel sounge resperi
 A Deu  dit il  qe onqe ne menti
Doine qe uoir soit mon sounge.
Mes ore soit uoir ou mensounge
La merueile uoiz uoil prouer.
Pur mes enfanz ne uoil lesser.
Mout auera fait bone iorné
Si par lour saunk poet estre sauné. 
Un iour s est par matyn leué
E al matin est il alé
Deu requist e son haut noun
A son frere doine garisoun.
La dame uint qe bone fust
Souent Deu pur li requist.
Atant le counte s est repairé
En une chambre est entré
Ou les deus enfanz dormerent
E doucement eux entreacolerent.

[f.75ua]
Le pere n eust de ses fiz pité
Ambedeus ad le chef trenché
E le sanc de eux ad quillé
E Amillioun dedeinz ad enuolupé.
Sitost com le saunc senti
De son grant mal est il garri
Qe en corps ne en face
De maladi ne appareust trace.
En Amis ne out qe regeir
Une bone robe li fist uener
E a mouster puis li mena.
La dame sitost com uew li a
Pres de ioie se palma
uint al seignur si li demaunda
Si ceo fuist sire Amillioun
Coment il out sa garisoun.
 Dame certes ieo uus dirray
Mes uous desconforteray.
Sachez dame que pur sa saunté
uoz deus fiz ai estranglé. 
La dame ses meins a Deu tendi
E mout graces li rendi
Donqe comence pur fere ioie
 Ihesu Crist le fiz seinte Marie
Si li plest par son poer
Nous porra enfaunz doner.
Si Amyllioun perdu eussez
Iamés tel autre ne auerez.
De les enfaunz plus n enpensoms
Si Deu uelt bien lé recoueroms. 
Atant la parole ount lessé
E le seruice Deu ount escoté.
Aprés la messe uint a mesoun
Ioiouse est ele pur Amyllioun.
Amys donqe oue la dame ala
En la chambre ou les enfaunz lessa.
Les enfantz furent estranglés
E tot uifs les ount trouez
En lor lit s entrebeyserent
Del ray del solail s enioierent.[f.75ub]
Pere e mere quant ceo uirent
A Deu graces en rendirent.
Sire Amillioun quant fust sané
E de son grant mal netté
Sitost com porra prist congé
En son pais s en est alé.

Quant la dame aueit oy
Qe son seignur estoit garri
E q il reuint el pais
E od li le counte Amis
Tel ad el quer dolur
Qe unque femme ne out greignur.
Donqe se tint enfyn honie
Ne quideit pas q il fuit en uie.
Pur ceo fut tot appareillé
Q en le mois deust estre esposé.
Mes ore se claime lasse cheitiue
Moult luy poise qe ele est uiue.
Ne saet ele pas quoi ele poet fere
Si se met hors de la terre
Ne la sauera plus aider.
Donqe comencea a purpenser
Q entre nonaynes se muscereit
Son seignur iamés ne uerrait.
Mes ne li ert pas destiné
Car un iour par matyné
Les deus countes sunt uenuz
E a la porte descenduz
Qe nul fut aparceuant
De lour uenue tant ne quant.
La meisnee fust endormie
De lour uenue ne saueint mie.
Quant la dame oi counter
En une chaumbre se ala muscer
Meuz uelt estre pendue
Qe de son seignur estre ueue.
Sire Amillioun fist com leal bier
Sa gent fist tot assembler
Chasteleins e chiualers
Serianz uadlet e esquiers.[f.76ra]
Touz deuant li uenerent
Merci crier touz penserent.
Son maltalent lour pardona
Od sei les tint e les ama.
Donque fist sa femme demaunder
Car de li se ueut uenger.
Tant fuit quise q ele fut troué
Mes de pour se fuist muscé.
Sitost com uist son seignur
Ele pauma de pour.
Le seignur la fist releuer
Bel la comence a chastier
 Dame  dit il  lessez ester
Ne deussez tel doil demener
Pur ceo qe sain suy reuenu.
Molt uus fust ben auenu
Si feussez tele com deussez estre
Par Ihesu le roy celestre.
Tourné me ert a grant uilté
Si ieo ne soie de uous uengé.
Si fui malades e defet
Pur ceo n auoi ieo pas forfait
Qe uiure deusse bien du mien.
Dame souenez uous del bien
Coment a manger me menastes
E del pais m enchaceastes
Puis feistes iurer mon seriant
Qe ieo ne deusse en mon uiuant
En ceo pais reuener
Ne pur uiure ne pur morir.
Suuenez uous del bordel
K a moy liurastes pur hostel.
Celi auerez tant com uus uiuerez
En noun de dowere le tenez 
Donke fist fere un turel
Petit fut mes molt bel
Si fut fort durement
De loinz le uirent tote sa gent
Outre tote la cité
La fu la dame durement lié.
Iamés de illoec ne pout issir
La demora desqe al morir.[f.76rb]
Autre dames ensample aueront
Coment lour seignurs lour garderont.
Une garce la serueit
Qe par une fenestre luy porteit
Chescun iour sa liueré
Coment le counte out comaundé.
Un an uesqui e un iour
A drein morust pur dolur.
Sire Amillioun fut molt prisé
Qe autre peine n ad liueré.
Unke puis femme ne uout auer
Nul eyr out de sa mullier.
Owein l enfant bien feffa
De tote sa terre li herita
Qe bien aueit deseruy.
En bone uie longtemps uesqui

En bienfaitz se pena.
Aprés sa mort a Deu ala
Amis son frere ensement.
Moult se amerent fierement
E bone fut la compaignie.
Lor corps gisent en Lombardie
E Deu fait pur eus grant uertuz
Les uoegles uer parler les mutz.
Tot ensi finist le sermoun
De sire Amis e de syre Amillioun.

