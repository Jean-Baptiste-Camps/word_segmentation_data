Un iur fu Karlemaines al Seint Denis muster
Reout prise sa corune en croiz seignat sun chef
E ad ceinte s espee dunt li ponz fud d or mer.
Dux i out et demeines e baruns cheualers
L emperere de France reguardet sa muiller
Ele fut ben corunee al plus bel e al meuz.
Il la prist par le poin desuz un oliuer
De sa pleine parole la prist a reisuner
Dame ueïstes unkes hume nul desuz ceil
Tant ben seïst espee ne la corone el chef
Uncor cunquerrei io citez ot mun espet
Cele ne fud pas sage folement respondeit
Emperere – dist ele – trop uus poez preiser
Uncore en sai io un qui plus se fait leger
Quant il porte corune entre ses cheualers
Kaunt la met sur sa teste plus belement lui set.
Quant l entend Charlemaines mult par est curucez
Pur Franceis qui l oïrent mult en est enbrunchez.
E dame u est cil reis E kar le m enseinez
Si porterum ensemble les corunes as cheis
Si i serrunt uos drut e tut uos consiler
Io maunderai ma court de mes bons cheualers
Si Franceis le me diënt dunc lur otri io ben.
Se uus m auez mentid uus le cumperez cher
Trencherai uus la teste od m espee d acer.
Emperere – dist ele – ne uus en curucez
Plus est riche d auer e d or e de deners
Mais n est mie si pruz ne si bons cheualers
Pur ferir en bataile ne paiens encaucer.
Quant ce out la reïne ke Charles est irrez
Si forment s en repent uuelt li chaïr as pez.
Emperere – dist ele – mercid pur amur Deu
Ia sui ge uostre femme si me quidai iuer.
Io m escundirai ia se uus le cumandez
A iurer serement u iuïse a porter
De la plus haulte tur de Paris la citet
Me larrai cuntreual par creance deualer
Que pur la uostre hunte ne fud dit ne pensed.
Nu ferez – ço dist Charles – mais le rei me numez
Emperere – dist ele – ia nel puis io truuer.
Par mun chef – ço dist Carles – orendreit le . m dirrez
U io uus ferai ia cele teste couper.
Or entend la reïne que ne se puet estordre
uolenters la leisast mais que muër nen osed.
Emperere – dist ele – ne me tenez a fole
Del rei Hugun le fort ai mult oï parole
Emperere est de Grece e de Costantinoble
Il tent tute Persie tresque en Capadoce
N at tant bel cheualer de ci en Antioche
Unc ne fut tels barnez cum le sun senz le uostre.
Par mun chef – ço dist Carles – ço saurai io uncore
Se mençunge auez dite a fiance estes morte.
Par ma fei – dist li reis – mult m auez irascud
M amisted e mun gred en auez tut perdut
Uncor quid qu en perdrez la teste sur le buc.
Ne . l dusés ia penser dame de ma uertut.
Ia n en prendrai mais fin tresque l aurai ueüt
L emperere de France cum il fud curunez
E out faite s offrende al auter principel
A la sale a Parys si s en est retornez.
Rolland et Oliuer en ad ot sei menez
E Willeme d Orenge et Naimon l aduret
Oger de Denemarche Gerin et Berenger
L arceueske Turpin Ernalt et Haïmer
E Bernard de Brusban et Bertram l aduret
E tels mil cheualers ki sunt de France net.
Seignors – dist l emperere – un petit m entendez
En un lointain reaume si Deu pleist en irrez
Ierusalem requere la merci Damnedeu.
La croiz et le sepulcre uoil aler aurer
Io l ai treis feiz sunged moi i couent aler.
E irrai un rei querre dount ai oï parler.
Set cenz cameilz merrez d or et d argent trussez
pur set aunz en la tere ester e demurer.
Ia ne m en turnerai trescque l aurai trouet.
L emperere de France feit cunreer sa gent
Cels qui od lui alerent cunreat gentement
Asez lur ad donet entre or fin et argent.
N i unt escuz ne lances ne espees trenchaunz
Meis fustz ferez de fraine et escrepes pendanz.
Funt ferrer les destrés e detres et deuant
Les mulz e les sumers afeutrent li seruant
E funt pleines les males entre or fin et argent
De ueisaus de deners et d autre garnement
Faudestoulz d or i portent et tres de seie blans.
A Seint Denis de France li reis s escrepe prent
L arceuesche Turpin li seignat gentement
E si prist il la sue e Franceis ensement
E munterent as mulz qu orent forz et amblanz.
De la citet issirent si s en turnent brochaunt
Des or s en irrat Carles a Damnedeu . l cummant.
La reïne remeint doloruse et pluraunt.
Tant cheuauchet li reis que il uint en un plain
A une part s en turnet si apelet Bertram
ueez gentes cumpaines de pelerins erraunz
Oitante milie sunt el premer chef deuant.
Ki ço duit e gouernet ben deit estre poanz
Ore uait l emperere od ses granz cumpainies
Deuant el premer chef furent oitante milie.
Il issirent de France et Burgoine guerpirent
Loheregne trauersent Baiuere et Hungerie
Les Turcs et les Persaunz et cele gent haïe
La grant ewe del flum passerent a nauie.
Cheuauchet l emperere tres par mi Croiz partie
Les bois et les forez et sunt entret en Grice
Les puis et les muntaines uirent en Romanie
E brochent a la terre u Deus receut martirie.
ueient Ierusalem une citet antiue.
Li iours fu beaus et clers herberges unt purprises
E uenent al muster lur offrendes unt mises
As herberges repairent les feres cumpainies.
Mult est genz li presenz que Carlemaines offret.
Entrat en un muster de marbre peint a uolte
Laens ad un alter de Sancte Paternostre
Deus i chantat la messe si firent li apostle
E les duze chaëres i sunt tutes uncore
La trezime est en mi ben seëlee et close.
Kant Karles i entrat ben out al queor grant ioie
Cum il uit la chaëre icele part s aprocet.
L emperere s asist un petit se reposet
Li duze per as altres enuirun e en coste.
Ainz n i sist hume ne unkes pus uncore.
Mult fu lez Karlemaines de cele grant bealté
uit de cleres colurs le muster peinturet
De martirs et de uirgines et de granz maiestez
E les curs de la lune et les festes anuels
E les lauacres curre et les peisons par mer.
Karles out fer le uis si out le chef leuet.
Uns iudeus i entrat ki ben l out esgardet
Cum il uit Karlemaine cumençat a trembler
Tant out fer le uisage ne l osat esgarder.
A poi que il ne chet fuant s en est turnez
E si muntet d eslais tuz les marbrins degrez
E uint al patriarche si prist l en a parler
Alez sire al muster pur les funz aprester
Orendreit me ferai baptizer et leuer.
Duze cuntes ui ore en cel muster entrer
Oueoc euls le trezime unc ne ui si formet.
Par le men esciëntre ço est meïmes Deus
Il et li duze apostle uus uenent uisiter.
Quant l ot li patriarche si s en uait cunreer
E out mandet ses clers en albe en la citet
Il les feit reuestir et capes afubler
A grant procession en est al rei alez.
L emperere le uit s est cuntre lui leuez
E out trait sun capel parfunt lui a clinet
uunt sei entrebaiser nuueles demander.
E dist li patriarche Dunt estes sire nez
Unkes mais n osat hoem en cest muster entrer
Si ne li comandai u ne li oi ruuet.
Sire io ai nun Karles si sui de France nez.
Duze reis ai cunquis par force et par barnet
Le trezime uois querre dunt ai oï parler.
uinc en Ierusalem pur l amistet de Deu
La croiz e le sepulcre sui uenuz aurer.
E dist li patriarches Sire mult estes ber
Sis as en la chaëre u sist maïmes Deus
Aies nun Charles Maines sur tuz reis curunez
E dist li emperere Cinc cenz merciz de Deu
De uoz saintes reliques si uus plaist me donez
que porterai en France qu en uoil enluminer.
Respont li patriarches A plentet en aurez
Le braz Saint Simeon aparmaines aurez
E le chef Saint Lazare uus ferai aporter
E del sanc Saint Estefne ki martirs fu pur Deu.
Karlemaines l en rent saluz et amistez.
E dist li patriarches Ben auez espleitet
Quan Deu uenistes querre estre uus dait le melz.
Durrai uus tels reliques meilurs nen ad suz cel
Del sudarie Ihesu que il out en sun chef
Cum il fu al sepulcre et posez et colchez
Quant Iudeus le garderent as espees d ascer
Al terz iur releuat cum il out predicet
E il uint as apostles pur euls esleecer.
E un des clous aurez que il out en sun ped
E la sainte corone que Deus out en sun chef
E aurez le calice que il beneïsquied
L esquële d argent uus durrai uolenters
Entailee est a or et a peres preciels
E aurez le cultel que Deus tint al manger
De la barbe Saint Pere des cheuols de sun chef.
Karlemaines l en rent saluz et amistez
Tuz li cors li tressalt de ioie et de pitet.
Ço dist li patriarche Ben uus est auenut
Par le men esciëntre Deus uus i acundust
Durrai uus tels reliques ke ferunt granz uertuz
Del leyt Sainte Marie dunt aleytat Ihesu
Cum fud primes en terre entre nus decenduz
De la sainte chemise qu ele out reuestut.
Karlemaines l en rent amistez et saluz
Cil li fist aporter et li reis les reçut.
Les reliques sunt forz Deus i fait granz uertuz
Iloc iuit uns contraiz set anz out ke ne . s mut
Tut li os li crussirent li nerf sunt estendut
Ore sailt sus en pez unkes plus sains ne fud
Or ueit li patriarches Deus i fait grant uertut
Tost fait le glas suner par la citet menut.
Li reis fait faire un fertre unkes meldre ne fud
Del plus fin or d Arabie i out mil mars fundud
Il l a fait seïler a force et a uertut
A granz bendes d argent l a fait liër menut.
A Turpin l arceueske comandet seit cunduz.
Karlemaines fud lez et tut qui sunt od lui.
Quatre mais fud li reis en Ierusalem la uile.
Il et li duze per la chere cumpanie
Demeinent grant barnage car l emperere est riches.
Comencent un muster k est de Sainte Marie
Li hume de la terre le claiment la Latine
Car li language i uenent de trestute la uile
Il i uendent lur pailes lur teiles et lur siries
Coste et canele peiure et altres bones espices
E maintes bones herbes que io ne uus sai dire
Deus est uncore el cel qu en uolt faire iustise
L emperere de France i out tant demuret
Le patriarche prist si l en ad apelet
uostre cunget bael sire si uus plaist me donez
En France a mun realme m en estut returner
Pos at que io n i fui si ai mult demurret
E ne set mis barnages quel part io sui turnez.
Faites cent mulz receiure d or et d argent trussez.
E dist li patriarches Ia mar en parlerez
Tuz li mens granz tresors uus seit abandunez
Tant en prengent Franceis cum en uuldrent porter
Mais que de Sarazins et paiens uus gardez
Qui nus uolent destrure et sainte cristientet.
E dist li patriarches Sauez dunt io uus pri
De Sarazins destrure ki nus ount en despit.
uolenters – ço dist Karles si l en pleuit sa fei –
Io manderrai mes humes quantqu en purrai auer
E irrai en Espaine ne purat remaner.
Si fist pus Carlemaines ben en gardat sa fei
Quant la fud morz Rollanz li duze per od sei.
L emperere de France i out tant demured
De sa muller li membret ke il oït parler
Or irrat lu rei querre qu ele li out loët
Ia n en prendrat mais fin tresqu il l aurat trouet.
La nuit le fait nuncier as Franceis as ostels
Cum il l unt entendut s orent les quers mult lez.
Al matin par sum l albe quant li iurz lur apert
Li mul et li sumer sunt garnit et trusset
E muntent li barun el chimin sunt entret
uenent en Ierico palmes prenent asez.
Utree Deus aïe crient et halt et cler.
Li patriarches muntet sur un mul suiurnet
Tant cum li iurz li duret l at cundut e guiët.
La nuit furent ensenble li barun as ostels
Nule ren q il demandent ne lur est demuret.
Al matin par sum l albe quant li iurs lur apert
Remuntent li barun al chemin sunt entret.
Li patriarches ad Karlemaine apelet
uostre cungé bel sire si uus plaist me donez.
E dist li emperere Al cumant Damnedeu.
uunt saei entrebaiser atant sunt deseuret.
Cheuauchet l emperere od sun ruiste barnet.
Les reliques sunt forz granz uertuz i fait Deus
qu il ne uenent a ewe n en partissent les guez
qu il n encuntrent aueogle ne seit reluminez
les cuntrez i redrescent et les muz funt parler.
Cheualchet l emperere od sa companie grant
E passent Mont Elés et les puis d Abilant
La roche del Guitume e les plaines auant.
uirent Constantinoble une citet uaillant
Les clochés et les egles et les punz relusanz.
Destre part la citet de une liue grant
Trouent uergers plantez de pins et lorers blans
La rose i est florie li alburs et li glazans†.
uint mile cheualers i trouerent seanz
E sunt uestut de pailes et de heremins blans
E de granz peus de martre iokes as pez trainanz.
As eschés et as tables se uunt esbaneant
E portent lur falcuns et lur osturs asquant
E treis mile puceles a orfreis relusanz
uestuës sunt de pailes ount les cors auenanz
E tenent lur amis si se uunt deportant.
Atant es uus Karlun sur un fort mul amblant
A une part se turnet si apelet Rollant
Ne sai ou est li reis ci est barnages granz
Un cheualer apelet si li dist en riant
Amis u est li reis Mult l ai alet querrant.
E icil li ad dist Or cheualchez auant
A cel paile tendut uerrez lu rei seant.
Cheualchet l emperere ne se uait atargeant
Truuat lu rei Hugun a sa carue arant
Les cuniugles en sunt a or fin relusant
li essues et les roës et li cultres aranz.
Il ne uait mie a pet l aguilun en sa main
Mais de chascune part at un fort mul amblant
Une caiere d or le sustent suzpendant
La sist li emperere sur un cuisin uaillant
La plume est d oriol la teie escarimant
A ses pez un escame neëlé d argent blanc
Sun capel en sun chef mult par sunt bel li gaunt.
Quatre estaches d or fin entur lui en estant
Desus i ad ietet un bon paile grizain
Une uerge d or fin tint li reis en sa main
Acundut sun aret tant adreceëment
Si fait dreite sa rei cume line qui tent.
Atant es uus Carlun sur un fort mul amblant.
Li reis tint sa carue pur sun iur espleiter
E uint i Carlemaines tut un antif senter
uit le paile tendud et l or reflambïer.
Lu rei Hugun salue le fort trez uolenters
Li reis regardet Carle ueit le contenant fer
Les braz gros et quarrez le cors greile et delget.
Sire Deus uus garise de quei me conusez
Respont li emperere Io sui de France nez
Io ai nun Carlemaines Rollanz si est mis nes
uenc de Ierusalem si m en uoil retorner
uus e uostre barnage uoil ueër uolenters.
E dist Hugun li Forz Ben ad set anz e melz
Qu en ai oï parler estranges soldëers
Ke issi grant barnage nen ait nuls reis suz cel.
Un an uus retendrai si estre i uolez
Tant uus durrai aueir or et argent trussez
Tant en portent Franceis cum en uoldrent charger.
Or deiundrai mes beos pur la uostre amistet.
Li reis desiunt ses beos et laset sa carue
E paissent par ces praez amunt par ces cultures.
Li reis muntet al mul si s en uait l ambleüre.
Sire – dist li reis Carles – ceste uostre carue
Tant i at de fin or que io n en sai mesure
Si senz garde remaint io creim qu ele soit perdue.
E dist Hugun li reis De tut ceo n aëz cure
Unkes nen out larun tant cum ma terre dure
Set anz i purrat estre ne serrat remoüe.
Dist Willemes d Orenge E Sainz Pere aiude
Car la tenise en France et Bertrams si i fusset
A pels et a marteals sereit aconseüe.
Li reis brochet le mul si s en uait l ambleüre
E uint sus al paleis out sa muiller ueüe
Il la fet conreer et cele est reuestue
Le paleis et la sale de pailes purtendue.
Atant es uus Carlun od sa grant gent uenue.
L emperere descent defors le marbre blanc
Cez degrez de la sale uint al paleis errant.
Set milie cheualers i trouerent seanz
A peliçuns ermins bliauz escarimanz
As eschés et as tables se uunt esbaneant.
La defors sunt curut li plusur et asquant
Receurent les destrers et les forz mulz amblanz
A lur osteus les meinent conreer gentement.
Charles uit le paleis et la richesce grant
A or fin sunt les tables et chaëres et banc
Li paleis fu listez d azur et auenanz
Par mult cheres peintures a bestes a serpenz
A tutes creatures et a oiseaus uolanz.
Li paleis fu a uout et dedesur cloanz
Et fu faiz par cumpas et serez noblement
L estache del miliu neëlee d argent
Cent colunes i ad tut de marbre en estant
Cascune est a fin or neëlee deuant
De quiure et de metal tregeté dous enfanz
Cascuns tient en sa buche un corn d iuorie blanc.
Si galerne ist de mer bise ne altre uenz
Ki ferent al paleis de deuers occident
Il le funt turneer et menut et suuent
Cumme roë de char qui a tere decent.
Cil corn sunent et buglent et tunent ensement
Cum taburs u toneires u grant cloche qui pent
Li uns esgardet l altre ensement en riant
Que ço uus fust uiarie que tut fussent uiuant.
Karles uit le paleis et la richesce grant
La sue manantise ne priset mie un guant
De sa muiller li membret que manacé out tant.
Seignurs – dist Carlemaines – mult gent palais ad ci
Tel nen out Alixandre ne li uielz Costantins
Nen out Crisans de Rome qui tanz honurs bastid.
E tant cum l emperere cele parole had dit
Deuers les porz de mer uït un uent uenir
uint bruant al palais d une part l acuillit
Cil l a fait esmuueir et suëf et serrit
Altresi . l fait turner cum arbre de mulin.
Celes imagines cornent l une a l altre surrist
Que ceo uus fust uiarie que il fussent tut uif
L uns halt li altre cler mult feit bel a oïr.
Ce est auis qui l ascute qu il seit en paraïs
La u li angle chantent e suëf et serit.
Mult fu granz li orages la neis et li gresilz
E li uenz durs et forz qui tant bruit et fremist.
Les fenestres en sunt a cristal fort gentilz
Tailees et confites a brasme utremarin
Laenz fait tant requeit et suëf et serit
Cumme en mai en estet quant soleilz esclarcist.
Mult fut gres li orages et hidus et costis
Karles uit le paleis turneer et fremir
Il ne sout que ceo fud ne l out de luign apris
Ne pout ester sur pez sur le marbre s asist.
Franceis sunt tut uerset ne se poent tenir
E courirent lur ches et adenz et suuin
E dist li uns a l altre Mal sumes entrepris
Les portes sunt uuertes si n en poüm issir
Carles uit le palais menuement turner
Franceis courent lur ches ne l osaent esgarder.
Li reis Hugun li forz en est auant alez
E ad dit a Franceis Ne uus desconfortez
Sire – dist Carlemaines – ne serrat ia mais el
E dist Hugun li forz Un petit m atendez
Li uespres aproçat li orages remest
Franceis saillent en pez. Tut fut prestz li supers
Carlemaines s asist e sis ruistes barnez
Li reis Hugun li forz et sa muiller delez
Sa fille od le crin bloi ad le uis bel et cler
E out la char tant blanche cumme flur en ested.
Oliuers l esgardat si la prist a amer
Ploüst al rei de glorie de sancte maiestet
Que la tenise en France a uerdun la citet
Kar io n fereie pus tutes mes uoluntez.
Entre ses denz le dist qu hon nel pot escuter.
Nule rein qu il demandent ne lur fud deueet
Asez unt uenesun de cerf et de sengler
E unt grues et gauntes et poüns enpeurez
A espandant lur portent le uin et le claret
E cantent et uielent et rotent cil iugler
E Franceis se desportent par grant nobilitet.
Cume il ourent manget enz al palais real
E unt traites les napes li maistre senescal
Saillent li esquïer en renc de tutes parz
Il en uunt as osteus conreer lur cheuaus.
Li reis Hugun li forz Carlemain apelat
Lui et les duzce pers si . s trait a une part
Le rei tint par la main en sa cambre . l menat
uoltue peinte a flurs a peres de cristal
Une escarbuncle i luist e cler reflambeat
Confite en une estache del tens le rei Golias.
Duze liz i ad dous de quiure et de metal
Oreillers de uelus e linçous de cendal
Al menur unt a traire uint beof et quatre car.
Li trezimes en mi est taillez a cumpas
Li pecul sunt d argent et l espunde d esmal.
Li cuuerturs fud bons que Maheuz uuré at
Une fee mult gente que le rei le dunat
Melz en uaut li conreiz del tresor l amiral.
Ben deit li reis amer qui li abandunat
E tant ben le seruit et gent le conreat.
Franceis sunt en la cambre si unt ueüd les liz
Casquns des duze pers i ad ia le son pris.
Li reis Hugun li forz lur fait porter le uin
Sages fud e membrez mais plains de maleuiz
En la cambre uoltue deinz un perun marbrin
Desuz cauet s i ad un hume mis
Tute la nuit les gardet par un pertus petit.
Li carbuncles art bien que i poet home ueïr
Cume en mai en estet quant soleilz esclarcist.
Li reis Hugun li forz a sa muiller en uint
E Carles et Franceis se cuchent a leisir.
Des ore gabberunt li cunte et li marchis
Franceis furent as cambres si unt beüt des uins.
E dist li uns a l altre ueez cum grant bealtet.
ueez cum gent palais e cum fort richetet
Ploüst al rei de glorie de sainte maiestet
Carlemaines mi sire le oüst recatet
U cunquis par ses armes en bataile champel
E lur dist Carlemaines Ben dei auant gabber.
Li reis Hugun li forz nen ad nul bacheler
De tute sa mainée qui tant seit fort membrez
Ait uestu dous haubers et dous heaumes fermez
Si seit sur un destrer curant e suiurnet
Li reis me prest s espee al poin d or adubet
Si ferrai sur les heaumes u il erent plus cher
Trancherai les haubercs et les heaumes gemmez
Le feutre oueoc la sele del destrer suiurnet
Le branc ferrai en terre si io le les aler
Ia nen ert mes rescus par nul hume charnel
Tresqu il seit pleine haunste de terre desteret.
Par Deu – ço dist l eschute – forz estes et membrez
Que fols fud li reis Hugue quant uus prestat ostel
Si anuit meis uus oi de folie parler
Al matin par sun l albe uus ferai congeer.
E dist li emperere Gabbez bel neis Rolland
uolenters sire tut al uostre comand.
Dites al rei Hugun que . m prest sun olifant
E pus si m en irrai la defors en cel plain
Tant par ert fort m aleine et li uenz si bruanz
Qu en tute la cité que si est ample et grant
N i remaindrat ia porte ne postits en astant
De quiure ne acer tant seit forz ne pesanz
Ke l uns ne ferge a l altre par le uent si bruant.
Mult ert forz li reis Hugue s il se met en auant
K il ne perde la barbe les gernuns en brulant
E les granz peaus de martre qu ad al col en turnant
Le peliçun d ermin del dos en reuersant.
Par Deu – ço dist l eschute – ci ad mal gabement.
Que fouls fist li reis Hugue qu il herbergat tel gent
Gabbez sire Oliuer dist Rollanz li curteis.
uolenters – dist li quens – mais Carles le otrait.
Prenget li reis sa fille qui tant ad bloi le peil
En sa cambre nus metet en un lit en requeit
Si io ne l ai anut tesmonie de lui cent feiz
Demain perde la teste par couent le otrai.
Par Deu – ço dist l eschute – uus recrerez anceis
Grant huntage auez dit mais que . l sacet li reis
En trestute sa uie mes ne uus amereit.
E uus sire arceuesque gaberez uus od nus
Oïl – ço dist Turpins – par le comant Carlun.
Treis des meillurs destrers qui en sa cité sunt
Prenget li reis demain si n facet faire un curs
La defors en cel plain quant melz s esleserunt
Io i uendrai sur destre curant par tel uigur
Que me serrai al terz e si larrai les deus
E tendrai quatre pumes mult grosses en mun puin
Si . s irrai estruant et getant contremunt
E lerrai les destrers aler a lur bandun
Se pume m en escapet ne altre en chet del poin
Carlemaines mi sire me criet les oilz del frunt
Par Deu – ço dist l eschute – cist gas est bels et bons
uers mun seignur lu rei n i had huntage nul.
Dist Willemes d Orenge Seignurs or gaberai
ueez cele pelote Unc greinur ne ui mais
Entre or fin et argent gardez cumben i ad
Meinte feiz i sunt mis trente hume en assai
Ne la porent muër tant fud pesanz li fais.
A une sule main par matin la prendrai
Puis la larrai aler tres par mi cel palais
Mais de quarante teises del mur en abatrai
Par Deu – ço dist l eschute – ia ne uus en crerai.
Trestut sait fel li reis s asaier ne uus fait.
Ainz que seiez calcez le matin li dirrai.
XXIX.
E dist li emperere Or gaberat Ogers.
Li dux de Denemarche tant se put traueiller.
uolenters – dist li bers – tut al uostre cungiet.
ueez uus cele estache qui le palais sustent
Que ui matin ueistes si menut turneër
Demain la me uerrez par uertut embracer
Nen ert tant forz l estache ne l estucet briser
E le palais uerser uers terre trebucer
Ki la ert cunseüz ia garantiz nen ert.
Mult ert fous li reis Hugue s il ne se uait mucer.
Par Deu – ço dist l eschute – cist hom est enragez.
Unques Deus ne uus duinst cel gab a cumencer
Que fols fist li reis Hugue qui uus ad herberget.
E dist li emperere Gabez Naimes li dux
uolenters – dist li bers – tut le peil ai canut.
Dites al rei Hugun que . m prest sun hoberc brun.
Demain quant io l aurai endosset et uestut
Dunc me uerrez escure par force a tel uertut
N ert tant forz li hobercs d acer ne blanc ne brun
Que n en cheent les mailles ensement cum festuz.
Par Deu – ço dist l escute – ueilz estes et canuz
Tut auez le peil blanc mult auez les ners durs
E dist li empereres Gabez dan Berenger
uolenters – dist li quens – quant uus le comandez.
Prenget li reis espees de tuz les cheualers
Facet les enterer trequ  as haltes d or mer
Que les pointes en seient cuntremunt uers le cel
En la plus halte tur m en munterai a pet
E pus sur les espees m en larrai derocher.
La uerrez brans crussir et espees brisier
L un acer depecer a l altre et entreoscher.
Ia ne trouerez une qui m at en char tuchet
Ne le quir entamet ne en parfunt plaet.
Par Deu – ço dist l eschute – cist hom est enragez.
Si il cel gab demustre de fer est u d acer
E dist li empereres Sire Bernard gabez
uolenters – dist li quens – quant uus le comandez.
ueïstes la grant ewe qui si brut a cel guet
Demain la ferai tute issir de sun canel
Aspandre par ces camps que uus tut le uerrez
Tuz les celers aemplir qui sunt en la citet
La gent lu rei Hugun e moillir et guaer
En la plus halte tur lui maïme munter.
Ia n en descendrat mais si l aurai comandet.
Par Deu – ço dist l eschute – cist hom est enragez.
Que fols fist li reis Hugue qui uus prestat ostel
Le matin par sun l albe serrez tut congeet.
E dist li quens Bertrams Or gaberat mis uncles.
uolenters par ma fei – dist Ernalz de Girunde.
Or prenget li reis Hugue de plum quatre granz sumes
Si . s facet en calderes tutes ensemble fundre
E prenget une cuue qui seit grande et parfunde
Si la facet raser desque a ses espondes
Pus me serrai en mi tresque la basse nune.
Quant li pluns iert tuz pris e rasises les undes
Cum il ert ben serrez dunc me uerrez escure
E le plum departir et desur mei desrumpre
N en i remandrat ia pesant un escalunie.
Ci ad merueillus gab – ceo ad dist li escute.
Unc de si dure carn n oï parler sur hume
De fer est u d acer si il cest gab demustret.
Ço dist li emperere Gabez sire Aïmer
uolenters – dist li quens – quant uus le comandez.
Uncore ai un capel d almande engulet
D un grant mage prisun qui fud faiz en iuer.
Quant l aurai en mun chef uestud et afublet
Demain quant li reis Hugue serrat a sun deigner
Mangerai sun peisun et beurai sun claret
Puis uiendrai par detres durrai lui un cop tel
Que deuant sur sa table le ferai encliner.
La uerrez barbes traire et gernuns si peler
Par Deu – ço dist l eschute – cist hom est enragez.
Que fols fist li reis Hugue qui uus prestat ostel
Gabez sire Bertrams l emperere ad dit.
uolenters – dist li quens – tut al uostre plaisir.
Treis escuz forz et roiz m empruntez le matin
Puis m en irrai la fors en sum cel pin antif
Les me uerrez ensemble par tel uertud ferir
E uoler contremunt si m escriërai si
Que en quatre liues granz enuirun le pais
Ne remandrat en bois cers ne daims a fuir
Nule bise saluage ne cheurols ne gupils.
Par Deu – ço dist l escute – mal gabement ad ci.
Quant le saurat li reis grains en ert et maris.
Gabez sire Gerin dist l emperere Carles.
uolenters – dist li quens – Demain ueant les altres
Un esped fort et roist m aportez en la place
Que granz seit et pesanz uns uilains i ait carge
La haunste de pomer de fer i ait un alne
En sumet cele tur sur cel piler de marbre
Me culchez dous deners que li uns seit sur l altre
Puis m en istrai ensus de une liue large
Si me uerrez lancer si uus en prenez garde
Tresqu al piet de la tur l un des deners abatre
Si suef et serrid ia ne . s muura li altre
Puis serrai si legers et ignals et aates
Que m en uendrai curant par mi l us de la sale
E reprendrai l espet ainz qu a tere s abaiset.
Par Deu – ço dist l escute – cist gab ualt treis des altres.
uers mun seignur lu rei n i ad gens de huntage.
Quant li cunte unt gabet si s en sunt endormit.
L eschute ist de la cambre qui trestut ad oït
uint a l us de la cambre u li reis Hugue gist
Entreuuert l ad troued s en est uenuz al lit.
L emperere le uit hastiuement li dist
Di ua Que funt Franceis et Karles al fer uis
Oïstes les parler s il remaindrunt a mi
Par Deu – ço dist l escute – unc ne lur en suuint
Asez uus unt anut gabet et ascarnit.
Tuz les gas li cuntat quancque il en oïd
Quant l entent li reis Hugue grains en fud et mariz.
Par ma fei – dist li reis – Carles ad feit folie
Quant il gaba de moi par si grant legerie.
Herberiai les ersair en mes cambres perines
Si ne sunt aampli li gab cum il les distrent
Trancherai lur les testes od ma spee furbie.
E mandet de ses humes en auant de cent mile
Il lur ad cumandet qu aient brunies uesties
E capes afublez ceint espees burnies
Il entrent al palais et entur lui s asistrent.
Karles uint del muster quant la messe fu dite
Il et li duze per les feres cumpainies
Deuant uait l emperere car il est li plus riches
E portet en sa main un ramisel d oliue.
Li reis Hugue le uit de luinz le contraliet
Carles pur quei gabastes de moi et escarnistes
Ersair uus herberiai en mes cambres perines
Ne . l duséz ia penser par si grant legerie
S or ne sunt aampli li gab que uus deïstes
Trancherai uus les testes od ma spee furbie.
Quant l entent l emperere si se creinst de sa uie
E regardet Franceis les feres compaignies
Del uin et del claret fumes ersair tut iure.
Io quid que li reis out en sa cambre s espie.
Sire – dist Carlemaines – ersair nus herbergastes
Del uin et del claret asez nus en donastes.
S est tel custume en France a Paris et a Cartres
Quant Franceis sunt culchiet que se giuënt et gabent
E si diënt ambure et sauer et folage.
Or me lesez parler a mun ruiste barnage
Si uus en respondrai uolenters par uinage.
A fei – ço dist li reis – trop i out grant huntage.
Par ma fei – ço dist Hugue – et par ma blanche barbe
Quant de mei partirez ne gaberez mais altre
Carlemaines s en turnet li duze per od lui
E uunt en un conseil desuz un arc uusud.
Seignurs – dist l emperere – mal nus est auenud
Del uin et del claret tant eümes beüd
E desimes tel chose que estre ne deüst.
E ad fait les reliques aporter deuant lui
A ureisuns se getent s unt lur culpes batud
E priënt Deu del cel et la sue uertud
Del rei Hugun le fort qu il les garisset ui
Qui encontre lur est si forment irascuz.
Atant es uus un angele qui Deus i aparut
E uint a Carlemaine si l ad releued sus
Carles ne t esmaer ço te mandet Ihesus
Des gas qu ersair desistes grande folie fud
Ne gaberez mes hume ço cumandet Christus
ua si fai cumencer ia n en i faldrat uns.
L emperere l entent lez et ioianz en fud.
Carlemaines de France il fud leuez en pez
E out drescé sa main en croiz seigna sun chef
E ad dit as Franceis Pas ne uus esmaez
Deuant lu rei Hugun al palais en uenez.
Sire – dist Carlemaines – ne pus lesser ne . l die
Erseir nus herberiastes en uus cambres perines
Del uin et del claret li asquant furent iure.
Quant de nus uus turnastes grant outrage feïstes
En la cambre leisastes oueoc nus uostre espie.
Nus sauun itel terre u custume est asise
Si uus l eüsez fait i eüst felunie.
Nus les aamplirun ne puet remaner mie
Ki en auez coisit cil comencerat primes.
E dist Hugue li forz (ne l ad mescoisi mie)
Ci astat Oliuers qui dist si grant folie
Qu en une sule nuit aureit cent feiz ma fille.
Fel seie en tutes curz si io ne li deliure
Si ne li abandun dunc ne me pris io mie.
Faille une sule feiz par sa recreantise
Trancherai lui la teste a ma spee furbie.
Il et li duze per sunt liured a martirie.
Carlemaines s en rist que en Deu s en afied
E dist a l altre mot Ia mar l en larrez quite.
Tute iur se deportent giuënt et esbanient
Nule ren qu il demandent ne lur atarge mie
Tresqu il uint a la nuit qui tut est aserie.
Li reis fait en sa cambre aconduire sa fille
Purtendue est trestute de pailles et curtines.
Ele out la carn tant blanche cume flur en espine
Oliuers i entrat si començat a rire.
Quant le uit la pucele mult est aspourie
Purquant si fud curteise gente parole ad dite
Sire eissistes de France pur nus femmes ocire
E respund Oliuers Ne dutez bele amie
Si crere me uolez tute en serrez garie.
Oliuers gist el lit lez la fille le rei
Deuers sei l a turnet si la beisat treis feiz.
Icele fud ben cointe et il dist que curteis
Dame mult estes bele estes fille de rei
Pureoc si dis mun gab iamar uus en crendreiz
De uus mes uolentez aueir ne quier cent feiz.
Sire – dist la pucele – aiez merci de mei
Iames ne serrai lee se uus me huniseiz.
Bele – dist Oliuers – al uostre cumant seit.
Mais que de men cuuent m aquitiez uers lu rei
De uus ferai ma drue ia ne quier altre aueir.
Cele fud ben curteise si l en pleuit sa fei
Li quens ne li fist mes la nuit que trente feiz.
Al matin par sun l albe i est uenuz li reis
E apelat sa fille si li dist en requeit
Dites mei bele fille ad le uus fait cent feiz
E cele li respunt Oïl bel sire reis
Ne fait a demander s irascuz fu li reis
E uint a Carlemaine al palais u seeit.
Li primers est gariz. Encantere est ço crei
Or uoil saueir des altres si mençunge est u ueirs.
Dolenz fud li reis Hugue del gab qu est aampliz
E dist a Carlemaine Li primers est gariz
E uoil saueir des altres s il ferunt altresi.
Cil recomencerat ki en auez coisit.
La ueez ci Willeme fil le cunte Ameri
Or prenget la pelote ke en la cambre gist
Se issi ne la getet cum il erseir le dist
Trancherai lui la teste a mun brant acerin.
Il et li duze per sunt uenut a lur fin.
Or ueit li quens Guillames que li gas fud sur lui
Dunc desfublet ses paus dunt li beures fud bruns
Par les neiles de paile il les ad getet ius.
uint errant en la cambre u la pelote fud
A une main la leuet si la trait par uertud
Si la lessat aler que trestut l unt ueüd
Mais de quarante teises ad del mur abatud.
Ne fu mie par force mes par la Deu uertud
Pur amur Carlemaine chi . s i out acunduit.
Dolenz fud li reis Hugue de sun palais ki fend
Si ad dit a ses humes Ci ad mal gabement.
Par la fei que uus dei nen est ne bel ne gent
Ces sunt ancanteür qui sunt entret ceenz
uolent tenir ma tere et tuz mes casemenz.
Or uoil sauer des altres si ferunt ensement
Mais si uns suls en fault par Deu omnipotent
Demain les ferai pendre en sum cel pin al uent
A unes forz estaches nen aurunt raëment.
Sire – dist Carlemaines – uolez en mes des gas
Ki en auez coisit cil recumencerat.
E dist Hugue li forz La ueez ci Bernard
Fil le conte Aimeri ki de ço se uantat
Que icele grant ewe que si brut a cel ual
Qu il la fereit eisir tute de sun canal
Entrer en la citet curre de tutes parz
Mei maïmes munter en mun plus halt palais
Que n en purrai decendre tresqu il cumanderat.
Or set li quens Bernarz lui estut cumencer
E dist a Carlemaine Damnedeu en priez
Il uent curant a l ewe si ad les guez seignez
Deus i fist tels miracles li glorius del cel
Que tute la grant ewe fait isir de sun bied
Aspandre par les camps que tut le uirent ben
Entrer en la citet et emplir les celers
La gent lu rei Hugun et moiller et guaer.
En la plus halte tur li reis s en fuid a ped
Desur un pin antif est Carles al uis fer
Il et li duze per li barun cheualer
E priënt Damnedeu que d eauls ait grant pited.
Desur un pin antif est li ber Carlemaines
Il et li duze per les mult gentes cumpaines
Oït lu rei Hugun sus en la tur deplaindre
Sun tresor li durat si . l cundurat en France
E deuendrat ses hom de lui tendrat sun regne.
Quant l entend l emperere pitet en a mult grande
(Enuers humilitet se deit eom ben enfraindre)
E priët a Ihesu que cele ewe remaignet.
Deus i fist grant uertut pur amur Carlemaigne
L eue ist de la citet si s en uait par les plaines
Rentret en sun canal les riues en sunt pleines.
Des or put ben li reis ius de la tur decendre
E uent a Carlemaine desuz l umbre d une ente
A feiz dreiz emperere io sai ke Deus uus aime.
Tis hom uoil deuenir de tei tendrai mun regne
Mun tresor te durrai si l amerrai en France.
uolez en mes des gas sire dist Carlemaines
E dist Hugue li Forz Ne de ceste semaine
Si tut sunt aampli ia n ert iur ke ne . m plaigne.
Sire – dist Carlemaines al rei Hugun le fort –
Or estes uus mis heom ueant trestuz les uoz.
Hui deuums faire feste barnage et grant deport
E porterum ensemble les corunes a or.
Pur la uostre amistet prest sui la mei en port.
E io sire la meie – dist Hugue – al uostre los.
Ferum processiun la dedenz cel enclos.
Karlemaines portat la grant corone a or
Li reis Hugue la sue plus basement un poi
Karlemaines fud graindre un plein ped et tres pouz.
Franceis les esgarderent n i out un n en parolt
Ma dame la reïne dist folie et tord
Mult par est Karles ber pur demener esforz
Ia ne uendrum en terre nostre ne seit li los
Karles portet corune dedenz Costentinoble
Li reis Hugue la sue plus bassement uncore.
Franceis si les esgardent li plusur en parolent
Ma dame la reïne ele dist mult que fole
Que preisat sun barnet si ben cume le nostre
Si funt processiun la dedenz cel encloistre
La femme . l rei Hugun ke sa corune enportet
Par la main tent sa fille ke ad la crine bloie
Hu que ueit Oliuer uolenters i parolet
Fait lui contenant gent e amisté li portet
uolenters le baisast mais pur sun pere n oset.
Il entrent al muster cum issent de l encloistre
L arceuesques Turpins ki maistre fud des ordres
Il lur cantat la messe et li barnez i ofret
Puis uenent al palais demeinant grant baldorie.
Franceis sunt al palais tut fud prestz li digners
Les tables sunt drecees et sunt alet manger.
Nule ren qu il demandent ne lur fud demured
Asez unt ueneisun de cerf et de sengler
E unt grues et gantes et poüns enpeurez
A espandant lur portent le uin et le claret
E cantent et uielent et rotent cil geugler.
Li reis Hugue li forz ad Carlun apeled
Trestuz mes granz tresors uus seit abandunez.
Tant en prengent Franceis cum en uoldrunt porter.
E dist li emperere Tut ço lassez ester
Ia nen prendrai del uostre un dener muneed
Ia unt il tant del mon qu il ne . l poent porter.
Mes des or le cunget Nus en cuuent aler.
E dist Hugue li forz Io ne . l uus os ueer.
Les mulz e les sumers lur tint l em as degrez.
E dist li emperere Si cum uus cumandez.
uunt sei entrebaiser a Deu sunt cumandet.
Quant Franceis unt manget des ore s en irrunt
Les mulz et les sumers lur tint om as peruns
Si sunt muntet Franceis qui a ioie s en uunt.
La fille . l rei Hugun i curt tut a bandun
La u ueit Oliuer si . l prent par sun gerun
A uus ai io turnet m amistet et m amur
M en porterez en France si m en irrai od uus
Bele – dist Oliuers – m amur uus abandun.
Io m en irrai en France od mun seignur Carlun
Mult fu liez et ioius Carlemaines li ber
Ki tel rei ad cunquis sanz bataille campel.
Que uus en ai io mes lunc plait a acunter
Il passent les païs les estranges regnez
uenut sunt a Paris a la bone citet
E uunt a Saint Denis al muster sunt entret.
Karlemaines se culcget a oreisuns li ber
Quant il ad Deu preiet si s en est releuez
Le clou et la corune si ad mis sur l auter
E les altres reliques depart par sun regnet.
Iloec fud la reïne al pied li est alet
Sun mautalent li ad li reis tut perdunet
Pur l amur del Sepulcre que il ad auret.
