XX Li laron ont les moine[s]
            enkenbelés Et les serians loiés et encombrés Les escrins
            et les arces ont deffremés  Les liures et les dras ont fors
            ietés  Et desor Marchegai trestous torsés. Aiols en une
            cambre d  autre part ert La se dormoit li enfes qui mot ne
            set. Celui n  ont li laron mie troué Signor n  est pas
            mençoinge c  est uerité Cil cui Diex ueut aidier il est
            troués. Aiols est esuelliés uit le clarté  Car li laron
            auoient fu alumé Les sergans ont loiés et encombré[s] Si
            a ueu les moines enkenbelés  Les escrins et les arces uit
            deffremés Si en a son ceual ueu mener Or ne demandés mie
            s  il fut irés Dameldieu reclama de maiesté Dame sainte
            Marie or secourés Se mon ceual enmainent mal ai esré.
            Iamais en douche Franche ne quir entrer Ne ne rendrai mon
            pere ses iretés. Il sailli fors del lit si est leués
            Près estoit de ses armes si s  est armés Il a l  auberc
            uestu l  elme fremé 
          
             Et a çainte l  espee a son costé  L  escu par les
            enarmes al pis seré. Il saut fors de la cambre a le clarté
             A sa uois qu  il ot haute lor a crié  Si lors dist
            fierement Signor estés Por qu  aués uos ces moines
            e[n]kenbelés Et ces serians loiés et encombrés Cel
            ceual s  il uos plaist me renderés uos n  i aués nul droit
            car Dex le set Mes peres le nori quil m  a doné I  en
            auerai soufraite sel me tolés. Et respondi li maistres Auant
            uenés Si serés or en droit tondus et rés Nous uos
            ferons corone al deseurer Ensamble auoec ces moines
            demo[re]rés Matines et complie [si] canterés. Quant l 
            entendi Aiol[s] molt fu irés. Quant il ot que merchi ne pot
            trouer  De Dieu les desfia par grant fierté Puis a
            traite l  espee qu  iert a son lés. Si uait ferir le maistre
            qu  il ot parler Amont par mi le cief l  a encontré Que
            la teste del bu li fait uoler Puis reua ferir l  autre si l 
            a coupé  Et escrie Montioie par grant fierté. Fiex a
            putain larons n  i du[re]rés. Chou est Aiols li enfes c 
            aués troué  Qui fu noris el bos qui rien ne set Mais
            il uaura aprendre tout chest(i) esté Comment cheualiers autre
            doit encontrer  Et en ruiste bataille armes porter. Tout
            estes mort et pris se m  atendés  Ia deuant cheste espee ne
            garirés  Ains en serés tout mort et afiné(s). Car mes
            peres me dist al deseurer
          
             Que il n  auoit millor en .X. chités Et tout chou qu 
            il me dist ai iou troué(s). XXI Aiols ot des larons les
            .II. ochis Il escria as .iiii.  Rendés uos pris Del
            pendre u de l  ardoir ert mes plaisirs. Li laron respondirent
            Fel Dieu menti  Nos compaignons aués mors et ochis
            uous le comperés chier ains l  esclarcir. Grans maçues
            auoient bien l  ont requis Aiol[s] leua l  escu desor son
            uis  Et fiert .i. des larons qu  il consui Que la teste
            li fist del bu partir. Puis s  escrie Monioie par grant
            air  Fiex a putain laron tout estes pris XXII
            Aiol[s] ot des larons les .iii. tués  Il referi le quart par
            grant fierté(s) Que la teste li fist del bu uoler. Li dui
            tout en fuiant s  en sont torné  Et Aiols les encauche par
            grant fierté. S  en a l  un retenu l  autre tué. A l 
            abie reuient tout le (cemin) feré  Puis desloia les moines par
            [grant] bonté. Hautement escria Cestui prendés  A le
            brance d  un caine si le pendés  Car tout issi doit on laron
            mener. Et cil si fissent sempre sans demorer. La
            commencha iustiche Aiol[s] li ber Puis le mainti(e)nt il bien
            tout son aé. Huimais porés oir la uerité Com il rendra sen
            pere son ireté  Car par grant traison en fu ietés. La
            nuit i seiorna iusc  au ior cler Congiet a pris as moines si
            s  est armés.
          
             Aiol[s] monte el ceual s  en est tornés En son maistre
            cemin en est entrés. XXIII Des or s  en ua Aiol[s] lance
            leuee Et trespasse les plains et les contrees  Et les
            grans desrubans et les ualee[s] uenus est a Poitiers a .u.
            iornees. Che fu par .i. ioidi a la uespree Aiols entra es
            rues par mi l  estree Sa lance estoit molt torte et enfumee
             Et ses escus fu uieus la boucle lee  Et sa resne ronpue
            et renoee  Et les piaus de son col sont descirees. Li
            ceual[s] uit les armes mal atirees Il fronche des narines la
            geule bee Aiols li tient le resne estroit seree  Ausi
            porte [la] teste en haut leuee Que li cers que on cache a la
            menee  Quant li bracet le cacent a la ramee. Cheualier et
            borgois l  en esgarderent  Et dames et puceles es tors
            monterent  Et dist li un[s] a l  autre uoiés compere 
            Par la foi que uou[s] doi qui est chis leres Ces armes que
            il porte a il enblees  Mais molt par a le chiere [et] bele et
            clere  Et bien resamble fiex de france mere. XXIu
            Des or s  en ua Aiol[s] molt irascu[s] Quant tout le uont
            gabant grant et menu. E uous .i. lecheor corant uenu D 
            un celier ist tous iures qu  il ot beu  Et ot iué as deis s 
            ot tout perdu Corant uint a Aiol si l  arestut  Par le
            frain le sacha par grant uertu. Maistre dist li lechieres
            estes uenu[s]
          
             Qu  aués tant demoré al boin eur Mi compaignon uos
            beent tout ont perdu. Cis cheuaus est moult maigres et
            confondu[s] Il estera anqui al uin beu  Et cele lance
            roide et cis escu[s]. Qui uous dona che frain a or batu
            Les resnes en sont routes mais [molt] boin[s] fu. Par le
            frain le saisi si l  arestut. Marchegai le regarde si nel
            connut Il hauce le pié destre si l  a feru  Par desous
            le braioel ens el uui bu  Que tout son pié li a el cors
            repu[s] Ioste lui l  abat mort tout estendu. Cuiuers
            chou dist Aiols a (il) uous feru Que gisiés uous illeuc
            car leués sus Racatera mon gage .u. sous u plus. Et cil
            borgois s  en gabent qui l  ont ueu  Et dist li uns a l 
            autre Trai toi en sus Cis est de la tauerne trop tost
            issus Che samble des ceuaus le roi Artu Ne peut
            consentir home que tout ne tut. E Dex com a loer fait cis
            escus Che resamble des armes dant Esau Qui uesqui par
            eage .c. ans u plus. Quant l  entendi Aiols dolans en fu
             Parfondement reclaime le roi Iesu. XXu Des or s  en
            ua Aiol[s] par le marchié  Lui ne chaut s  est occis li
            pautoniers  Car molt l  auoit gabé et laidengié Molt le
            uont porsiuant trestout a pié Et seriant et borgois et escuier
            Et dames et puceles et ces molliers Ains mais n  entra tel
            ioie dedens Poitiers. Et dist li uns a l  autre Cousin
            uoiés
          
             Tout auons de nouel regaig[n]ié  Car chi nous est
            uenus un[s] cheualiers Qui samble del parage dant Audengier.
             Li borgois sont felon et maluoisié Molt li aront lait
            dit et reprouier Dites sire u menrés [i]cel destrier
            Bien ait qui uous aprist a ceuauchier. uous uengerés Fouré
            quant tans en [i]ert. De la cose a nos moines aiés pitié
            Ne uous caut aparmain [si] le laisiés Il prieront pour uos
            en lor sautiers  Quant il canteront [messe] en lor moustier
            De rober ordené c  est grans pichiés. Faites nous un eslais
            par che marchié. Li chien de ceste uile s  en sont gagié
            Qu  il mengeront le car de cel destrier. Chiés Pieron le
            sue[u]r uos herbergiés Se li donés .u. sous de uos deniers
            Il uous aprend[e]ra quir a taillier uos uiuerés molt bien de
            cest mestier On ne doit auoir honte de gaingier. Quant
            Aiols l  entendi si fu irié(r)s. Bel et cortoisement lor
            respondié Signor che dist li enfes car uos targiés
            Dameldieus uos pardoinst tous uo[s] piciés Alés a uos
            osteus si me laisiés  Ia ne me tieng [iou] mie a
            gui[n]lechier Caitis sui d  autre tere nel quier noier
            Qui qui me tiegne a ui(e)l ie me tieng chier. Alquant s  en
            retornerent qu  en ont pitié. XXuI Signor ia saués uous
            s  est uerités  Il n  en a sous siel home de mere né(s) 
            Tant soit iouenes et fors et adurés  S  estoit en autre terre
            escaitiués
          
             Qu  il fust poure de dras et desnués  Que ne soit
            laidengiés et molt gabés  Et qu  il ne soit tenus en grant
            uieuté(s) Ausi fu en Poitiers Aiol[s] li ber(s)  Que
            trestout le porsieuent par la chité uasal cheualier sire a
            nous parlés Furent ces arme[s] faite[s] en uo resné Fu
            Audengier[s] uos peres qui tant fu ber Et Rai[m]berghe uo mere
            o le uis cler Iteus armes soloit toudis porter. Car
            remanés o nous en cest esté A ceste Pentecouste nos iu[s]
            ferés uo cheuaus ert torchiés et abeurés  Si nous en
            iuerons par la chité. Quant Aiol[s] l  entendi molt fu irés
            Il s  oi blastengier si fort gaber Et ire et mautalent bien
            le saués  A de hardement home tost enbrassé. Il li uint
            en talent et en pensé Que il traisist del feure sen branc
            let[r]é  Et qu  il lor courust sus tout abriué[s]  Quant
            del consel son pere li est menbré  Et del castiement del gaut
            ramé. Por tant si a son sens ramesuré Belement lor
            respont par humleté Signor Dieus le uos mire laisiés m 
            ester uous faites uilonie que me gabés Et tort et
            grant pichié et mauaistés Ainc ne uos mesfis riens en mon aé.
            Se ie suis poures hom Dex a assés  Li rois de sainte gloire
            de maiesté Qui le ciel et le tere a a garder  Et del
            sien me pora grant part doner Quant Dameldieus uaura i  arai
            assés. Li auquant s  en tornerent qu  en ont pité Por
            chou que belement l  oent parler. Es uous .i. lecheour tout
            abeuré 
          
             Qui en .i. celier ert tous eniurés  Et s  estoit de ses
            dras tous desnués. Par le frain le saisi si l  a tiré 
            Que .iiii. piés ariere le fist passer. uasal dist li
            lechieres a moi parlés Anuit herbergerés a mon ostel
            Une de nos mescines al lit arés  Trestoute le plus bele que
            quesirés  U toute la plus laide se miex l  amés. Li
            uostre haubers sera au pain portés  De uostre elme arons uin
            a grant plenté  De uos cauchiers arons poison assés.
            Isnelement en est auant passés  Se li ala le frain del cief
            oster  Atout uers le tauerne en est tornés. Quant
            Ma[r]chegai se sent si deliurés Del frain que de la bouche li
            ont osté(s)  Onques si fais cheuaus ne fu troués I  oi
            le mestre dire qu  il fu faés. Après le glouton ua tous
            abriués  Il cluinge de l  orelge si l  a hapé  Amont el
            ateriel si l  a combré Que .iiii. piés de tere l  a sousleué
             S(e)  a escouse la teste sel laist aler Li glous chei a
            tere si est pasmés Que par mi les narines saut li sans
            cler[s]. Aiols le retorna tout de son gré  As piés de son
            ceual l  a defoulé Que .iii. costes li a el cors froé. De
            son ceual s  abaise li baceler[s]  Se li ot tout del puin le
            frain osté  Et chief de son ceual l  a refremé uasal
            che dist Aiols car uos leués Se uous uolés del mien si en
            arés. Certes ie ne uieng pas por marier. 
          
             Adonc s  en gabent tout par la chité  Borgois et
            damoisel et bacheler. Et dist li uns a l  autre Por Dieu
            ueés Onques [mès] tés cheuaus ne fu troués Che peut
            bien estre uoir qu  il est faés. XXuII Des or cheuauce
            Aiols grains et plain[s] d  ire  Car tout le uont gabant aual
            la uile  Borgois et damoiseles et [les] mescines uasal
            parlés a nous cheualier sire Furent ces armes faites a
            uostre guise Ains en [tous] nos aés teus ne ueismes.
            Aiols lor repondi grant cortoisie Signor laisieme ester Dex
            le uos mire Frans hom(e) qui ra[m]prone autre par estouthie
            Il doit sa tere perdre et sa franchise Laron doiuent gaber
            gent s  il le triche  Cil qui sont engenré par iresie.
            Li auquant s  en tornerent si s  umelient  Et uienent au
            glouton se li escrient Qu  il s  en fache porter a ses
            mescines. Li glous s  en ua plaingnant du ceur sopire 
            Et demande le prestre ne pot plus dire. Et garçon et ribaut
            tout li escrient Tu as hapé le frain si n  en as mie.
            Atant es .i. borgois manant et riche Cil ot a non Gautiers de
            saint Denise Senescaus fu .u. ans le duc Elie Et por son
            droit signor Aiol auisse Il le resamble miex qu  home qui
            uiue. Il uaura ia parler de grant franchise. XXuIII
            Signor dist li borgois laissiés ester Cascuns se
            deueroit bien porpenser Que il n  a .i. tout seul en cest(e)
            resné 
          
             Tant soit et fors et iouenes [et] bacheler[s]  S  ert
            ore en autre tere escaitiués  Qu  il fust poure de dras et
            desnués  S  il s  ooit laidengier et si blamer  Ne
            fust ia plus honteux et abosmés Courechous et dolans et airés
            uos ueés qu  il est enfes et bachelers  N  a pas apris les
            armes bien a porter  Et si n  a home mort n  autrui nauré
             Ne nule rien tolu n  autrui enblé  Et uous le
            laidengiés et ranpronés Ançois le deusiés o uous mener 
            Et por Dieu herbergier et osteler. Li preudom(e) l  apela par
            amistés Damoiseus de boin aire cha entendés  Se uous
            uolés ostel nel me celés Se uous herbergerai par carité
            Por amor mon signor que resamblés  Le gentil duc Elie qui
            tant fu ber. Il fu cachiés de France par poesté Par le
            conseil Makaire le deffaé uous le resamblés plus que home né
            Por le soie amisté(s) aurés ostel. Se uos cheuaus ne fust si
            descarné[s]  Miex samblast Marchegai que riens soz Dé.
            Por l  amor del destrier que i  ai nomé  Aura cis de l 
            aueine a grant plenté. Et Aiols respondi comme senés
            Sire Diex le uos mire qui nous fist né[s] Li preudom l 
            enmena a son ostel Si a la nuit Aiol bien ostelé(s)  E
            si fist Marchegai bien establer Trestous les .iii. piés li
            fist ferer. XXIX Aiols li fiex Elie fu herbergiés
          
             L  ostes qui l  herberga ot non Gautiers  Senescaus fu
            Elie .u. ans entiers Et fu de mainte cose bien aaisiés.
            Aiol en amena en sen sollier Par amor l  a assis lés sa
            mollier A une ceminee de marbre chier  Ioste .i. fu de
            carbon grant et plenier. Li ostes l  en apele par amistié
            Dont estes de quel tere biaus amis chiers - Sire iou de
            Gasconge cil respondié  Mes pere fu grans hon bien le
            sachiés  Ia fu riche[s] d  auoir et enforciés Mais il
            est par grant guere tous essiliés Et si est par malage
            afebloiés. Iel laisai de l  auoir si entrepiés Qu  il n 
            en auoit uaillant .iiii. deniers  Ne mais que .iiii. sous qu 
            il m  a cargiés. Or m  a bailliet ces armes et ces[t]
            destrier Si m  enuoia en Franche por gaingier  Al fort
            roi Loeys pour acointier. - Amis Dieus te consaut par sa
            pitié Ançois aurés grant paine que i u(i)engiés. Puis
            demanderent l  aigue si uont mangier Issi comme en quaresme
            sont aaisié Assés orent poison pain et uin uié. XXX
            Quant il orent mengié a grant plenté  Li ostes le rapele par
            amisté Damoiseus de boin aire a moi parlés. Aler deués
            en Franche ce me contés  Al fort roi Loeys por conquester
            uos armes sont molt laides que uos portés Et uos escus est
            uiés et enfumés uos cheuaus est [molt] maigres et descarnés
            François sont orgellous desmesuré(s) Et si sont coustum[i]er
            de lait parler Laidengier uos uauront et ranproner.
          
             - Sire che dist Aiols qui molt fu ber  [A] soufrir m 
            esteura et endurer  Et toutes les parolles a escouter 
            Les boines et les males laisier aler  Tant com Iesu plaira
            de maiesté  Et iou ere d  auoir plus amontés. - Amis
            che dist li ostes molt bel parlés Se uos poés chou faire
            uos uainterés. Les chemins uerés gastes et encombrés Il
            i a des larons a grant plenté Se uo ceual uos tolent que
            deuerés  Et trestoutes uos armes que uos portés Iamais
            en douche Franche nen enterés. - Sire che dist Aiol[s]
            laisiés ester Teus les uaura auoir et conquester  Nes
            aura mie tot a (sa) uolenté  Et chier le compera ains le
            porter - Amis che dist li ostes or m  entendés. Il i
            a un lion d  antiquité  De la prison le roi est escapés.
            Tramis li fu de Rome par [grant] chierté Il a mengiet son
            maistre et deuouré. Or est si en parfont el bos entré A
            paine [i] ose hons tout seus aler. Il en a .c. ochis et
            afolés Le chemin a senestre frere tenés  Et l  autre
            uoie a destre celui lairés Car se il uous encontre n  i
            garirés  Ne uous ne uo[s] ceual[s] n  i durerés  Que
            ne soiés mengiés et deuourés. - Sire che dist Aiol[s]
            laisiés ester  Que ia par lion n  ere [iou] encombrés 
            Se Dieus garist l  espee que i  ai au lés. Toute ma droite
            uoie uaurai aler Cil cui Dex ueut gardcr bien est gardés.
            uolentiers dormiroie s  estoit uos grés. Quant li borgois l 
            entent si est leués 
          
             Se li fait son lit faire par amisté  Et Aiols se coucha
            qui est lassés. Li borgois lés sa feme ua reposser En sa
            cambre perine en est entrés. Quant il se fu couchiés si a
            parlé Douche seur bele amie cha entendés Ai Dieus
            cis enfes est escaitiués uoiés com il est biaus et gens et
            clers Se il fust bien uestus et acesmés  N  eust plus
            bel enfant en .x. chités. Mais il [par] est si poures et
            desnués. En plus de .xiii. lieus li cars li pert Que il
            a ausi blanche com flors en pré. Diemenche arons Pasque bien
            le saués. Que toutes gens soi doiuent bel atorner 
            Blanches braies uestir et endosser Se nous poiemes ore por
            Dieu penser Que il eust uns dras a son leuer  De cote
            et de mantel fust afublés  Che seroit grant aumoine(s) et
            carités. Encor(e) nous poroit estre gueredonné. Adonc a
            la borgoisse son ceur iré  Se li a respondu par cruauté.
            Sire che dist la dame laisiés ester. Diables dont uient
            ore ités bontés Se tu as ton auoir grant amassé  Par ta
            marcheandise l  as conquesté  Et iou con sage feme l  ai bien
            gardé. Ia est chou .i. ribaus escaitiués Qui n  ot
            onques encore en son aé Qui uausist un mantel de neuf foré
            Ie cuic ches garnimens a il enblé Qu  il a ensanble o lui chi
            aporté  Et che maigre cheual a il trassé. Adonc a li
            borgois son ceur iré 
          
             Mais ne uaut a sa feme point estriuer N  ot cure de
            tenchier ne de coser De si a l  endemain le laisse ester
             C  Aiols fu reuestus et conreés  Et de ses poures dras
            ratapinés. Rout sont et despané mal atiré. Li ostes les
            regarde s  en ot pité S  il eust a se feme consel troué
            De neuf l  eust uestu et conraé(e). Neporquant ses consaus a
            trespassé A son escrin en uient por desfremer. Chemise et
            braie blance en a geté D  un cainsil delié et aflouré
            Aiol le fil Elie le ua doner. De Dieu de sainte gloire l  a
            merchié Prochainement li ert gueredoné Con uos porés oir
            et escouter Ançois que la canchon doie finer. Puis ala au
            mostier por Dieu orrer  Car le seruiche Dieu n  ot oblié
             Car ses peres li ot bien commandé Puis retorna ariere a
            son ostel  Et li preudom fu sages et porpensés Ançois
            qu  il s  en alast l  a fait disner. Donc prist Aiol[s] ses
            armes [si] s  est armés  Et uint a Marchegai si est montés
             Il prist congiet a l  oste s  en est tornés Et li
            borgois fu sages et apensés Sor .i. boin palefroi en est
            montés  Son escu et sa lanche li a porté  Des gas et de
            la uile l  a fors ieté .III. lieues le conuoie tout de son
            gré. Dont l  apela li ostes par sa bonté Damoiseus de
            bon aire uos en irés A Dameldé de gloire soit commandés
          
             Tes cors et ta proeche et ta bontés uos en irés molt
            seus et esgarés  Et molt poure de dras et desnués.
            Certes i  en ai mon ceur molt adolé Tenés chest anel d  or
            par carité  Se besoinge uos croist ne pouertés Sel poés
            metre en gage a uostre ostel. - Sire che dist Aiol[s] bien
            uous proués  Quant por uo droit signor si m  onorés
            Beneoit[e] soit l  ame de Dameldé Qui uous aprist a faire tel
            largeté. Or uous pleui ge bien ma loiauté Que se Ihesu
            franc home me laist trouer Qui uoille mon seruiche rechoiure
            en gré  Chest honor uos ferai gueredoner. Molt
            douchement le baisse al deseurer A Dieu de sainte gloire l  a
            commandé. Donc s  en torna Aiol[s] l  oste remest E
            Dieus che dist li enfes par ta bonté  Al premerain rechet
            u sui entrés Com il m  est hui ce ior bien encontré(s)
            Ahi Elies pere c  or nel saués  Et Auisse ma mere al gaut
            ramé(s) Ie ne fuisse si liés par uerités  Qui tout l 
            or me donast d  une chité En son maistre chemin en est
            entré[s]  Iusques a none base a il esté. Ainc n  encontra
            nul home de mere né  N  ermite ne conuers u puist parler.
            Par des(o)us .i. haut tertre en est montés Et puis si a un ual
            adeualé. Il garde deuant lui par mi un pré  D  autre part
            une haie en .i. bois cler  S  a ueu le lion adeualer Que
            li auoit li ostes au soir nomé. Chel ior auoit ochis un grant
            sengler Si en auoit mengiet a grant plenté
          
             Boiure uenoit a l  aigue car bien le set. Quant il coisi
            Aiol si s  est tornés uers lui geule baee comme maufés
            Qu  il le uoloit mangier et estranler Iamais plus fiere beste
            uos ne uerés. Aiols le uoit uenir si l  a douté De son
            cheual dessent comme senés  A le branche d  un caine l  a
            aresné  Qar il se redoutoit de l  afoler  Et a traite l 
            espee de son costé Encontre le lion en est alés. A grant
            geule baee comme maufés Se uient contre l  enfant comme derués
            Qu  il le uoloit mengier et deuourer. As .ii. poes deuant le ua
            combrer Amont par son escu uiés enfumé Que les ongles li
            fait par mi passer Et enprès lui le sache si l  a tiré 
            Por un poi qu  il nel fist ius crauenter. Mais Aiol[s] le feri
            del branc letré Si achemeement l  a encontré Que le pié
            et le poe li a copé. Li lion[s] gete .i. brait qu  il fu
            greués Mais Aiols le rehaste comme senés Que par deuant
            les ars l  a tout copé  Que mort l  a abatu et crauenté.
            Ains mais n  en fist tant hom(e) de mere nés S  en auoit .C.
            mangiés et estranlés. XXXI Aiols a fait bataille pesant et
            dure Molt l  en est auenu bele auenture Le poe del lion a
            retenue  Si l  a a son archon deuant pendue. Ia ne le
            laira mais si ert ueue Et par aucune gent rcconneue
          
             Encor(e) li fera ele molt grant aiue. Puis monte en
            Marchegai tout a droiture Et si a trespassé le selue oscure
             Et Marchegai li anble a desmesure Et el Castel Esraut
            uient a droiture Et trespasse del bourc le maistre rue.
            Molt i troua grans fous de gent menue Qui trestout le gaboient
            par auenture. Quant il ont le grant poe reconneue De la
            beste sauage qui tant est dure  Qui tornoit le pais a
            desmesure  Sel laissent a gaber por l  auenture.  XXXII
            Des or cheuauce Aiol[sl li gentiex hom. Par mi Chastel Esraut
            uint a bandon Molt i troua de fols et de bricon[s] Qui
            trestout le gaboient par contenchon. Quant il uirent le poe del
            grant lion Qui del pais faisoit destruision  Car en cel
            bos n  osoit entrer nus hom  Por tant ne gabent mie le franc
            baron. Belement l  en apelent en lor raison Dont uenés
            de quel tere biaus iouenes hom U presistes le poe de cel
            lion - Signor ie le trouai des(o)us cel mont. La me
            uoloit mengier par contenchon  Quant Dameldé[s] m  en fist
            garantison. A l  espee que porc a mon geron Li copai iou
            le pié par saint Simon La le lasa ge mort ens el sablon.
            Quant cil l  ont entendu grant ioie en ont Cel ior ot de
            maint home beneiçon. Euous .i. cheualier(s) c  ot nom Raoul
             uauassor de la tere [molt] gentiex hom Le pié li
            demanda del grant lion 
          
             Et cil le herberga en sa maison La nuit li done assés
            uin et poison. Aiol[s] fu la assis lés le carbon Quant il
            orent mangiet a grant fuison  Et Marchegai auoit sa liurison
            Si com fain et auaine a grant fuison  Li ostes l  en apele
            mist le a raison Dont uenés de quel tere biaus iouenes hom
            Dont uenés de quel part u irés uous - Biaus sire en douche
            Franche che dist Aiols  Al fort roi Loeys le fil Charlon
            S  il me done del sien si remanron. Et respondi li ostes qui
            fu preudom Amis Diex te consaut par son urai non 
            Qu[e] il a en le cort (Loeys) un mal glouton Makaire de
            Losane l  apele on. Il n  a en nule tere nul plus felon
            Il est dus de Losene chou est grans douls Molt set bien
            losengier (le) roi de Loon  Il cache les preudomes a
            deshonor. XXXIII Amis che dist li ostes or m 
            entendés Aler deués en France dit le m  aués  Al fort
            roi Loeys por conquester. Se uous me uolés croire aillor
            irés Al chastel de le Haie droit uos tenés  Cha deuant
            en Pontieu uos tornerés La trouerés Rainier et Aimer 
            Et Gilemer l  Escot qui molt sont ber  Le signor de Boorghes
            o le uis cler Qui guerroie le roi par grant fierté Por
            chou qu  il a lor oncle desireté Elie le franc duc qui tant fu
            ber. Quant Aiols l  entendi li bacheler[s]  Qui bien l 
            auoit oi et escouté 
          
             Contreual uers le tere est aclinés Quant il de ses parens
            oi conter Il dist entre ses dens que nus nel set  Ia n 
            i querra cousin ne parenté Dessi c  a Loeys aura parlé.
            Che uaura il sauoir et demander Et de sa bouche oir la uerité
             Por coi il a son pere desireté. La nuit i seiorna iusc 
            al ior cler. Aiols reprist ses armes si s  est armés  Et
            uint à Marchegai si est montés. Il prent congiet a l  oste s 
            en est tornés  En son maistre chemin en est entrés. Toute
            ior a Aiol[s] esperoné  Et garde deuant lui en mi .i. pré
            Desous l  ombre d  un arbre en haut ramé Si a ueu .ii. moignes
            grant deul mener  Et estoient de dras tout desnué. Aiols
            s  i aresta por demander Signor por amor Dieu et uos qu 
            aués Et cil li respondirent Par tant l  orés Car ués
            la .iii. larons en mi ces prés Qui or en droit nous ont tous
            desreubés Ne froc ne estamine n  i a remés Ne peliche
            ne bote bien le ueés. Sire ceste autre uoie por Dé(x) tenés
            Se il uos i encontrent n  i garirés  Ne uos ne uo[s]
            cheual[s] ne durerés Or en droit uos aront tout desreubés.
            Et respondi Aiols Mais n  en parlés Ia Dameldé ne plache de
            maiestés Que li miens cemins soit par eus mués. Ains uos
            rend(e)rai uos dras se uos uolés. - Sire che dist li
            maistres ne nos gabés. Adonc quidierent il par uerités
          
             Qu  Aiols fust lor compains s  eust trufé(s). Aiol[s]
            point le ceual par les costés Par deuant les larons s  est
            arestés Fierement lor escrie Signor estés Por qu 
            aués uos ces moines si desreubés Lor froc et lor peliches car
            lor rendés  [Et] estamine et botes que uous aués. Et
            respondi li maistres Auant uenés Cel hauberc et cel elme
            tost me rendés Et l  escu et l  espee que uous portés
            Un de mes compaingons en uoil armer. - Sire che dist Aiols
            or les prendés  Car uers uous su ie tous abandonés. Se
            ie nes puis desfendre uos les arés De Dé(x) le desfendrai
            par sa bonté(s). Il broche Marchegai par les costés Et
            uait ferir le maistre qu  il ot parler Par mi le cors li fist
            le fer passer  Que mort l  a abatu et crauenté. Puis a
            traite l  espee de son costé Si referi un autre c  a encontré
            Que la teste li fist del bu seurer Li tiers li escapa el gaut
            ramé  Il s  en torna fuiant molt l  a douté. Aiols nel
            uaut cachier car il ne set Nient de la contree ne del resné
            Son chemin ne uoloit laisier li ber. XXXIu Aiol[s] ne uaut
            se uoie pas eslongier Il ne set le contree ne le resnié(r).
            L  auoir reprist as moines sans atargier Si lor raporta tout
            molt uolentiers  Si se sont reuestu et recauchié  Puis
            afublcnt les capes molt en sont lié. Sire che dist li
            maistres por Dé(x) del ciel  Car uenés auoec nous por
            herbergier. Et respondi Aiols Molt uolentiers 
          
             Se ch[ou] est el cemin droit uers Orliens  Car celui
            ne uauroie mie eslongier. - Oil par ma foi sire bien uos en
            chiet Droit par deuant no porte ua li sentiers. uenu i
            sont al uespre a l  anuitier Et font mander un feure sans
            atargier. Marchegai font ferer et bien sainier  Bien a
            son estauoir tout sans dangier. Al matin est Aiol[s] cumeneiés
            Ensamble auoec les moines par amistiés. Toute ior seiorna por
            le ior chier  Que il ne uaut esrer ne cheuauchier. Al
            lundi s  en parti sor son destrier Des moines se depart si
            prent congié. XXXu Des or s  en ua Aiol[s] lance leuee
            Et trespasse les tertres et les ualees. Huimais porés oir quel
            destinee Ihesu a a l  enfant le ior donee. Makaire de
            Lossane auoit .i. frere Rustans auoit a nom en sa contree
            Si ua por armes querre a l  enperere Doi uaillant cheualier
            auoec lui erent Quant il uirent Aiol molt le gaberent
            Or en uenrés en France grans est et lee De uous ferons no
            sot en no contree Si en ara grant ioie nostre enperere 
            Makaire de Lossane li mien[s] chier[s] frere. Amis engenrés
            fumes tout d  un [seul] pere Et si fumes porté tout d  une
            mere. - Hé Diex che dist Aiol[s] quel destinee 
            Makaire de Lossane quant est uo frere Maleoite soit toute l 
            ame uo pere  Car tout desireta ma france mere Des or
            uous defi iou de Dieu mon pere. Il broche le cheual sans
            demoree Et a l  anste brandie uiele enfumee
          
             Et ua ferir Rustant a l  encontree Que trés par mi le
            cors li a passee  Que mort l  a abatu en mi le pree. Puis
            retendi la main si trait l  espee Del feure l  a sachie [et]
            bele et clere  As .ii. escuiers a fait la mellee Andeus
            les geta mors en mi la pree. E Diex che dist Aiol[s] quel
            destinee Dame sainte Marie uierge honoree  Or a ie
            bien troué ioste membree Hai c  or nel saués Elies pere
            Un pan de uo[stre] guerre a iou finee. Ie ne sai se Makaire a
            plus de freres Par cestui n  ert iamais terre gastee.
            Il entra en sa uoie grant et feree Et laissa lor cheuaus en mi
            la pree. XXXuI Des or(e) s  en ua Aiol[s] tout son chemin.
             Quant del frere Makaire se fu partis  Toute ior a esré
            trés c  a midi. A l  issue del bos près del chemin  En
            l  onbre d  un lorrier grant et foilli  Sor l  erbe se gisoit
            uns pelerin[s] Qui uient de Ihersalem de Dieu seruir.
            Bordon ot et escarpe paume et espi  Et boin mulet anblant a
            son plaisir  Et uaillant escuier a li seruir. A loi de
            gentil home se fu uestis Et ot blanche le barbe le poil flori
            Bien sembloit gentil home duc u marchi[s] Qui chastel u chité
            ait a tenir. Contre Aiol se drecha quant il le uit
            Premerains le salue li pelerins Damede[x] uos saut sire qui
            ne menti - Et Dieus benie uos Aiol[s] a dit
          
             Dont uenés de quel part biaus dous amis - Sire de
            Ihersalem de Dieu seruir. Ie fu la al sepulcre u surexi
             Et el mont de Caluaire u mort soufri Et au saint flun
            Iordan la Dieu merchi La me baingai awan tierc ior d  auril
            En l  ort saint Abraham pris cest espi. - Par u en
            repairastes franc pelerin - Sire trés par mi Franche tout
            droit chemin. - Dites de uos noueles biaus dous ami[s]
            Aués de nule guere parler oi - Oil dist li paumiers se
            Dieus m  ai(u)t En la chité d  Orliens ui Loey L 
            enpereor de Franche grain et mari Beruier l  ont de guerre si
            entrepris Qu  il nel laissent des portes d  Orliens issir.
            - Retient il saudoiers Qu  aués oi. - Oil dist li paumiers
            s  il en uenist. - Sire che dist Aiol[s] retenroit mi
            Li paumier[s] le regarde en mi le uis Molt le uit nu et poure
            descolori Si drap sont despané s  est mal uesti  Et sa
            grant lanche torte ses escu[s] bis  Les estriers renoés et
            mal assis  Et li ceual[s] fu maigres sor coi il sist. Sor
            son bordon s  apoie si s  en sourist Sire ne sai que dire
            se Dieu[s] m  ait Tant ui entor le roi et uair et gris 
            Et riches garnimens ceuaus de pris Ie ne quic que li roi[s]
            conte en tenist. Quant l  entendi Aiol[s] s  en est marris
            Mais il fu preus et sages et bien apris Del ceur qu  il ot el
            uentre fist .I. soupir Et plora tenrement des iex del uis
            Sire che dist li enfes mal aués dit.
          
             Ia n  est mi[e] li ceurs n  el uair n  el gris  N  es
            riches garnimens n  es dras de pris  Mais (il) est el uentre
            a l  home u Dex l  asist Qui bien me peut aidier par son
            plaisir. Quant li paumier[s] l  entent pitié l  en prist
             Por che que belement li respondi De chou qu  il [l  ]ot
            gabé se repenti. XXXuII Li paumiers fu frans hon de boine
            part Il regarda Aiol pitié end a. Il le uit nu et poure
            a mauais dras De chou se repenti que gabé l  a  Por chou
            que belement respondu a De grant afaitement se porpensa
            De bien et de franchise la se proua. Mist le main a l  escerpe
            que il porta  S  en traist un[e] aumouniere qu  il i bouta
            Et prist .i. besant d  or que mis i a. uenus est a Aiol se li
            dona  Bien et cortoisement l  araisona Gentiex
            damoiseus sire entendés cha Por amor de celui qui uous
            fourma  Del grant peril de mer qui m  en geta  Al port
            et al droit auene [si] m  amena  Tenés che bessant d  or
            bien uos plaira  En tel lieu poes uenir mestier ara.
            Aiol prist le bessant si l  acola Sire Dieus le uos mire
            qui tout cria Ihesu Crist le uos range l  esperital Si
            fera il encore quant li plaira. Puis en ot uair et gris et
            boin ceual  Com uos porés oir quil uous dira. XXXuIII
            Aiol[s] l  en apela mist le a reison Sire franc pelerin com
            aués non  [Que] se ie (mais) uos trouoie (que) uos conison
          
             - Reinier le fil Gerart m  apel[e] on Ie sui dus en
            Gasconge s  i ai maison. .II. fiex ai cheualiers de grant
            renon. Et uous franc damoiseus com aués non - On m 
            apele biaus sire l  enfant Aiol Se repairiés en Franche
            parlés a nous Et nous uos seruiron par grant amor. A
            Dieu le commanda le glorious. XXXIX Aiol[s] li fiex Elie
            uaut prendre le congié Al uaillant cheualier qui tant fait a
            proisier. Ançois que il s  en parte l  a encore areinié
            Por amor Dé(x) biaus sire et car me conselliés uous i arés
            amoine i  en ai [molt grant] mestier. Qui geroient le roi qui
            [douche] Franche tient Saués i duc u prinche qui tienge
            cheualier Et li quens de Bohorges ne l  aime mie bien.
            Si i  aloie biaus sire a la chit a Orliens  Retenroit moi
            li rois qui France a a baillier De gaingier biaus sire
            aroie grant mestier. Li pelerins l  oi si a crolé le cief
            Sire ne sai que dire se Dieus me puist aidier I  ai en
            Orliens esté .uiii. iors trestou[s] entier[s]  Illeuc ui ge le
            roi qui Franche a a baillier Et eust ensamble lui plus de .m.
            cheualiers Qui de uair et de gris sont tout aparelié  Et
            ont moult boines armes et boin[s] corans destriers. Dirai uos
            une cose que uous uoil acointier Il n  a si gentil home dessi
            a Monpelier  S  il uenoit ore entr  aus en la chité d 
            Orliens Adoubé(s) de ses armes sor .i. corant destrier 
            Qu  il ne fust des auquans gabés et laidengiés Ie sai que a
            saudee po[r]oit il faillir bien. Por uous l  ai dit biaus
            sire si ne uos anoit rien Car uos armes sont laides et uo[s]
            destrier[s] 
          
             Et uo garniment font poi a proisier  Et uos cauches
            sont routes iusques as piés. I  ai encore un castel que i  ai
            molt chier Il a a non Biaufors et en la Marche siet 
            Et si ai .iiii. fieus li doi sont cheualier  Se ie la uos
            tenoie par les sains desosiel  Ie uous feroie anqui molt
            bien aparellier Mais trop en somes lonc tot che n  a chi
            mestier. Damedie[x] uos poruoie li glorieus del ciel
            Li rois des autres rois si ait de uos pitié Onques mais ne
            ui ie si poure cheualier. Dont sospira Aiols li fiex Elie al
            uiel  Quant de sa poureté li a oi plaidier. XL
            Aiol[s] li fiex Elie a del ceur souspiré  Et dist al pelerin
            Ie uous commanc a Dé Bien m  aués aconté me ruiste pouerté
            Et iou en ai mon ceur molt forment airé. Et dist li paumiers
            Sire trop uos poés haster Ie uoil a uos por che un petitet
            parler. Son escuier apele Biaus amis cha uenés
            Aportés cele male et si le desfremés. Et cil (li) respondi
            Sire si com uos commandés. Le male l  i corut esraument
            aporter A une clef d  argent le corut desfremer.  Unes
            cauches en trait ia millors ne uerrés  De plus fine escarlate
            n  orés iamais parler  Et uns chiers esperons a fin or
            noelé[s] Li paumiers les auoit aportés d  outre mer 
            Deuant le temple dome les auait acatés Un marc de blanc argent
            en auoit fait peser Pour l  ainé de ses fiex qu  il uoloit
            adouber. Or poés dire et croire molt est li paumiers ber
            Quant il les garnimens qu  il auoit acatés Pour son enfant
            demaine cui les uoloit doner  Quant il uoit l  estrainge home
            se li a presenté.
          
             Bel et cortoisement le prist a apeler Sire tenés ches
            cauches por sainte carité Et ces chiers esperons ia millor[s]
            ne uerés. Par icele grant foi que ie uous doi porter Hom
            qui est bien cauchiés n  est mie denués. Quant l  entendi
            Aiol[s] grant ioie en a mené Sire cil le uous mire qui en
            crois fu penés Diex me laist encor rendre gueredon et
            bontés. E Dieus si fera il ia n  en ert trestornés. Il
            dessendi soz l  arbre si s  en est atornés. E Dex com or li
            sisent li esperon doré(s) Il uint a Marchegai s  est par l 
            estrier montés  En son cemin en entre sel commanda a Dé.
            Baron a icel tant dont uous m  oés conter N  estoient mie gens
            el siecle tel plenté Li castel ne les uiles n  erent pas si
            puplé Com il sont orendroit ia mar le mesquerés  Mais
            les forès antiues li bos grant et ramé Qui puis sont
            detrenchié essillié et gasté Nus hom ne prendoit feme s 
            auoit .xxx. ans passé Et la pucele encontre aussi de bel aé
            Quant uenoi[en]t al terme qu  aloient espouser  Auoient il tel
            honte ce sachiés par uerté  Quidoient tous li puples les
            deust esgarder. Dont estoit fois el siecle creanche et
            loiautés  Mais puis est auarisse et luxure montés 
            Mauaistiés et ordure et faillie [e]s[t] bontés L  uns compere
            ne uieut a l  autre foi porter Ne li enfes al pere tant est li
            maus montés On fait mais .ii. enfans de .xii. ans asanbler
            Prendés garde qués oirs il peuent engenrcr Por chou est tous
            li siecles a noiant atornés Et si amenuisiés com chi oir porés.
            Aiol[s] li fiex Elie fu durement penés  Car il ot toute ior
            cheuaucié(s) et esré(s)
          
             uit le soir aprochier et le uespre acliner Dameldé
            reclama qu  il li doinst boin ostel. Il ceuaucha auant n  est
            mie aseurés. Deuant lui el boscage a oi gent crier  Et
            regarde sor destre uit .i. balle leué Et unes hautes portes et
            .i. parfont fossé Uns forestiers i maint qui bien est ostelés
            Il ot a non Tieri molt fu gentiex et ber Il auoit le foriest
            entor lui a garder. Aiols uit le maison molt s  est
            reconfortés Il a tiré son rene cele part est tornés
            Dessi a le maison ne s  est pas arestés. Le forestier troua a
            un fu alumé Gentement le salue com ia oir porés.
            Damelde[x] uous saut sire che dist Aiols li ber. Li
            forestier[s] saut sus quant celui uit armé Sire cil uos
            garisse que ramentu aués Aués uos de gent garde que si estes
            armé Par ces forès antiues si faitement alés Piecha ie
            ne uic home qui si fust acemés. - Ie suis uns cheualiers plus
            poure ne uerés N  a pas encore .i. mois que ie fui adobés
            Si n  ai point d  escuier che sachiés par uerté  Par
            besoing porc mes armes si com chi [le] ueés Ie n  ai frabaut
            ne cofre u les puisse bouter  Neis tant d  autre[s] dras u
            les puise celer  Ne ie(s) les uoil laisier n  en chastel n 
            en chité  Car tost m  aront mestier tex me peut encontrer.
            Li rois de Franche a guerre ce ai ie oi conter Le matin m 
            en irai uers Orliens la chité ueoir se la pooie saudees
            conquester. Anuit mais s  il uos plaist uo[s] requir uostre
            ostel Por amor Dameldé se il uos uient a gré Et ie sui
            poures hom grant amoine ferés. - Sire che dist Teris
            uolentiers et de grés.
          
             Mes ostex ne fu onques a franc home ueés Ausi n  ert
            il iamais en trestous mes aés. Aiols est dessendus cil le
            fist desarmer  Et des(o)us une table ses garnimens porter
             D  une part en la sale son ceual establer  De fain et de
            l  auaine a grant plenté doner Puis a fait son afaire et son
            mangier aster. Al mengier sont assis sans plus de demorer
            Assés ont uenison de car et de seingler. Quant il orent mangié
            et beu a plenté  Teris regarde Aiol si l  a araisoné
            Gentiex damoiseus sire uers moi en entendés. Aler uolés en
            Franche saudees conquester  Car li rois a grant guerre che
            nous a on conté. uos estes pourement garni et apresté 
            Que uos armes sont laides uo[s] cheual[s] descarné[s]
            François sont orgellous et molt demesuré(s) Si criem que ne
            uos uoillent laidengier et gaber Et uous nel poriés mie sofrir
            ne endurer Tost uos aroient mort ochis u afolé. Seuous
            uoliés sire auoec nous demorer Par mi ces bos iriemes a
            nostre uolenté  Si prenderions des cers des dains et des
            senglers Et (ie) uos aprenderoies richement a berser Ma
            fille uos donroie al gent cors honoré Sachiés qu  il n  a
            plus bele en tout nostre resné. - Sire che dist Aiol[s]
            onques mais n  oi tel  Ia me dou ge forment que uos ne me
            gabés. Ie n  ai en nule tere ne chastel ne chité  Ne
            maison ne recet ne dongon ne ferté  Ne tant de tous
            auoirs che saciés par uerté  Dont on pressist .x. sous de
            denier monaé  Fors seul ces poures armes que uos ichi ueés
             Et ce ceual estraint que m  aués ostelé Trop poure
            mariage aués or esgardé.
          
             - Sire dist la pucele trop par uos desmentés. Se
            uous n  aués auoir Dex uos donra assés Mais se uoliés sire
            auoec nous demorer  Toudis uos seruiroie a uostre uolenté.
            - Bele che dist Aiol[s] .u.c. merchis de Dé Par le foi
            que doi Dé(x) uous me dites bonté  Mais ne plache a Ihesu qui
            en crois fu penés Que [ie] ia aie feme dont soie mariés
            Tant qu  aie par mes armes autre honor conquesté Qu  a tout
            le mien linage seroit mais reproué. Quant l  entent la pucele
            près n  a le sens derué En la cambre s  en entre prist soi a
            desmenter Tote lasse caitiue com m  est mal encontré
            Del plus bel cheualier qui onques mais fu nés Com fuisse ore
            garie s  il me daingast amer Malleoite soit l  eure qu  il
            uint en cest ostel  Car ia n  i arai preu en trestout mon
            aé Et Tieri[s] se repose si l  a laisié ester  Bien
            uoit que ne li uient a talent ne a gré Un boin lit li fist
            faire u se ua reposer  Et Aiols se dormi dusqu  au demain ior
            cler. Quant li ber coisi l  aube s  est par matin leués.
            Il est saillis en piés si se saina de Dé  Et prist ses
            garnimens si s  en est atornés  Et Tieri[s] li a fait son
            ceual amener. Aiol[s] li fiex Elie est par l  estrier montés
            En son cemin en entre l  oste commande a Dé. XLI Des or
            s  en ua Aiol[s] tout son chemin plenier Et trespasse les teres
            et les desrube[s] fier[s] Dusqu  a plain miedi a le ior
            cheuauchié Et troua .iii. laron[s] que Dex doinst encombrier
             Qui gardoient les uoies les cemins et sentiers. Ne peut
            nus hom passer pelerin[s] ne pamier[s] 
          
             Marcheans ne borgois ne soit a mort iugiés  Se il a
            bele feme honis et uergogniés. Signor che dist li maistres
            ie uoi .i. cheualier Armé et feruesti sor .i. ronchi trotier.
            Ainc mais n  en ui [i]e nul si bien aparellié Cel boin ceual
            donrai a mon oste Gautier  Si en mera sa cendre al borc et al
            marchié. Et respondi li autres Molt par aués dit bien 
            Quar .i. l  en promesistes bien a .i. mois entier. - Il l 
            ara dist li leres ia trestorné nen iert. Atant euos Aiol
            qui les salue bien De Dé(x) de sainte gloire qui la sus maint
            el ciel. Par mon cief dist li leres chou ne uos a mestier
            uos ne uostre salu ne pris iou .i. denier. Auec uos m  en
            irai en cel grant bos foilli[é]  Donrai uos tel offrande dont
            n  eussiés mestier Ia quant m  escaperés n  esterés
            cheualier[s]. Il saisi Marchegai par le resne a or mier
            Que s[i] le uaut mener el parfont gaut ramier Por lui tout
            despollier onnir et uergongier. Et quant le uit Aiol[s] si s 
            en est corechiés Ne pot a lui ioster trop s  estoit aprociés
            Contreual a la tere laissa cair l  espiel  Il trait nue l 
            espee qui al costé li siet Si feri le laron amont par mi le
            cief  Dessi en la ceruelle l  a fendu et froisié  Et a
            estort son cop si l  a ius trebuchié. Li doi tornent en fuie
            molt se sont esmaié Par le grant caup qu  il uirent del riche
            branc d  achier Ne l  atendissent plus pour tout l  or
            desosiel. Mais Aiol[s] les escauche si ataint le moien 
            Tel cop li a doné de l  espee d  achier Par des(o)us les
            espaule[s] li a caupé le cief. Li tiers li escapa qui ens el
            bos se fiert Qu  est espès et ramés c  est dolor et pechiés.
          
             Aiols ne le uaut mie plus [en auant] cachier  Ains
            retorna ariere si a pris son espiel. Bien erent li laron de
            dras aparellié Mal ait s  onques Aiol en uausist .i. baillier
             Ains iure Dameldé le pere droiturier Que des dras a laron
            n  ert ia aparelliés Ne d  autres se nes peut par honor
            gaingier Tost uenroit en tel lieu qu  il seroit enterciés
             Si en poroit bien estre onnis et uergongiés. Puis se
            fiert el boscage dedens l  aire se fiert Dusqu  al chastel de
            Blois ne s  est mie atargiés. La nuit si s  est Aiol[s] al
            uespre herbergiés Chiés un riche borgois qui ot a non Gautiers
             Qui assés li dona a boire et a mengier  Del feure et de
            l  auaine Marchegai son destrier. Et Aiols li offri .iiii. sous
            de deniers Que ses peres li ot al departir cargiés  Mais
            li borgois nes uaut prendre ne manier Por sainte carité li
            dona a mengier. La nuit se iut Aiol[s] dessi a l  esclairier
            Que il reprist ses armes et monta el destrier. Isnelement s  en
            torne si a pris le congié De Blois s  en est tornés ne se
            uaut atargier  Ioste l  aigue de Loire commenche a ceuaucier.
            Ains le ior ne fina desqu  il uint a Orliens La troua il le
            roi qui Franche a a baillier Si fu molt por ses armes gabés et
            laidengiés. XLII Des or cheuauche Aiol[s] lés Loire sous
            De Poitiers a Orliens uient en .u. iors. Che fu un markedi
            deuant Pascor Qu  Aiol[s] entra es rues d  Orliens tous sous.
            Mais de che fist il bien que gentiex hons  Qu  il uint a Sainte
            Crois aourer le ior. Par de fors le mostier ot .i. peron
            Un anel i ot d  or grant et reont Que fisent saieler li
            ancissor
          
             Son destrier i aresne li frans Aiols  Et l  escu et le
            lanche drecha desous. Puis entra el moustier de Sainte Crous
             Deuant l  autel se mist a genollons  Dameldé reclama par
            ses sains nons Glorieus sire pere che dist Aious 
            Qui el cors de la uierge fustes tan[s] iors Et uenistes en
            tere che fu por nous De li fustes uos nés bien le sauons
             Par dedens Beleem sor .i. peron Issi com che fu uoirs
            bien le creons  Que rois estes et sire de tout le mont 
            Si faites a mon pere procain secour Que ie laisai malade(s)
            et besongous Et molt poure de dras et soufraitous  Qui
            est auoec l  ermite el gaut parfont Sainte dame benoite ie
            en pri uous XLIII Or fu Aiol[s] li enfes [ens] el
            moustier Deuant le maistre autel agenolié[s]  Dameldé
            reclama le urai del ciel Dameldé dist il pere [le]
            droiturier  Qui la mer et le mont peus iustichier Et le
            ciel et le terre as a baillier  Tu me garis de mort et d 
            enconbrier  Et me done auenture par te pitié  Que ie
            puisse mon pere encore aidier Et resuider ma mere qu  en a
            mestier Dame sainte Marie uous m  en aidiés Quant
            Aiols ot Ihesu trés bien proié  Puis sacha de sa borse .iiii.
            deniers Sor l  autel les a mis li cheualiers Par non de
            sainte offrande molt uolontiers.  Or sont li .iiii. sol
            desparellié(s) Que Elies ses peres li ot bailliés. Encore
            ot il .iii. sous et .uiii. deniers Et un bessant d  or mier
            bien enforcié
          
             Que por Dé(x) li dona li boins paumiers Qu  encontra el
            cemin deuers Poitiers Puis en ot il merite et boin loier
            Il en ot uair et gris et boin destrier. Aiol[s] lieue sa main
            si s  est sainiés Sainte Crois beneoite uostre congié
            Iou irai querre ostel donc i  ai mestier Or uos pri que uers
            De(x) que m  en aidiés Par grant humilité ist del moustier
             Et troua son ceual aparellié Qu  il auoit al peron bien
            atachié. N  auoit o lui sergant ne escuier  Ains saisi
            son escu et son espiel Puis a toutes les rues d  Orliens
            cherkié Molt i troua serians et ceualiers  Et dame et
            puceles par ces soliers. Il ne parla a eles ne nes requiert
             Ne ne demande ostel qu  il n  en set nie[n]t Il n 
            estoit de che querre pas coustumier[s]. Sa lance fu molt torte
            ses escu[s] uiés  Ses elmes n  ert pas clers mes esrungiés
             Li las en sont rompu et alasquié D  une part le
            souscline por poi ne ciet Et Marchegai li trote haut tient
            le cief. Forment le uont gabant cil cheualier  Et dames
            et puceles des haus soliers  Et cil riche borgois cil
            macheclier. Li uns en a pris l  autre a araisnier Soions
            aseuré ioiant et lié Ne caut mais un(s) des nos a esmaier
            Tout auons de nouel regaingié. ués en chi un uenu des
            saudoiers Aduré de bataille hardi et fier  Et seruira
            le roi qui Franche tient  S  aquitera sa tere et son resnié
            
          
             Cis uaura de sa guerre bien traire a cief Riche[s] hom
            l  a nori et ensengié  Si l  a por grans saudees chi
            enuoié(s) Il les conquerra bien a son espiel. Bien pert
            as bele[s] armes et al destrier As riches garnimens que il a
            chier[s] Qu  il n  a en nule tere tel cheualier. S  il
            or treue en bataille les Beruhier[s]  Tout seront mort et
            pris et detrenchié. Par le mien ensiant n  en ira piés
            S  il estoient ensamble .xu. millier(s). XLIu - Par la
            moie foi sire che dist uns autres  uous parlés de folie
            che est outrages. Li cheualier[s] n  est pas de tel folage
            Mal pert a son ceual ne a ses armes Que il ait en son ceur
            tel uaselage Que il aquitast Franche par son barnage Et
            sa lanche est molt torte il le tient basse  Li escu[s] de
            son col molt le trauaille. Ysabiaus la comtese qui molt fu
            sage S  aseoit as fenestres sor un brun paille Et uit l 
            enfant Aiol qui bas cheuauche Ch  estoit fiex sa seror de son
            linage Molt grant pitié l  en prist en son corage.
            Lusiane sa fille s  en est pris garde Qui molt estoit cortoise
            et preus et sage Corant uint a sa mere si l  en aresne.
            XLu Lusiane fut molt gentiex mescine  Cortoise et auenant
            et afaitie  Et fu nieche le roi de Sain[t] Denise. Sa
            mere en apela prist li a dire En la moie foi dame dist la
            mescine  Chis hon qui la cheuauce n  est pas bien rice
          
             Des hui matin ua il par ceste uile  Il a .iii. fois
            passé le bare antiue Cheualier et borgois molt l 
            escarnisent  Che me [re]samble enfanche et uilenie. Ie
            quic qu  il quiert ostel qu  il n  en a mie. Et respont
            Ysabiaus C  or i ua fille Par le foi que tu dois sainte
            Marie  Se tu poure le uois nel gabe mie  Car che
            seroit pichiés et uilenie Et se il uieut ostel souef l  en
            guie Por amor Ihesu Crist le fil Marie  Et por l  arme
            del pere qui m  a norie. - Dame dist Lusiane n  i faura
            mie. Par milieu de la presse s  est aquellie Qui la
            ueist le cors de la mescine Et la car blancoier le bouce rire
            Iamais ne li membrast de couardise. Ele ot uestu un paile
            des(o)us l  ermine  Li giron bleu et uert furent et inde
             Chauches ot de brun paile soulers a liste. Aiol prist
            par le rene uers lui le guie Parlés .i. poi a mi damoiseus
            sire Molt aués hui alé par ceste uile  .III. fois aués
            passé le bare antiue Cheualier et borgois s  en escarnissent
             Che me resamble orgeul et grant folie. Se uos ostel
            uolés nel celés mie Anuit mais uous ferons hesbergerie
            Por l  amistiet de Dieu le fil Marie Por autre gueredon nel
            fa ge mie. XLuI Lusiane fu molt de grant renon Et
            uit l  enfant Aiol qui biaus fu mout Mais il ert nus et poures
            et besongous Pouerte si fait home molt angoisous.
          
             Ele l  en apela par grant amor Damoiseus de boin aire
            dont estes uous  U alés en quel tere que querés uous
            Se uos uolés ostel dites le nous Anuit mais a grant ioie
            uos retenrons Por amor Dameldé le glorious. - Grant
            merchi damoisele che dist Aious. Por autre gueredon nel
            querons nous. Puis l  a pris par le resne mist se el retour.
            A meruelle l  esgardent François le ior Et dames e pucheles et
            [li] garchon. Onques ne tresfina iusc  a la court La
            dessendi Aiol[s] al grant peron. El le prist par l  estrier par
            grant amor Amis ostés uostre elme donés le nous  Et
            monterés la sus en cele tor Del ceual qui remaint n  aiés
            paour  Car bien sera gardés se nous poons. Ma dame est
            ueue feme n  a pas signor  Mais seruir uos fera par grant
            amor Dessi que Dex uous doinst seriant millour. - Grant
            merchi damoisele che dist Aious. XLuII Aiols en est
            montés ens el solier. La bele Lusiane al cors legier Un
            escuier commande le sien destrier Si l  a trop bien froté et
            estrillié  Torchié et abeuré et aaisié En l  estable le
            maine por herbergier Le frain li abati qu  il ot el cief
             Al kauestre de cerf l  a atachié Del fain et de l 
            auaine a al mengier. Puis en uient droit esrant al cheualier
            Un escamel d  iuoire mist a ses piés  Andeus ses esperons a
            resachiés  Puis les a bien forbis et essuiés  Al renge
            de l  espee bien atachiés 
          
             Ia les pora reprendre li cheualier[s] Quant il uaura
            monter sor son destrier.  Il n  auoit nul seriant pour lui
            aidier E Dieus che dist Aiols quel[s] escuier[s]
            De che seruiche auoie [molt] grant mestier. S  or seust
            Ysabieus qu  il fust ses niés  Molt par fust ses seruiches
            bien enforciés. XLuIII Ysabiaus fu molt gente se fille
            plus Ele ot Aiol l  enfant molt bien ueu. Mais il est nus
            et poures s  en est plus mus Pouerte si fait traire maint
            home en sus. Amis dist Ysabiaus et dont es tu U
            uas et en quel terre qui te conduist Ne maines escuier
            seul t  ai ueu. - Dame che dist Aiol[s] li cors Iesu
            Ie n  ai autre garant certes que lui Qui mal me uaura faire
            tous sui segurs. XLIX Par le moie foi dame ie sui
            gascon  De la marche freconde le roi Yon Mes peres
            gist malades en sa maison. Gautier de Pont Elie l  apele on
            .ull. ans a a le feste le Rouison Que il ne pot cauchier ses
            esperon[s] Faillis li est auoirs et garison[s] Or m  a
            bailliet ses armes et ses adous  Si m  enuoia en France tout
            besongous. Tant auons quis l  ostel que nous l  auons
            De Dameldé de gloire qui fist le mont Et en la sainte crois
            prist passion En aiés uos merite et gueredon - Por
            Dé(x) dist Ysabiaus pensés en dont. Luciane la bele mist a
            raison Par la foi que tu dois a saint Simon 
          
             Quir nous bars et angilles [luz] et saumons  Et
            puiment et claré et uenison. Cis ualès me samble estre de
            grant renon Et por son cors la feste en auanchon. Adont
            uint la pucele par le maison  Rebracie d  un cai[n]se fait a
            boton Qui li ueist aler si a bandon Sambler li poroit
            feme de [grant] ualor. L Qui ueist la pucele al cors
            menbré  De feme de boin aire li deust menbrer. Le maistre
            senescal a apelé Se li fist le mengier bien conreer  De
            car de uenison et de sai[n]gler uin orent et puiment a grant
            plenté. LI Chele nuit fu Aiols bien herbergiés Car
            il orent assés aparelliés Si orent boins sergans et despensier
            Et keu et senescal et boutellier. Signor cui Damelde[x] saura
            aidier Li uoirs de sainte gloire par sa pitié  Ia nus hon
            nel pora puis enpirier. LII Ysabiaus prist sa fille par le
            main destre  En sa cambre l  en maine si l  en apele
            Fille cis enfes samble de fiere geste Cil Damede[x] de
            gloire li rois chelestre  Qui fist et mer et monde oisel et
            beste  Li doinst icho trouer que il ua quere Por Dieu
            te prie fille que bien le serues  Ne li faille nus biens
            qui soit en tere. - Dame com uous plaira dist la pucele.
            LIII Lusiane la bele le sert a gré
          
             Quant qu  ele pot le sert a uolenté. La pucele uaillant
            al cors sené Del solier auala tous les degrés Et uint a
            Marchegai por esgarder  S  aplanoie ses crins et ses costés
            Et a un escuier o lui mené Garder li fait les piés s  il sont
            feré  Et on le troua bien encor(e) claué. Lors s  en
            torna la bele al cors molé Et laise le ceual bien ostelé 
            Del feure et de l  auaine li done assés. LIu La pucele s 
            en torne al cors gentil Et laisse le cheual trés bien serui.
            En une cambre en entre de marbre bis La sist le lit Aiol par
            grant delit Les kieutes sont de paile que desous mist Et
            li linceul de soie n  i ot pas lin Li couertoir de martre
            grant et furni Et l  oreillier[s] fu fais d  un osterin.
            Aiol en apela se li a dit Damoiseus uenés ent huimais
            dormir. Par le puin le mena dessi al lit. Garins tient le
            candeile et sert del uin Bien en ont andoi but par grant
            loisir. Puis le fist descauchier nu desuestir  Et quant
            il se coucha bien le couri Douchement le tastone por
            endormir. Il s  en torne et regarde et fait soupir
            Onques mais gentil home ne uit seruir Car il auoit esté el bos
            nori[s] Le deduit de puchele n  ot pas apris. Dameldé
            depria qui ne menti Que il fache a son pere boine merchi
            Que il laisa malade et entrepris
          
             Entre lui et sa mere el gaut foilli(s) Mais bele Lusiane
            bien le serui Autressi se contient com s  il fust pris.
            Lu Douchement le tastone la damoisele Ele li mist la main
            a la maisele Oiés con faitement ele l  apele Car uous
            tornés uers moi iouente bele Se uous uolés baisier n  autre
            iu faire  I  ai trés bien en talent que ie uos serue.
            Si m  ait Dieus del ciel ie suis pucele  Si n  euc onques
            ami en nule tere. Mais moi uient en penser uostre uoil estre
             S  il uos uient a plaisir que ie uos serue. - Bele che
            dist Aiol[s] li rois chelestre Qui fist et uent et mer et
            ciel et tere uous merite les biens que uous me fetes
            Car uos couchiés huimais bien en est terme  Laiens en
            uostre cambre o uos pucheles. Enfressi a demain que l  aube
            pere Sarés de mon corage iou de uostre estre Bien
            ermes acointié demain al uespre. Del respit n  eust cure la
            damoisele. LuI La puchele s  en torne toute dolante
            Et a laisiet Aiol dedens la cambre. Plus tart qu  ele onques
            pot en la soie entre  En un lit se coucha molt se tormente.
            Mais ele n  i dormist por toute Franche  Tant i ot mis son
            ceur et s  esperanche. Longuement se regrete apres [s]i pense
             Lasse dist la pucele com laide cance Quant ie le
            uoil amer et lui n  en membre E Dieus c  or me consele
            uraie poissance Saint Denise en ferai molt bele offrande
             .XIIII. mars d  argent tout en balance. LuII La
            puchele s  en torne al ceur iré 
          
             En sa cambre s  en entre l  uis a fremé Mais el(e) n  i
            pot dormir ne reposser  Toute nuit en parolle en son pensé
            Damoiseus molt par estes gentiex et ber Onques ne ui [ie]
            home de uostre aé Qui feme ne uausist uers lui torner.
            Bien poés estre moines se uos uolés Alés prendre les dras
            porqu  atendés De uostre amor m  esteut a consirer
            Quant ie n  en puis plus faire lairai ester. Ie uous ai en
            mon ceur si enamé Qu  a paines uos porai entroblier. Et
            Aiols s  endormi iusc  au ior cler Qui cesti ne nule autre ne
            uaut amer Li gentiex cheualier[s] pensoit a el Ançois
            rendra son pere ses iretés Que amisté de feme uoille user.
            Il set tout a fianche par uerité Que il poroit son pere tost
            oublier Car amistet de feme fait tout muer Le corage de
            l  home et trestorner. LuIII Toute nuit gist Aiol[s] iusc 
            al matin. Quant l  enfes coisi l  aube si s  esbaudi 
            Isnelement se cauche quant fu uesti[s]  Et uait a Sainte Crois
            le messe oir Et sieut porsession iusc  au midi Quar Elies
            ses peres li auoit dit Qu  il se penast toudis de Dé(x) seruir
            Chil cui Dex uieut aidier n  ert ia honi[s]. A l  ostel s  en
            repaire quant tout fu dit Li mangier[s] fu tout prest quant il
            reuint. Aiols et se boine oste i sont asis Li senescaus
            les sert molt bien del uin. Quant assés ont mangiet par grant
            delit 
          
             Les deniers de sa bourse a Aiol[s] pris U que il uoit s 
            ostesse se li a dit Dame che dist Aiol[s] uo grant
            merchi Del bien que m  aués fait puis que ui(e)ng chi
            Damede[x] le uos mire qui ne menti. Or tenés .iiii. sous que
            iou ai chi Ie quic .iiii. denier en sont failli Que i 
            ofri Sainte Crois soie merchi Se plus ai despendu tous sui
            garni[s] Que ie meche mon gage et fache fin. Encore ai
            un hauberc et un roncin Et un elme d  achier n  est pas
            bruni[s]  Et chil quil me dona ne l  ot si uil Que il
            n  en presist mie son pois d  or fin Il l  a en maint estor
            de mort gari Et s  ai .i. branc d  achier n  en quier
            mentir  Ne quic qu  il ait millor en ces pais Et s  ai
            .i. besant d  or ueés le chi  Que por Dieu me dona un[s]
            pelerins Et s  ai un anel d  or grant et furni Que me
            dona mes ostes al departir  Un[s] borgois de Poitiers que Dex
            ait Et respont Ysabiaus Molt es gentis Estoie tes
            deniers biaus dous amis Se Dieu[s] m  ait de gloire qui ne
            menti  Ie n  en prendroie nul deuant auril Ie ne sui
            pas borgoise de cheste chit Ainc ne uendi encore ne pain ne
            uin  Ançois sui gentieu feme seur Loeys  L 
            enpere[or] de Franche de Saint Denis  Qui toute cheste tere a
            a tenir. Quant l  entendi Aiols liés en deuint. Or set
            bien que ch  est s  ante près de son lin  Car Elies ses peres
            li auoit dit Et dist entre ses dens c  on ne l  oi
            Dameldé sire pere(s) grés et merchis uos en puisse iou
            rendre a uo plaisir
          
             Que de chest grant pichié m  aués gari  Que Lusiane m 
            ot près escarni Ersoir se uaut couchier ensamble mi Ma
            cousine est germaine iel sai de fi Cui Dieus uaura aidier ia
            n  ert honi[s] LIX - Amis dist Ysabiaus molt estes
            ber Estoiés uo[s] deniers mais n  en parlés. Encor(e)
            nen a il mie .ii. mois passés  S  ensi fuisiés uenu por
            conquester  Ia ne uos esteust auant aler  Car Berruier
            nos ont tous desherté Il nous gastent et proient par lor
            fiertés. Ie ne sui pas borgoise de la chité  Ains sui
            seur Loeys qui cest rené  Et toute ceste terre a a garder.
            Li dus Miles d  Aiglent qui molt fu ber  Cil tenoit .x.
            chastieus et .iii. chités  Si me quist a mon pere par sa
            bonté Mes sires ne me pot mieus marier uolentiers me
            dona et de boin gré N  euc d  oir que ceste fille que chi
            ueés. En traison l  ochisent .xiiii. per Li uns en fu
            Makaires li desfaés  De maintes traison[s] est il proués
            Puis a il les François si enbeurés Et lois et iugemens (est)
            a lui tornés Qu  il a tous les frans homes mal atiré
            Elie mon serouge qui molt fu ber A il par traison
            desireté(s) Or en tient les chastieus et les chités. Ma
            seur en est kaitiue iel sai assés  S  en ai mon ceur dolant
            grain et iré. Quand l  entendi Aiol[s] s  en est clinés.
            Se or(e) uausist li enfes auant parler 
          
             Ia fuissent acointié par amisté. LX Amis dist
            Ysabiaus molt sui marie D  une seror que i  ai que sai
            kaitiue Ele est en autre terre et li sien[s] sires.
            Makaire[s] de Losane les deserite Mais molt m  aime li rois
            de ceste uile  Car chou est li miens frere et li miens sire.
            Cil Dameldex de gloire li fieus Marie  Qui le ciel et le
            tere a en baillie  Li renge se lui plest ses honors quites
             Et confonge Makaire le mal traitre Qu  a tort et a
            pichié les desherite Quant l  entendi Aiol[s] li frans
            nobile  Contreual enuers tere s  en humelie  Et dist
            entre ses dens c  om ne l  ot mie Par le foi que ie doi
            sainte Marie  Ia ne uerés passer Pasque florie  Se i 
            encontre Makaire le mal traitre  Qu  a l  espee trenchant d 
            achier bornie Cuic enuers lui moustrer tele estouthie
            Dont li gira sanglans li cors sans uie LXI - Sire dist
            Ysabiaus o le cors gent  Damoiseus de boin aire a uo talen
            uaurés uos i parler prochainement  Al fort roi Loeys u
            Franche apent - Dame che dist Aiols n  en sai nient
            Ne m  os abandoner si faitement Bacheler[s] qui est enfes de
            mon iouent Ne doit aler a cort si prestement  S  il nen
            a gentis armes et garniment Senpre le gaberoient toute li
            gent. Mais pleust ore a Dieu omnipotent Qu  or uenist a
            la porte torniement
          
             Ia m  en istroie fors premierement  Mon ceur
            essaucheroie et tout mon sens  Se i  estoie couars u fel u
            lens. - Amis dist Ysabiaus ch  ert a tout tens  Quar
            Beruier nous uienent ichi souent Et Sarrasin nous mainent molt
            malement Panpelune nous tolent a ensient. LXII Che
            fust après le Pasque el mois d  esté Que li quens de Boorges s 
            est porpensés. Il a trestous ses homes a lui mandés 
            .uII.XX. cheualier furent tout adoubé. Beruier sont en Franche
            par nuit entré El ual de Suberie de sous ualcler La ont
            mis lor agait a rechelé Tel .iiii. cheualier s  en sont torné
            Qui le cembel en portent a le chité U Aiols se pora ia esprouer
            Et son grant uaseIage bien demoustrer. LXIII Des .iiii.
            robeors qui la iront Par le mien ensiant sai bien les nons
            C  est Niuars et Aliaumes Foucars Sansons Il orent cleres
            armes et [biax] poignons Et boins destriers corans fors et
            Gascons. Il uienent a Orliens passent le pont  Et
            fierent en le bare tout a bandon  Et crient lor enseinges a
            [molt] haut ton U estes Loeys li fieus Charlon Issiés
            uos ent cha fors si uos ueron L  onor que conquist Charle[s]
            uos calengon. A tort portés corone nous le dison
            Iamais de ceste guerre fin ne prendron Dessi que t  arons
            mort u en prison. Quant l  entent l  enpere[re] pesa l  en
            mout
          
             François corent as armes et as adous. Aiol[s] li fie Elie
            en ot le ton Grant ioie ot de la guerre molt li fu boin
            Qu  il uaura essauchier s  il peut son non. LXIu Li
            cenbiaus fu rendus li noise est grans François corent as
            armes communalment  Et Loeys de Franche a fait son ban
            N  en istra cheualiers ne nus serians Dessi a icel[e] eure qu 
            il le commant. Aiol[s] fu a l  ostel grains et dolans 
            Que il n  auoit ami ne nul parent A qui il ossast dire son
            erement Ains reclaime Ihesu escortrement Ahi glorieus
            pere sire poissans  Qui fesis Lasaron de mort garant
            Et li uostre saint cors fu sussitans  Solel fesis et lune
            uens tornians  Issi com chou est uoir iel sui creans 
            Car faites s  il uos plaist hui por moi tant Que cheualier
            conquerre tout seus el camp Que renge mort u pris u recreant
             Que Loeys le sache et tout li Franc  Ne m  iroient
            huimais François gabant. Hé las comme il me uont
            escarnissant Dont s  aroie [ie] bien dorenauant  Mieus
            esteroit mon pere de son enfant Quant Ihesu ot proié par
            auenant  Il uint à Marchegai son auferant. Li ber i mist
            le sele le frain auant Puis a uestu l  auberc fort et tenant
            Et a lachiet son elme n  est pas luisant  Et chaint l  espee
            Elie al gentil flanc El roiaume de Franche n  ot plus
            trenchant. Lusiane la bele li uient deuant
          
             Si l  en a apelé cortoisement. Chele fu preus et sage de
            bel samblant Molt l  amast en son ceur ueraiement Plus
            que nul home en terre qui fust uiuant Mais il n  i pensoit pas
            ne tant ne quant  Ains auoit de son pere le ceur dolant
            Qu  auoit laisié malade et besoignant Et desgarni d  auoir et
            desirant El plenier hermitage a Mongaiant Et Auisse sa
            mere al cors uaillant Qu  auoit desireté par son engan
            Makaire[s] de Losane li souduiant. Amis dit la puchele al
            cors uaillant  Remetés ius uos armes laisiés atant 
            Car li roys Loeys a fait son ban  N  en istra cheualiers ne
            [nus] sergans Nes uns hon en ces[t] siecle qui soit uiuans
             Dessi a icel[e] eure qu  il le commant. uos armes sont
            molt uieles mal auenant  Ne sont beles ne cleres ne
            reluisant Cil cheualier s  en uont escarnissant. S[e]
            or fuisiés issus la fors el camp Et se pris uos auoient li
            souduiant  Ochire uous poroient de maintenant  Ne uous
            iroit secore nus hon uiuant Ains i auroit tel noise mien
            ensiant  C  on n  i poroit oir nes Dieu tonant. - Bele
            laisiés ester che dist Aians Cheste gent me uont molt
            escarnisant  Petit seuent mon ceur ne mon talant Car
            se Ihesu me done par son commant Que ie m  en puise issir sor
            l  auferant  Passer le pont de Loire qui si est grans 
            Et ie truis le cembel la fors es cans  Ne lairoie por home
            qui soit uiuant
          
             Que n  i uoise ferir de maintenant. Se n  abac
            cheualier de l  auferant Et nel renc mor[t] u pris u recreant
             Que Loeys le sache et tout li Franc  Ia Dameldé ne
            plache le roi poissant Qui fu né de la uierge en Beleem
             Que ie chaiens repaire en mon uiuant. Dont ot la
            damoisele le ceur dolant  Quant por lui ne uieut faire ne tant
            ne quant. LXu Amis dist Luisiane frans damoiseus
             Remetés ius ces armes et cel auberc N  istra hui
            cheualier[s] de cest recet Li rois i a mis ban par saint
            Marcel. Et respondi Aiol[s] Or m  est molt bel Se
            cheualiers s  en ist g  irai après. N  ai riche garniment ne
            uair mantel Ne ne porc lanche pointe ne pingoncel Cil
            uiel home me gabent et cil dansel Se ne fier par effors en ce
            cembel  I  ai mauais repairier en cest chastel. LXuI
            - Sire frans damoiseus dist la mescine  Remetés ius uos
            armes que aués prises  N  istra hui cheualier[s] de cheste
            uile Li rois i a mis ban ses cors meismes. Esgardés de
            ces rues com sont porprisses  Et ces tors grans et hautes qui
            sont antiues Molt i a cheualiers et dames riches S  or
            estiés la fors uos armes prises  François ont lor ceurs
            plains de felonies Quant il uoient poure home si l 
            escarnissent  Il ne laissent por Dieu riens a [li] dire.
            N  estes pas conreé a le lor guise  N  aués pelichon uair
            gris ne hermine
          
             Ia auroit tel tabor par ceste uile  Mieus uauroie
            estre morte et enfoie Que noise ne orgeul uos i fesissent.
            De tant com iou en uoi sui iou marie. LXuII Aiol[s] ne
            laisse mie por chou li ber  Ains uint a Marchegai si est
            montés. Damoisele l  escu car me donés S  isterai en
            ces rues por deporter Se cheualiers s  en ist i  ai en pensé
            Que ie uauroie senpre après aler Se uenoit a bataille ne a
            ioster  Mieus uauroie estre mors que chi remés - Amis
            dist Lusiane molt estes ber De t  amor me conuient a
            consirer Quant ie n  en puis plus faire larai aler. A
            Dé(x) de sainte gloire soit commandés Tes cors et ta proeche
            et ta biauté  Que de mort te deffenge par sa bonté Ne
            soies mors ne pris ne afolé[s] Sain et sauf te ramaint en la
            chité Et que ie puise encore a toi parler Plus uos aim
            que nul home de mere né. Ele li rent l  escu si l  a combré
             Si l  a tost par le guiche al cors seré  Et son
            trenchant espiel li a doné Bele che dist Aiol[s] le gentiés
            ber  Ihesu de sainte gloire de maiesté Qui le chiel et
            le tere [a] a garder De uostre gent seruiche uos sache gré
            Et me doinst auenture par sa bonté  Qu  il soit astiuement
            guerredoné Par miliu d  une rue s  en est tornés .C.
            cheualier l  esgardent iouene et barbé Et dames et pucele[s] et
            bacheler
          
             Le cembel esgardoie[nt] por deliter Chou est molt bele
            cose a esgarder. Es les uous a Aiol si atorné Onques puis
            de cembel n  i ot parlé  Et dist li un[s] a l  autre Laisiés
            ester. Hé Dieus u a il ore tant conuersé Quel diable
            l  ont fait tant demorer Il uauroit orendroit estre al
            ioster  Ia (en) aroit .u. ochis et afolé[s] Chis
            uengera anqui le mor[t] Fouré Quant Aiol[s] l  entendi s  en
            fu iré[s] Par [mi]liu d  une rue s  en est torné Par
            deuant .i. chelier est trespassé[s]  Lecheor[s] i auoit molt
            assamblé[s] As mains sont combatu et racordé. Molt furent
            laidengié et despané Li ostes les ramaine si prist les dés
            Son plus grant eskekier a aporté  Ses compaignons en a
            araisoné Signor che dist li ostes or entendés A
            (i)cest cop a il lot bien mesuré De tout le millor uin de cest
            ostel Et qui ne uient a nous al uin geter  Si me uuit
            mon celier et laist ester La noise et le tenchon que uos
            menés N  ai cure de tenchier ne d  estriuer  Ains uoil
            grant pais tenir en mon ostel. Et cil li respondirent sa
            uolenté Atant s  en sont rasis al iu del dé. Atant euous
            Aiol qu  est trespassés  Par deuant le chelier trestout armés.
            Li ostes le regarde si a parlé  Dist a ses compaignons
            Baron ueés Ie uoi un cheualier qui est faés Ie li
            dirai ia auques de mes pensés.
          
             Deuant lui est uenus tous effreés  Se li dist fierement
            Sire entendés On uent chaiens boin uin et boin moré(s)
            Doi seriant orent ore chi tremellé Li uns a molt perdu(s)
            s  est adampnés. Che dist de mauais giu li ai gué(s)
            On me tient por preudome en la chité Si n  en uauroie mie
            estre blamés. uasal cheualier sire ueschi les dés Li
            uns est menuier[s] l  autre quarés  Et li tiers est pleniers
            por bien iuer Tenés les en uo main ses esgardés Sire
            se il sont boin sel me dirés Et le droit iugement nous en
            ferés  Car sor uos l  auons mis et atiré. Et respondi
            Aiol[s] Laisiés ester Onques en mon eage ne ui iuer
            uos compaignons arriere le demandés  A che qu  il en diront
            uos en tenés  Car uoir nul iugement ne sai trouer Quar
            onques ne soc riens de iu de dés. - uasal dist li lechiere
            uos n  en irés Par le frain l  a saisi si l  a tiré 
            Trés deuant le chelier l  a reculé Marchegai le regarde si
            lait aler Le pié destre qu  il ot gros et quaré Deuant en
            mi le pis l  a encontré Un si meruilleus cop li a doné
            Que .iii. costes li fait el cors froer Por un poi que le ceur
            n  en a creué Trés en mi son celier l  a fait uoler  Mal
            soit de l  escallon qu  il a conté Li lechieres se pasme ne
            pot durer  Et quant il se redreche qu  il pot parler  A
            .c. mile diable[s] l  a commandé  Aiol et son ceual n  en pot
            faire el. Aiol[s] li fieus Elie a tant alé
          
             Qu  al grant marchiet d  Orliens en est entré[s] Borgois
            et macheclier l  ont molt gabé  Des pomons de lor uakes l  ont
            il rué uoié(n)s compere Pieres che dist Eldré[s]  E
            Dieus cis auoit ore trop demoré S  il ore auoit ia fors l 
            estor troué Il ne donroit mais trieues deuant Noel Car
            fust chi Hageneus li eniurés Et Hersent sa mollier al uentre
            lé Toutes gens set lait dire et reprouer Chele ne uoit
            nul home par chi passer Que maintenant ne sache un gab doner
            S  ele auoit son coutel grant acheré  Son ronchi li aroit ia
            escoué  Dont seroit il plus biaus a amener. Et respondi
            Aiol[s]  Laisieme ester uos faites uilonie que me gabés
             Et tort et grant pichié et mauaisté Ains ne uos forfis
            riens en mon aé. Quant Damelde[x] uaura i  arai assés
            Qui del sien me donra a grant plenté. Li auquant l  ont
            laisié qu  en ont pité Por chou que belement l  oent parler.
            LXuIII Sire che dist Houdrés ce est folie Que si
            matin aués uos armes prises Et no gent crestiene uolés ochire
            uos parens est Forés que que nus die Deuant Paris fu mors
            par estouthie  Et uous le uengerés après complie A l 
            espee d  achier ferés martire.  Molt alastes hersoir par ceste
            uile  Mener quidiés no gent a le folie Ches armes que
            portés sont molt pories Por uoir les entorchierent gent
            Sarrasine
          
             Qui naurés en seroit ne poroit uiure. Quantl  entendi
            Aiol[s] molt s  en aire. LXIX Des or cheuauche Aiol[s]
            grains et iriés Por chou qu  il s  ot gaber et laidengier.
            Molt le gabent seriant et escuier  Meismes Loeys qui Franche
            tient Qui fu en son palais grant et plenier. Al matin sest
            leués de son mengier  Et uit l  enfant Aiol ens el marchié
            Et les gens qui tant l  orent contralié. Li rois en apela ses
            cheualiers  A haute uois s  escrie Baron uoiés Chi
            uient un[s] cheualiers aparelliés Qui uaura anqui estre as cos
            premiers  S  aquitera ma tere et mon resnié [Quar] il
            uaura ma guerre bien traire a chief. Riches hom l  a nori et
            ensengié(s) Si l  a por grant saudee cha enuoié(s) Il
            les conquerra bien a son espiel. Quant Aiols ot le roi molt
            fu iriés Un borgois en apele quenu et uiel Qui deuant lui
            estoit en cel marchié Amis che dist Aiols bien ait uos
            ciés  Qui est chis qui me gabe en ces[t] sollier -
            Sire chou est li rois qui Franche tient  Et si uos a gabé et
            laidengié. Quant l  entendi Aiols molt fu iriés Et dist
            entre ses dens c  on ne l  ot nie[n]t Hé Dieux chou est mes
            oncles ie sui ses niés Si ne me deust mie contralier.
            Sel seust l  emperere qu  il fust ses niés  Ia n  i fust plus
            gabés ne laidengiés  Ains fust [molt] richement aparelliés.
            
          
             Por quel gabe li rois ne fait pas bien Anqui en ert
            Aiol[s] si bien uengiés Qu  il l  abatra a ioste de son
            destrier  Si quel ueront seriant et cheualier. LXX
            [Des] or cheuauce Aiols grains et dolans  Por les gens qui le
            uont escarnisant. Li marchiés estoit plains de toute[s] gens
             Et li un et li autre uont poursiuant Aiol le fil Elie
            sel uont gabant. Atant euos Hersent al uentre grant Ch 
            ert une pautoniere [molt] mesdisant  Feme a un macheclier d 
            Orli[e]ns le grant Né furent de Borgonge la [de] deuant
            Quant uinrent a Orliens la chité grant  Ni aporterent il mien
            ensiant  De tous auoirs en tere .u. sous uaillant Ains
            estoient kaitif et mendiant  Dolant et mort de fain et pain
            querant Mais par lor esparenge fissent il tant Que .xx.
            sous de deniers uont espargnant  A mont[e] et a usure si uont
            prestant Ainc que fuissent passé plus de .u. ans Les uont
            si li diable montepl[i]ant Ces .xx. sous de deniers qu  il uont
            prestant  Un si trés grant auoir uont amassant Que les
            .ii. pars d  Orliens uont engagant  Fours molins et rechès
            uont acatant Et uont tous les frans homes desiretant.
            Quant il furent uenu en l  auoir grant Qu  il sont uenu a
            auques de droit niant  Lors ceullent un orgeul de maintenant
             Ne laisoient durer home uiuant. Ele ert si felenese et
            mesdisant  Cuiuerte et orgellouse et mal parlant
          
             Li borgois de la uile [s  ]en uont gabant  De chou que
            ele dist font ioie grant. Quant le uirent uenir si uont
            criant Et car laisiés aler dame Hersant Dessi al
            cheualier a son talant Ele li dira ia de son romant.
            Enuers Aiol s  en uient de maintenant Par le frain le saisi
            s  estut deuant. Ele ot le panche grose et le cul grant 
            � mal auenant. Ele dist a Aiol en ranpronant uasal
            cheualiers sire car faites tant  Soiés de ma maisnie d  ore
            en auant  Donrai uous une offrande molt auenant Ch 
            ert une longe andoile grose et pendant  Fermee ert en uo
            lanche al fer trenchant Adonc saront trestout petit et grant
            Qu  estrés de ma maisnie d  ore en auant. Si uos iront por
            moi tout redoutant  Car ie sui marchecliere ie uos creant
            Mais ie ne uendi car bien a .xu. ans Neporquant le sornon en
            ai tous tans. Aiol[s] li respondi par auenant Dame
            dist (li) li ualès laisieme atant uous m  aués bien gabé
            s  en sui dolant Mais [i]che me ua auques reconfortant
            Que uous aués cel cors mal auenant Hideuse estes et laide et
            mal puant  Et le uostre seruiche pas ne demanc. Molt
            uous aiment ches mousques par Dé le grant  Car uos estes lor
            mere mien ensiant Entor uos treuent merde i  en sai itant
             Que a molt grans tropiaus uos uont siuant. Dont ot li
            pautoniere le ceur dolant  Mais ne set que respondre [ne] tant
            ne quant. 
          
             Trés par mi le grant presse s  en ua fuiant Li borgois
            de la uile le uont huant  Et li un et li autre le uont criant
            Troué aués uo maistre dame Hersent  Onques mais ne ueimes
            home uiuant  Qui uos ossast respondre [ne] tant ne quant.
            Atant es Hagenel le souduiant  Baron estoit Hersent le mal
            parlant U que il uoit Aiol se li dist tant uasal uous
            n  estes mie trop [par] sachant  Que uous alés les gens si
            esmaiant S  auoie mon coutel le miex trenchant  Molt
            tost le comperiés [de] maintenant  Car ie uous en feroie ia
            en lanchant La plus gente bouchiere alés blamant Que on
            trouast en Franche qui est [si] grant. Dont lieue la risee el
            marchié grant  Que n  i oiessiés mie nes Dieu tonant.
            LXXI Quant Aiols fu partis de la tripiere  Contreual s 
            en torna lés la riuiere Selonc une maison qui ert de piere
            Femes i a oies qui sont noisi[er]es  Qui coisirent Aiol lés la
            maisiere. Li une huce a l  autre Compagne chiere 
            Raiborc et Holduit et Geneuiere  ués la le cheualier qui est
            songiere Il a prises ses armes si fait grant chiere
            Par son grant uaselage rarons no kieure. Raiborghe li escrie
            a uois pleniere  Entendés cha a moi gentiex poingiere
            Çaiens gist uns hons mors sor la litiere Bien poés en lui
            faire amoisne chiere. Prestés nous uostre escu s  en ferons
            biere Tant que l  aions porté iusc  a Saint Pierre 
          
             La u nous l  enforons en la litiere. Quant l  entendi
            Aiol[s] li frans poingiere  Belement lor respont a simple
            chiere Car me laisiés en pais putains sorchieres  Que
            Ihesu uous confonge li droiturieres Lors s  en torna Aiol[s]
            lés la riuiere  Dameldé reclama et puis saint Piere.
            LXXII Des or cheuauce Aiols grains et maris  Por chou qu 
            il s  ot gaber et escarnir Mais il fu cheualier[s] preus et
            gentis Si ne li caloit mie de tous lor dis. En endurer le
            met et en soufrir  Car Elies ses peres li auoit dit  Si
            l  en ot castoié et bien apris  Que li hom qui plus tenche
            plus est honis. Cent garchon(s) le porsieuent grant et petit
             Et li getent chauates et caillaus bis  Et pomon et
            caronge et merde ausi. Enfant che dist Aiols[s] tornés de
            chi Ne uos caut a gaber hom[e] entrepris. Ie sai a
            ensiant que sui mendis Si n  ai en ceste tere parent n  ami.
            Alés a uos osteus les uos merchis Ihesu le uos pardoinst
            qui ne menti. Certes ie m  ai molt chier qui qui m  ait uil.
            Ahi biaus sire pere tu me desis Caitif d  autre contree
            conuient tapir. Li auquant s  en tornerent que pités prist
             Por chou que belement lor respondi. Aiols uint a le porte
            deuers Berri Si fesist il a l  autre se il uausist  Car
            il n  estoit [ne] iures ne estordis. Et troua le portier quil
            dut seruir Sor un peron de marbre u il se sist.
          
             Li lechieres fu fel et faus et bris. Il est saillis en
            piés deuant lui uint Le pan de son mantel se li tendi 
            El puin destre li ploie se li a dit Sire tenés mon gage ie
            me renc pris Si en ferés iustiche a uo plaisir. Quant
            Aiol[s] l  entendi s  en fu maris Quant il set et entent qu 
            il l  escarnist Talent ot de l  espee l  alast ferir 
            Quant li menbre del sens et des boins dis Que Elies ses peres
            li auoit dit El bois en Mongaiant quant s  en parti Que li
            hon qui plus tenche plus est honi[s] Il rebati el feure le
            branc forbi Amis che dist Aiols se Dex m  ait  Tu
            te iues a moi iel sai de fit Et ie uoil que tu dies tout ton
            plaisir Mais oure cele porte lai m  ent issir  Si
            sieurai le cembel que ie uic chi. Se gaing palefroi ne boin
            ronchin  Baille cha ta main destre ie te pleui Que ie
            te donrai tant al reuenir  L  acordanche en ert faite a ton
            plaisir Ne sui pas cheualiers de riche pris. Et respont
            li portier[s] Laisieme oir Par la foi que uous doi biau[s]
            dous amis N  istra hui cheualier[s] de cheste chit.
            Remetés en l  estable uostre ronci Poi a mangiet auaine en
            cest auril. uous feriés la fors le malfé uis Cil qui
            bien sont armé et bien garni Ne lor poriés forfaire un
            Angeuin. Quant Aiols] l  entendi molt fu maris.  LXXIII
            Or sist Aiol[s] li ber sor son destrier  Desore Marchegai qu 
            il ot molt chier. Le portier apela par amistié
          
             Oeuure moi cele porte par le tien cief Si sieurai le
            cembel por encauchier. Done cha ta main destre ie t  afi
            bien  Se gaing palefroi ne boin destrier Ie t  en
            donrai ta part al repairier.�. - Diable uos feroient riens
            gaingier. Quant Aiol[s] l  entendi molt fu iriés Si
            dist entre ses dens c  on ne l  ot nient Dieus dit il
            pere qui tout as a baillier  Tant m  aront hui gabé chil
            renoié Se ie fierc ces[t] gloton del branc d  achier 
            Assés tost li aroie le cief trenchié. Mais encor ne seroie
            pas bien uengié[s] De tou[s] ciaus qui m  ont hui contraloié
            Et ie uoi c  es[t] borgois mal afaitié[s] Mieus me uient a
            soufrir tout son plaidier Et toute sa parolle qui ne uaut
            riens Que fesise tel cose al commenchier Dont ie fuisse
            honis u uergongiés. Atant le rapela li fel portiers
            Entendés fait il cha biaus amis chiers Por chou que ie
            uos uoi desconsellié  uos uaurai ia aprendre molt bel
            mestier  Car de cheualerie ne saués nient. Prendés de
            chele lance .iiii. deniers A filet esuer le[s] uaura bien
             Et ma feme m  en a d  une proié  Si les uous en donrai
            molt uolentiers Et de cel uostre escu .xii. deniers Se
            fu lieue en la uile s  aura mestier De uostre elme .iii.
            sous tous i est chiers De uostre hauberc .x.. sous ses
            uaura bien. S  en acatés d  auaine .iiii. sestiers  Sel
            donés ce ronchi tout a mangier Il seroit grans et fors s  ert
            encraisiés 
          
             Boin ronchi i aroit a caretier S  amenés de le laine
            en cel(e) markiet  Nous en acaterons molt uolentiers 
            U uous portés carbon a uo somier uos resamblés bien hom[e]
            de tel mestier. Quant Aiols l  entendi s  en fu iriés.
            Et uns borgoisl  esgarde de son solier Cil ot non Quikenars li
            panetiers Cil Damede[x] de gloire qui fu et [i]ert
            Trameche a celui [home] mal encombrier. Car fel estoit [et
            bris] et mal parliers Il fu parens Makaire le losengier.
            Trés par matin fu iures si ot mangié Et le fort uin beu qui
            monte el cief  Qui les grandes folies fait essauchier. Et
            ot l  enfant Aiol contraloie[r] A ses maistres fenestres est
            apoiés  Au portier commencha fort a hucier Di ua lai
            l  ent aler sans delaier Oeuure li tost la porte por
            encauchier  Car il nous uengera de l  auersier Se il i
            est ochis grans honors iert. Tu auras de ma borse .iiii.
            denier[s] Et de mon millor uin un boin sestier Loeys le
            ferai tout otroier  Ia n  en eres batus ne laidengiés.
            Or oiés del quiuert del losengier Pour mal le quida dire
            mais il dist bien. Quant li portiers l  oi molt en fu liés
            uasal cheualier sire dist li portiers  Or t  ouerai la
            porte molt uolentiers  Car cis borgois m  en a doné congié
            Si aurai de sa bor(o)se .iiii. deniers  Et de son millor uin
            .i. boin sestier  Loeys le fera tout otroier 
          
             Ia n  en ere batus ne laidengiés. Or t  ouerai la porte
            molt uolentiers  Car por la toie amor ai gaiengié. Done
            moi de la ceue de ton destrier S  en ferai une laise a .i.
            leurier Mes ostes m  en proia des auant hier. -
            uolentiers dit Aiol[s] uien le sachier. Li lechieres s 
            aproche uers le destrier  Li cuiuers li lechieres mal ait
            ses ciés Il ne le faisoit mie por esrachier  Ains le
            uoloit abatre de son destrier  Qu  il cuida le uallet ius
            trebuchier  Por les grandes risees recommenchier.
            Marchegai nel connut lieue le piet  Merueilleus coup en done
            le pautonier De desous la maiselle le consuié Que .iii.
            des mestres cosstes li a brisié Tout enuers l  abati sor .i.
            fomier. Cuiuers che dist Aiols a uous blecié - Oil
            dist li lechieres et mahangié Ne m  en donoie garde del
            regibier. As diables uoist hui uostre destrier[s]
            Ersoir manga auaine s  est plus aitiés. Et respondi Aiol[s]
            Iel quic trés bien. Dameldé en iura le urai del ciel
            Se ne m  [o]eures la porte molt uolentiers  Tu perdras ia la
            teste al branc d  acier Ne t  en ga[ri]roit hon qui soit
            sousiel  Quant ie uoi que proiere n  i a mestier. Il l 
            a sachié del feure grant demi piet. Quant li glous uit le branc
            reflamboier  Al pooir que il ot s  est redrechiés  S 
            est uenus a la porte sans atargier. Quant il ot le uereil a lui
            sachié  Del flaiel de le porte li fiert el cief 
          
             Que tout enuers le fist près tresbuchier Mais ainc ne s 
            en senti li cheualiers  Car li ber s  en issoit molt
            uolentiers. Li glous uait a l  ostel si s  est couchiés
            N  en liet il mais des mois Aiol n  en chiet Et Aiol[s] s  en
            issi sor son destrier. Or le garise Deus li uoir[s] del ciel
            Qu  il n  i soit mors ne pris ne uergongiés  Et Dex doinst a
            tous cheus mal encombrier Qui tant l  ont ranproné et
            laidengié Hé Dieus che distAiol[s] par ta pitié 
            Tant m  aront hui gabé et laidengié Et il seroit mon pere
            molt grans mestiers Que fesisse tel cose uers cheualier[s]
             Dont ie fuise honorés et essauchiés. Or ne lairai por
            home [nul] desosiel Que ne uoise ferir tout le premier
            Des .iiii. robeors sans plus targier. Se nes puis par mes
            armes bien iusticier  Se le lairai ester dont s  il me siet
            N  encaucherai mais home [nul] desousiel  Car ie n  en sui
            apris ne ensengiés. Dame sainte Marie fait il aidiés
            D  ore en auant uoil estre uos cheualiers LXXIu Li
            robeor repairent tout a bandon Tout droit a lor agait arier s 
            en uont Les lances portent droites encontre mont Et ont
            al uent destors les confanons. De Loeys s  en gabent le fil
            Charlon Et bien l  ont escrié desor le pont N  en osa uns
            issir de ses barons Qui s  en alast combatre uers les glotons.
            Mais ançois que solaus traie a escons  Lor conuenra parler d 
            autre raison
          
             Li plus ardis des .iiii. qu  el cembel sont Por Rains n 
            i uausist estre ne por Soison[s]  Ne por tout le roiaume al roi
            Charlon  Car Aiols est montés li gentieus hon Par desor
            Marchegai a esperon. Issus est de la porte tout a bandon 
            Si lor a ia de Loire passé le pont O lui n  en maine per ne
            compaignon. Dameldé reclama par son saint non  Entre ses
            dens commenche une orison Ahi glorieus sire dist li frans
            hon  Qui presis en la uierge anoncion  Et tu fus de
            lui nés bien le sait hon  S  en fist li clere estoile
            parition Li troi roi le coisirent de leur roion  Adont
            s  esmut cascuns de sa maison. Tous .iii. les assemblastes
            sans mesproson Il uinrent a Erode le roi felon Il
            demanda qu  il quisrent et u iront Onques ne li chelerent
            mais dit li ont Que nés est li profetes querrant le uont
             Qui sera rois et sires de tout le mont. Deul en ot et
            grant ire al ceur felon  Qu  il n  i uoloit signor nul se lui
            non Bien quidoit estre rois de tout le mont. Son corage
            lor chele par traison Alés le donques querre signor baron
             Puis repairiés par moi leus a bandon Ie l  irai
            aourer s  ere ses hon. Li troi roi respondirent qu  ainsi
            feront  Mais ne connoisent mie la mesprison Ne le felon
            corage del mal gloton Qu  ochire les quidoit par traison.
            Sauement les guiastes pere del mont Tant uos quisent li
            roi troué uos ont.
          
             Trois offrandes porterent par deuison  Or et mire et
            encens por chou le font Que par ces .iii. ofrandes nous
            connistrons  S  estes rois teriens l  or uos donront 
            L  encent s  estes prouoire si connistront..... Le corage
            seustes des .iii. barons  Car uers uous ne se peut cheler nus
            hons Toutes les requellistes sans mesproison  Des
            offrande[s] ont il gent gueredon Sauement les guiastes pere
            del mont D  Erode les gardastes le roi felon Qui les
            quidoit tuer par traison. Et quant che uit li fel qu  alé en
            sont  Par lui ne repairierent escarni l  ont  Deul en
            ot et grant ire el ceur felon Tous les enfans fist querre de
            son roion Manant communalment et près et loin S  en
            fist trestous eslire les ualeton[s] De .ii. ans et demi que
            plus n  en ont Puis les fist decoler inocent sont Si
            uoirement uoirs Dex con che creons Que rois estes et sires
            de tout le mont  Garisieme hui de mort et de prison Et
            donés auenture par uo saint non Que secore mon pere a son
            besoin Et ma mere la gente el gaut parfont. Molt m 
            aront hui gabé tout chi gloton Et si ont fait lor gas de mon
            blason Se ne combac as .iiii. qui chi en uont  Dont ne
            pris iou mon cors .i. esperon. LXXu Quant Aiol[s] fu des
            rues d  Orliens issus  N  a pas gaires alé quant a ueus 
            Les .iiii. robeors a destre en sus.  Et quant Aiols les uit ses
            a connus
          
             Car il n  estoit couars ne esperdus Ains dessent del
            cheual a tere ius  Estroitement le çaint par grans uertus.
            .C. cheualier l  esgardent iouene et kenu  Et dames et puceles
            qui sont as murs Et dist li uns a l  autre Or l  ai ueu
            La bataille est remesse n  en ueré[s] plus Li bachelers est
            iures trop a beu. Sire uenés uos ent al boin eur
            Laisiés les ent aler nes touchiés plus  D  ome ochire est
            pichiés grans et id(e)us. Onques mieudres uasaus de uos ne fu
            uous arés uos saudees deriere l  uis A cheste Pentecoste
            serés uestus De peliçon hermine et d  ors pelus. Che
            sont .ii. parteures de tex n  est plus A qui que auoirs
            faille soiés seurs. Quant l  entendi Aiol[s] dolans en fu
            Parfondement reclaime le roi Iesu Ahi glorieus sire qui
            mains la sus  Et uenistes en tere por nous cha ius  Et
            fustes mis en crois et estendus Et ferus de la lance par mi le
            bu(s) Que li sans et li aigue en coula ius Longis en
            t(r)ert ses ieus si a ueu(s)  Et si bati sa coupe uerités
            fu  Et uous li pardonastes pere Iesu  Mal gueredon en
            ont li mescreu  En infer en giront el parfont bu  Si
            uoirement dous Dieus com che uoirs fu A uous me comma[n]c
            iou nie[n]t a autrui. Les consaus de son pere a (bien)
            retenus  Que ia qui le kerra n  ert confondus. Puis
            acourcha la guiche de son escu Et a toutes ses armes trait
            enuers lui.
          
             Plus bel cor nen ot onques ne quens ne dus  Et iure
            Dameldé et sa uertu  Mieux uauroit estre mors et confondu[s]
            Que il n  en fiere .i. u autre lui. LXXuI Aiols fu
            remontés sor Marchegai Un[s] lechieres li crie par .i. gauai
            Amis cheualier sire au cheual bai  Assés auez alei trés
            bien le sai Car me bailliés ces armes si iosterai
            Cheste premi[e]re iouste pour uos ferai. Et Aiols reclama
            saint Nicolai Si uoirement biau sire ma creance ai 
            Les pucheles saluastes del uilain plait  Les .iii. clers
            sussitastes por uoir le sai  Donés moi auenture desiré l 
            ai  Que secore mon pere qu  el bos laissai Et Auisse ma
            mere als[l.al] cors uerai Qui se pasma por moi quant deseurai.
            Cil borgois m  escarnisent [trop] bien le sai  Por riche
            garn[i]ment que n  aportai Mais se Dieu(s) plaist de gloire u
            creance ai Ia ne ueront passer le mois de mai [Que] teus
            m  escarnist ore dont me uengrai Cil borgois me porsieuent
            esgardei l  ai. LXXuII Li robeor repairent tout lor
            esclos  uoient l  enfant Aiol ques sieut au dos Belement
            les encauche tous les galos  Ne se uaut pas aster car trés
            bien sot Qu  il feroit cheualier par son esfors Signor
            che dit Niuars estés .i. poi Cis borgois nous porsieut si
            fait que faus Aués l  escu ueu qu  il a al col Io
            aurai le ceual qui si uient tost
          
             Et Sanses en prendra l  escu del col. - Et ie che dit
            Aleaumes l  auberc del dos. - Et ie aurai dist Foukes l 
            elme sans or Se il se uieut desfendre ia l  aurai mort
            Cui chaut s  en che fossé remaint li cors LXXuIII
            Niuars torne le resne uers le mescin Mais Aiol[s] point et
            broce sel uait ferir Desor la boucle d  or qu  il uit luisir
             Perchié li a l  auberc et molt mal mis Par mi le gros
            del ceur l  espiel li mist  Toute plaine sa lanche mort l 
            abati. .C. cheualier l  esgardent grant et petit Et dames
            et puceles as cors ientis Qui trestout le gaboient gehui matin
            Et si font il encore n  en prendent fin Hé Dieus li qués
            fu che qui or chei Encor(e) uoi tout entier uostre escu bis
            Et sor ses .iiii. piés le bai ronchi. Lusiane la bele sot
            bien et uit Que c  ert Aiols li enfes qui ius l  a mis
            Dameldé reclama de paradis Sire pere propisses qui tout
            fesis  uos puissiés hui cest ior auoir merchi De l 
            enfant d  autre tere qui est mendis  Qu  il n  a en ceste
            tere parent n  ami Sain et sauf le ramaine par ton plaisir
            Que il repuist encore parler a mi  Car plus l  aim que nul
            home que Dex feist  Ne ia se ie ne l  ai n  arai mari.
            LXXIX Foucars en apela ses compaignons Estés un poi
            ichi signor baron Che me samble gran[t] honte(s) de cel
            glouton Qui nous a mort Niuart no compaignon Mieus
            uauroie estre mort que nel uengons.
          
             Il broche le destrier des esperons Et uait ferir Aiol
            tout a bandon  Lés l  alue de la sele près de l  archon
            Que sa lanche il[l. li] mist ens el braon Par miliu de la
            quisse .i. poi amont D  autre part li fist fendre lés le
            giron Durement est naurés li gentiex hom  Li sans
            uermaus li coule sor l  esperon Mais Aiol refiert lui de tel
            randon Quil li ronpi l  auberc et l  auqueton Le fie li
            caupa et le pomon  Se li trencha le ceur tout a bandon
            Que mort l  a abatu ius des archons. Loeys est as estres li
            fiex Charlon Sus el palais plenier en son dongon Il
            escrie a ses homes uoiés baron  Del poure cheualier que
            gabion Par saint Denis de Franche il est preudon. Alés
            uous adouber sel secorons Ne uoil pas qu  il i muire par
            mesprison Mieus ameroie a perdre Rains et Soison[s] Que
            si boin cheualier i perdison. François corent as armes et as
            adous Meismes l  enperere s  arma le ior. Anqui uaura
            ueir de près Aiol. LXXX Li cenbiaus fu rendus et li
            tornois François corent as armes tot demanois Meismes
            Loeys s  arma li rois  Anqui uaura Aiol de près ueoir 
            Mais il ne sara mie que ses niés soit. [Et] Sanses et Aliaumes
            sont a l  estroit  Il encauchent Aiol a grant esfroi Il
            ne peut de sa lanche mie rauoir Il a traite l  espee fiert
            demanois  Et escrie Monioie a haute uois Fil a
            putain traitre(s) felon reuoi(s) 
          
             uos gastés ceste terre n  i aués droit. Hui est uenus
            li iors quel comperois. - Sanses [ce] dist Aliaumes uien
            ent ie uois Maleoit soit tex enfes et ses bufois Ha
            Dieus quel[s] cheualiers nous a tolois Alon nous ent fuiant
            tant com nos loist. LXXXI [uont] Sanses et Aliaumes
            tornant les dos Et Aiol[s] les encauche tous les galos Sa
            lanche a recouree en .i. des mors. On blamoit Marchegai mais
            il ua tost Il ot maigre le crupe et lons les os  Les
            .iiii. piés coupés bien fais et gros Aiols le laise core par
            grant esfors. Desor l  escu Sanson feri tel cop Que il li
            a perchié l  auberc del dos Sa grant anste li mist par mi le
            cors Deuant lui a la tere l  abati mort. Aliaumes s 
            enfui dessi al bos Et Loeys l  encauche a son esfors
            .uII. cens et .iiii.xx. et quinse i ot De noble[s] cheualiers
            as escu[s] fors  Et puis la gent a pié quil sieut au dos.
            LXXXII Aliaumes s  en reuait el bos fuiant  Et Aiol[s] l 
            en encauche esperonant. Il tient nue l  espee qui fu trenchant
            Et uait ferir Aliaume en ataignant Tel coup li a doné en
            trespassant La teste en fist uoler en mi le camp. A tant
            es Loeys esperonnant Les Beruiers troua el ual gissant.
            De maisnie sousprise n  en sai niant François les uont ferir
            de maintenant Des lances qui sont roides as fers trenchans.
          
             La ueissiés tant sor et tant bauchant Fuir par le
            campaigne frains trainant  Et tans boin[s] cheualier[s] mors
            et sanglans Qui remessent gissant par mi les cans. E
            Dieus quel commenchaille por .I. enfant Ne doit estre gabés
            d  ore en auant  Mais richement seruis a son talent.
            LXXXIII Molt fu grans la bataille et li estris. Quant li
            quens de Boorges uit Loeys Et sa gente maisnie uit entrepris
             Or poés dire et croire qu  il fu maris. Signor chis
            gentiex quens que ie uos di  Dont ne saués qu  il fu ne dont
            il uint. Poi est de iougleor[s] quil uous desist Il ne
            seuent l  estoire ne n  ont apris De chou sont li auquant molt
            escarni Et li plussor s  en font por fol tenir  Quant le
            uerai[e] estoire n  en ont coisi Hon qui raison commenche iel
            sai de fi  Quant il al da[e]rain n  en set issir  Por
            fol et por musart s  en fait tenir. Mais ie uos dirai bien dont
            li quens uint Et de con faite gent ie l  ai apris. Ia fu
            che niés Elie le duc gentil Qui a tort fu cachiés de son pais
             Fieus Marsent sa seror o le cler uis  Cousin[s]
            germain[s] Aiol dont ie uos di. Por chou guer[e]oit il roi
            Loeys Qu  il encacha son oncle fors del pais. Aiol[s] nel
            connissoit n  ainc mais nel uit  Car si le conneust ne li
            nuisist  Ains li aidast sa guerre a esbaudir. Quant li
            quens uit ses homes mors et ochis  Or poés dire et croire molt
            fu maris
          
             Il escria ses homes ciaus qui sont uif Garissiés uos
            signor qui peust fuir  Car ie ne uos puis ore plus
            maintenir  Ne uos puis aidier ne garantir. Par miliu de
            la presse fuiant s  en uint Onques n  i ot François ne
            Poiteuin Ne Normant ne Mansel ne Angeuin Qui un seul pas
            ossast auant suir  Tant par seuent le comte preu et ardi
             Fors seulement Aiol dont ie uos di. Quant il en uit le
            comte tout seul fuir  Il broche Marchegai après s  est mis
            Il le uint ataingant en .i. lairis Se li a escrié N  ert mie
            ensis Bien uoi qu  estes li maistres a l  esbaudir
            uous me lairés ostages al departir Quant uous m  escaperés
            bien seré fis Iamais ne ferés guerre roi Loeys. Quant
            entendi li quens ne pot garir  Il regarda Aiol quant il le
            uit  Trés bien le reconnust a l  escu bis  En la ruiste
            bataille as cos ferir Dameldé fait il pere qui ne menti
             Ia est chou li uallès al bai ronci Qui si m  a hui mes
            homes mors et ochis Dieus donés m  en uegance par uo
            plaisir Certes ie li uaurai grant coup ferir. uers Aiol
            s  en retorne tous aatis  Et Aiol[s] contre lui molt tost
            reuint. Anbedoi s  entrefierent par grant air. Or en penst
            Damelde[x] qui ne menti Des .ii. cousins germains par son
            plaisir  Que li un[s] ne li autre n  i soit ochis
            Meruelleus cos se donent al paruenir Que les escus des cos s 
            en font partir Li quens brise sa lanche n  a plus conquis
            Mais la uiele enfumee ne peut guencir 
          
             Car il n  auoit plus forte en nul pais. Aiols l  enpoint
            par forche qui bien se ti(e)nt  Que l  escu de son col li a
            malmis Et l  auberc de son dos li desronpi De ioute le
            costé l  espiel li mist. Molt fu grans auenture qu  en car nel
            prist Al grant cop del uasal qui bien feri  A l  esfors
            del destrier qui tost li uint  Et al fort cheualier qui l 
            enpoint si Le poitral de deuant li desronpi Et les
            çaingles desronpent tout autressi Le da[e]rain archon a fait
            croisir Et andeus les estriers li a mal mis Que del corant
            destrier ius l  abati Li quens iut a la tere trestous
            souin[s]  Del grant coup qu  ot eu fu estordi[s] Ne uous
            en meruilliés s  il fu maris. Aiols a trait l  espee si l  a
            requis Amont par mi le cief l  ala ferir Que les flours
            et les pieres en abati. S  il ferist autre coup del branc
            forbi  Ia li eust del bu le cief parti  Quant li quens
            li escrie Frans hom merchi Ia te renc iou m  espee que ie
            tieng chi Mais garde que n  i muire se Dex t  ait. - Ne
            sai que uous ferés Aiols a dit  Car ie uos renderai roi
            Loeys L  enpereor de Franche de Saint Denis. uous li
            aués gasté tout son pais Or refera de uos tout son plaisir
             Si quel ueront li grant et li petit. Par le nasal de l 
            elme le ua saisir Sel deliure Gerart et Amauri  Hugon et
            Neuelon et Ahenri Cil sont de la maisnie al roi gentil
          
             Signor gardés le nous Aiol[s] a dit  Si en fera li
            rois tout son plaisir. Et cil ont repondu si feront il.
            E las che dist li quens com sui trais Elies biaus dous
            oncles ie sui honis. A tort fustes cachiés de ces pais
            Si uous desireta roi[s] Loeys. Ie sui fieus uo seror se Dex
            m  ait  Dame Marsent la bele o le cler uis. Si [ne]
            peuc cel hontage nient soufrir Ains manda mes parens et mes
            amis  Les saudoiers de Franche que poc quelir  Si lor
            fis mes tresors tous departir  Si aati de guere roi Loeys
            Plus de mil de ses homes ai puis ochis Ne li fausist la
            guerre tant com fust uis  Mais ore est afinee quant ie sui
            pris. Bien sai que se li rois me peut tenir C  a nule
            raenchon n  en puis uenir  Que ne me fache pendre u mal
            baillir. Aiols li fiex Elie tout chou oi  Car près
            estoit de lui si l  entendi Trestout li sans del cors li est
            fremis. Dameldé sire pere Aiol[s] a dit  Qui si
            faite auenture onques mais uit Bien uoi que cis hons est près
            de mon lin Se il a le parole ne ne menti  Fiex fu
            Marsent (Marsent) m  a[n]tain bien l  ai oi Ele fu seur mon
            pere iel sai de fi. Cis frans quens de boin aire que ie uoi
            chi Por moi a gueroiet roi Loey Et ceste ruiste guere a
            fait por mi. Mal gueredon l  en ai che m  est auis  Al
            da[e]rain rendu quant ie l  ai pris Mais ie nel connisoie se
            Dieus m  ait. Dex done m  ent consel par ton plaisir 
            Car se ie le retieng mal est baillis 
          
             Et si iel laisse aler i  ere entrepris Car che dira
            li rois de Saint Denis Que i  auroie del conte grant loier
            pris De traison seroie retés toudis. Ie ne uoil mon
            corage nient iehir Tant c  arai fait bataille et contes pris
            Et cenbiaus maintenus et enuais. Touteuois l  iert rendus n 
            en peut garir Mais g  i aurai ançois boin conuent pris
            Qu  en prendra raenchon de boin or fin  Cheuaus et
            palefrois destrier[s] de pris Et se a l  acordanche ne puis
            uenir  Tout atant li porai mal plait bastir. Par icel
            saint signor qui le mont fist  Ains que li quens i soit mors
            et ochis  I ferai iou mil cos del branc forbi  Car mon
            cousin germain ne puis faillir. LXXXIu Aiols ot pris le
            conte par uigor  Sel deliura Gerart .i. uauasor Et
            Gautier et Hugon et Neuelon. Signor che dist Aiol[s]
            gardés le nous G  irai en la bataille tout a estrous
            S  auques i puis conquerre s  i (i) arés prous. Il garda en
            la presse selonc l  estor Et coisi Loeys l  enpereour
            Cuida as chieres armes qu  il fust des lor Encor(e) n  i
            connoist lance ne gonfanon  Ne set qui est Flamens ne
            Brabençon  Ne ki est Poiteuins ne qui Gascon Mais as
            plus beles armes se prent le ior La u uoit les plus riches et
            les millors  Esperone ses cors a[s] belissor[s] N  a
            cure de iouster as noelor[s]. Belement ui(n)t armé(s) (sor) l 
            enpereor
          
             Il broche Marchegai sore li cort Et uait ferir son oncle
            par grant uigor Que de l  escu li trenche le maistre flour
             A tere l  abati deuant aus tous Li auberc le gari de
            mort le ior. Il a traite l  espee sore li court Loeys
            saut en piés par grant uigor Il ot molt grant paour sel douta
            molt  Car bien quida morir tout a estrous. LXXXu
            Loeys fu a piet entre ses drus  Li fieus de sa seror l  ot
            abatu Il a traite l  espee se li cort sus. Li rois l  a
            uu uenir molt l  a cremut Il geta sor son cief son boin escu.
            Aiol[s] del branc d  achier l  a si feru Enfressi qu  en la
            guiche li a fendu Il [le] reust a tere ius abatu  Quant
            .xiiii. François i sont couru Qui por lor signor sont molt
            irascu. Aiol le fil Elie ont sus coru  Quant Loeys
            escrie Estés en sus Mar i sera touchiés ne abatus
            Enfressi que iou aie parlé a lui. I  ai a non Loeys de
            Monleu[n] uoiant tout mon barnage m  as abatu 
            Durement m  as greué et confondu Se par .i. cheualier sui
            retenus  Perdre doi ma corone et mettre ius. Mais ce n 
            est pas encore che saches tu  Que ie me renge pris ne si
            uencu Tu i aras ançois maint coup feru Et si auras des
            miens maint receu. Ie m  afi tant en Dieu le roi Iesu
          
             Que ia par .i. seul home n  ere uencu[s] A la rike
            bataille ne fauras tu. Mais or me di ançois dont es uenu[s]
            Et de con faite gent tu es issus  Que si as mon barnage hui
            maintenu Tu m  as les Beruiers tous confondus  Le
            conte de Bohorges m  as retenu Por Rains ne por Biauais ne
            por Leun Ne fusse iou si liés che saces tu Moi qui sui
            rois de Franche as abatu Et d  une part et d  autre m  as tu
            feru. Desqués uauras tu estre diras le tu Quant l 
            entendi Aiol[s] dolans en fu Il a mis piet a terre s  est
            dessendu Sire por Dieu merchi car uostre hon sui
            Nel fac a ensiant merchi Iesu Montés isnelement par grant
            uertu. Beruier sont destruit et confondu Grans eskiés
            nous i est chi remansu[s] Quant li quens de Boorges uos est
            rendu[s]. Quant l  entendi li rois molt liés en fu.
            LXXXuI uencue est la bataille et li tornois. Le conte qui
            la guerre dut maintenoir Par le puin le rendi Aiol[s] al roi
            uous estes mes drois sires iel sai de uoir Ie uos renc or
            che conte sor uostre foi Que nel menés a tort ne a belloi
            Raenchon en prendés iel uos en proi. - Si fera iou biaus
            sire che dist li rois. LXXXuII Le conte de Boorges a li
            rois pris Hugon et Neuelon tost le rendi Signor gardés
            le nous li rois a dit Menés l  ent a Orliens ma boine
            chit  Et soit mis en la cartre el font gesir Car me
            guerre est finee Dieu merchi 
          
             Par che franc damoisel que ie uoi chi. Quant l  entendi
            Aiol[s] auant sailli  Si parla hautement tant c  on l  oi
            Empereres de Franche parlés a mi. Ie parlerai por lui
            puisque l  ai pris. Ia se Dieu(s) plaist de gloire qui ne
            menti Che n  ert ia esgardé en nul pais Que issi gentiex
            quens soit mal baillis  N  en buie n  en carcan n  en cartre
            mis  Mais prendés boins ostages del reuenir Si l  en
            laisiés aler en sen pais Tant qu  il resoit d  auoir trés bien
            garnis  Et qu  il ait auné de ses amis Et si reuienge
            ariere a uo merchi  Si deuienge uostre hon et uostre ami[s].
            Molt deués estre liés roi Loeys  Se uous a l  acordanche
            poés uenir Et reçoiure poés .i. tel ami Com li quens de
            Boorges que ie uoi chi. Ne deués pas uos homes mal baillir
             Ains les deués aidier et maintenir  Et tenir a
            droiture grans et petis. Quant Loeys l  entent liés en
            deuint. Damoiseus molt par estes frans et ientis  Et
            ie ferai del tout a uo plaisir. - Sire che dist Aiols
            uostre merchi. Quant sor ma uolenté l  aués tout mis 
            Dont ert li quens tous quites par saint Denis Ia ne li
            coustera deus paresis Fors que de uos tenra tout son pais.
            Quant l  entendi li rois s  a fait .i. ris  Et quant che uit
            li quens liés en deuint  Car trés bien quidoit estre de la
            mort fis. Il est passés auant et si s  est mis As piés l 
            enpereor se li tendi
          
             Andeus iointes ses mains ses hon deuint De lui reçut se
            tere et son pais. L  enperere de Franche l  omage en prist
            Es les uos acordé[s] si sont ami(s) Par si faite maniere com
            uous ai dit. Li traitor de Franche en sont marit. Makaires
            de Lossane li Dé(x) mentis  Li maluais losengier[s] quant il
            chou uit  Por .i. petit de deul n  esrage uis. Molt tost
            s  en uint corant a Loeys De ses losengeries uaura seruir.
            LXXXuIII Li quens fu deliurés et clamés quites En sa tere
            s  en ua trestout deliures Auoec lui en remaine de son enpire
            Chou qu  en l  estor en fu remés en uie. L  enperrere de
            Franche conduit l  en liure Enfressi c  a Orliens la chité
            riche. Aiol[s] remest al roi de Saint Denise Loeys l  en
            apele prist lui a dire [Biaus] amis dont es tu ne mentir
            mie. - Sire iou de Gasconge de Mont Oliue. Mes peres
            gist malades en fremerie Faillis li est auoir[s] et
            man[an]tie Bien a .xu. ans ne fist cheualerie  On l 
            apele Gautier de Pont Elie. Il m  enuoia en Franche por querre
            aie  Et uing ersoir a prime en ceste uile  Ciés Ysabel
            le franche et le nobile Por amor Dieu me fist herbergerie
            Damelde[x] se li plaist il li merisse Mais d  aler à la
            court ne sai que dire  Por riches garnimens que nen ai mie
            Ie n  ai pelichon uair ne gris hermine Si crien que uo
            François ne m  escarnissent.
          
             Car me retien(t) boin[s] rois par ta francise Iamais
            n  aras d  un home millor seruice. - Par mon cief dist li
            rois n  i faurés mie Que ie uous doing Estanpes trestoute
            quite  Le borc et le marchié et l  abeie  Les lois et
            les coustumes et les iustiches. - uostre merchi boin[s] rois
            Loeys sire. LXXXIX - Sire franc damoiseus ce dist li
            rois  Ie uoi bien que molt estes preus et cortois.
            uencue as le bataille et le tornoi Molt i a pris cheuaus et
            palefrois Iamais n  ert un[s]seus iors miex ne t  en soit
            .II.C. et .iiii.xx. ie t  en otroi  Et Monleun en France et
            Estanpoic. - uostre merchi biaus sire Loeys rois. Les
            cheuaus prendrai io mès ne uos poist Quant boinement m  aués
            fait cest otroi Et les .ii. chastieus sire ie uos recroi
            Car n  en baillerai nul a ceste fois Tant qu  aurai fait
            batailles et tornoi[s] Et guerres afinees uoiant François.
            Et se i  en forceur cose sai moustrer droit  Si que
            creantent tout uostre François Et que die li siecles que c 
            est mes drois  uostre merchi biaus sire rendeles moi.
            - Par foi n  i faurés mie che dist li rois Tout uoiant mon
            barnage le uos otroi. Et Aiols respondi comme cortois
            Et ie uos seruirai par boine foi(s). Quant l  entendi
            Makaires s  en ot anoi Il fu molt fort traitre de pute loi
            Molt tost s  en uint ester deuant le roi  A une part le trait
            a .i. recoi. XC Makaire[s] de Losane fu mal parliers
             Fols fu et fel et maluais losengiers
          
             Il cort a Loeys por consellier. Si l  en a apelé et
            araisnié Sire drois enpereres ne fais pas bien Qui cel
            garçon dones tous ches destriers. S  il en a .ii. u .iiii.
            assés en [i]ert..... Caitis d  estrange tere enorgelliés
            Qui demain s  en ira si com uint hier. - Tais glous dist
            Loeys mais n  en plaidiés. Fieus a putain traitres fel
            losengiers  Onques en ton uiuant ne fesis bien. Tel
            home(s) m  as tolu dont sui iriés Elie mon serouge le franc
            guerrier  Me fesis tu de Franche a tort cachier Et
            deseurer del resne et essillier. Ma seur en est kaitiue mains
            en sui chiers. A tort en tiens la tere et a pichié Ie
            ne l  otroi mès mie par le mien chief Car s  il issoit nus
            hoirs de sa mollier  Assés saroit li siecles c  estroit mes
            niés. Aiol[s] le regarda molt fu iriés Quant il oi
            parler le losengier  Et il l  oi nomer sel connut bien.
            XCI Aiol[s] li fiex Elie l  a regardé Et uit qu  il ot son
            pere desireté  Et il li auoit bien tout aconté Quant il
            parti de lui el gaut ramé Qu  ensi l  auoit Makaires li fel
            mené. Quant Aiol[s] l  entendi sen fu irés Trestous li
            sans del cors li est mués. S  il le peust exploitier il a
            pensé Qu  il li uaura le cief del bu seurer. Portant si l 
            en conuient par tans ester Ne se uaut acusser ne trop aster.
            Sire che dist Aiols laisiés ester.
          
             Puisqu  il quiert [uostre] boin ne le blamés. - Amis
            dist Loeys ie pens tout el Il quiert mon grant damage et ma
            uieuté. Tel home m  a tolu i  en sui irés Elie mon
            serouge qui tant ert ber  Fist il par traison desireter
             Et si tient ses chastieus et ses chités. Ma seur en est
            kaitiue iel sai assés S  en ai mon ceur dolant et airé.
            Iamais ior de ma uie ne l  arai cler. - Sire che dist
            Aiol[s] car me donés Les cheuaus que uous dites que pris
            aués Conduire les ferai a mon ostel Car ie sui en la
            quisse auques naurés  Si m  en ferai garir et respasser.
            - Amis dist Loeys or les prendés. Cui qu  en poist ne cui
            non uous les arés  Car par uostre proeche sont conquesté.
            Il les fit en la plache tous amener .II.C. et .iiii. uins en a
            seurés  De trestous les millors qu  il pot trouer.
            Aiol[s] les fait conduire a son ostel Dont fu il par la uile
            molt esgardés Tout li saint en sonerent en la chité. Ne
            sara laidengiés plus ne gabés  Mais richement seruis et
            honorés Encor(e) rendra son pere ses hiretés. XCII
            Or se metent François el repairier. Encontre uont sergant et
            escuier Li uns se prist a l  autre a conseillier Di
            ua car uoi uenir le ceualier Qui nous a de no guerre si trait
            a cief Ainc mais si fais uasaus ne fu sousiel. Hageneus
            [en] apele dont sa mollier
          
             Dame Hersent dist il mal sons baillié. uous gabastes
            iehui che cheualier Sachiés que ces ranprones uous uendra
            chier. - Sire che dist Hersent car uos targiés Ie m 
            acorderai bien au cheualier. Ele s  en ua corrant com
            auersier  Par la porte s  en ist après s  en ui[e]nt
            Par de iouste le roi qui France ti[e]nt Ala saisir Aiol par son
            estrier  A sa uois qu  el ot haute prent a huchier
            Sire merchi por Dieu uos uoil proier. Ie uos gabai gehui al
            commenchier Or uous en ferai droit molt uolentiers Par
            .xiiii. toniaus de nos cheliers Tout plain[s] del uin d 
            Auçoire qui sont molt chier  Et .xiiii. bacons grans et
            pleniers  Qu  ai fait ciés Ysabiau ia caroier. Ançois
            qu  Aiols i uienge sont descargié. Quant Aiols entra primes
            dedens Orliens Meismes Loeys qui France tient De iouste
            lui cheuauce par amistié Sos lui trait son brac destre al col
            lachié Plus l  aime que nul home qui soit sousiel  Qu 
            il li a de sa guerre bien trait a cief. Aiols se regarda uit
            le portier Qui si l  ot a l  issir contraloié. Il [l  ]en
            [a] apelé et araisnié uous m  ouristes la porte miex uos en
            [i]ert. Par le resne li done .I. boin destrier  Et cil
            l  a encliné iusques as piés. Et quant li rois le uit molt en
            fu liés. Il apela Aiol par amistié  Si l  a par grant
            amor contralié Gentiex damoiseus sire par le mien cief
            
          
             Onques mais ne ui iou home sosiel Mautalent pardonast
            si uolentiers Qu  a ceus qui uous gaboient al commencier
            uous uoi ore doner les boins destriers  Et si lor pardonés
            trop uolentiers. Ses peusiés de Franche trestous cachier
            Et banir de ma tere et essillier Et ie l  otrieroie molt
            uolentiers. Aiol[s] respont com sages et afaitiés Et com
            hom qui estoit bien ensegniés Sire che dist li enfes bien
            le saciés Se ie uoloie ceus tous guerroier Qui gehui me
            gaberent al commencier  Dont ne me fauroit guerre ior
            desosiel. De uostre cors meismes fui laidengiés Bien
            uous oi parler de uo solier Encontre uos aroie mal gueroier.
            Quant li rois l  entendi molt en fu liés Il acola Aiol par
            amistiés Et puis l  a par amor assés baisié(s). Aiol[s] s 
            en part del roi et prent congié A son ostel ariere est
            repairiés Ciés Ysabel s  antain nel uaut laisier  Qui a
            la pouerteit li ot aidiet  Et il a la ricoise nel uaut
            laisier. Quant Aiols dessendi de son destrier  .u.
            cheualier li sailent a son estrier Qui le sieuent de gré et
            uolentiers Desor(e) mais ara il des escuiers  Et keus et
            senescal et boutelliers. Lusiane la bele deuant lui uient
             Et quant ele le uit si fort sainier  Del grant deul qu 
            ele en a pasmee ciet. Fille dist Ysabiaus car uos targiés
             Trop i aués torné uo(u)s amistiés
          
             Pensés tost bele fille qu  il soit couchiés. - Dame
            dist Lusiane molt uolentiers. L  enperere de Franche qui
            molt l  ot cier Li enuoia .c. liures de boin[s] deniers Et
            uint anas d  argent et dis d  or mier Car salee et forment et
            boin uin uiés Li fist tant a l  ostel acaroier Dont il
            pora bien paistre .x. cheualier[s] Et tenir de maisnie et
            costengier A son oste deliure tant gent loier Qui l 
            auoit honoré et herbergié .XXX. cheuaus li done tous des plus
            chiers Et uint anas d  argent et dis d  or mier Tous les
            bacons fist metre en son lardier Et tout le boin forment en son
            grenier Et les toniaus de uin en son celier  Et si mist
            en s  estable ses boins destriers. Dame che dist Aiol[s] li
            frans guerriers  Faites moi la chité toute cerkier  La
            contree enuiron et le resnié S  il i a gentil home ne
            cheualier Qui poi aient auoir et gaingié Par prison
            despendu et engagié Faitele a moi parler par amistié.
            De l  auoir li donrai qu  ai gaignié. - Sire che dist la
            dame molt uolentiers. Per son consel enuoie les messagiers
             Manda les gentiex homes les cheualiers  Les naturaus
            serians bien afaitiés  Cil i uienent de grei et uolentiers
             Ains le uespre en i uient .cc. et miés. .XXX. borgois
            manda des plus prisiés Si acroit les mantieus et le[s] dras
            chiers  Les bliaus trainant iusques as piés  Que li
            damoiseus done as cheualiers
          
             Et en après dona les boins destriers. Or tient Aiol[s]
            meisnie de cheualier  S  en seruira le roi qui Franche tient
            Encore en ert Elie[s] ses peres liés  Si en sera Makaires
            grains et ir[i]és. Les noueles en uont par le marchié  Et
            la sus el palais grant et plenier Le ua un[s] mes[agiers] le
            roi nonchier Que tel largeche maine li cheualiers. Quant
            l  entendi li rois s  en fu molt liés Son senescal (en) apele
            par amistiés  Se li a fait el bourc un ban noncier. Or
            m  entendés fait il franc cheualier  Marceant et borgois
            uos del marchié Qui les march[e]andies saués cachier Et
            uendés uair et gris hermine chier  Les haubers et les elmes
            et les espieus  Et les boins palefrois et les destriers
             Et l  or fin et l  argent et les deniers  Les bacons
            et les uins les poisons chiers Quanc  Aiol[s] uieut auoir li
            frans guerriers Enfressi a .i. an trestout entier Li
            faites a l  ostel tout enuoier  Et contés as sergans metés
            en brief Ne demandés Aiol .i. seul denier Li rois
            paiera tout molt uolentie[r]s. Quant li borgois l  entendent
            s  en sont lié Or seuent qu  il uauront bien gaingier.
            Aiols a pris .c. marcs de boin[s] deniers  Ses bailla .i.
            message et .i. destrier Et uns dras d  escarlate riches et
            cier[s]  Foré furent d  ermine iusques as piés Son oste
            les enuoie droit a Poitiers C  un anel li dona par amistiet
             Le chemise et les braies dont ot mestier.
          
             Li mesages s  en torne sans atargier Qui fu preus et
            cortois et afaitiés. Or a il tant esré et cheuaucié(s) Que
            il uint en .u. iors droit a Potiers. Forment s  en est penés et
            trauilliés  Tant a quis le borgois quel troua bien
            Aiol[s] li ot nomé et ensengié. De Dieu le salua le uoir del
            ciel Et d  Aiol son signor qui molt l  ot chier. De soie
            part li done le boin destrier Et après les .c. mars des boins
            deniers  Et les dras d  escarlate qui mol sont chier. Li
            borgois les rechut molt en fu liés. XCIII Li borgois de
            Poitiers les deniers prist Et les dras d  escarlate si les
            uesti. Puis mande ses parens et ses amis Quant il furent
            ensemble si lor a dit Signor por amor Dieu qui ne menti
             Remembre uos encore del bel mescin A le lanche enfumee
            a l  escu bis Et a l  elme enrungié al bai ronci  Que
            ueistes passer l  autrier par chi Molt ert poure de dras nus
            et despris  Qar les gens le gaboient de son ronci Iel
            uous oi gaber et escarnir. Gentieus hon me sambla pitié m  en
            prist Çaiens le herbergai por bien le fis Chemise et
            blanches braies li fis uestir  Mon anel li donai al departir.
            Molt est boins cheualiers preus et ardis Or a [a] grant
            plenté et uair et gris  Et uaillans saudohiers a lui seruir.
            Le conte de Boorges l  autre ior prist  Et .iiii. cheualiers
            tous seus ochist
          
             Et fina une guerre roi Loeys Dont onques mais ne pot a
            fin uenir. .C. mars m  a enuoiés de paresis Et ceste
            riche reube que i  ai uesti Et che corant destrier que ueés
            chi. Signor ie le uous moustre si le uos di Qui a
            preudome sert tous est gari[s]. Et cil ont respondu Bien
            aués dit. Et Makaires s  en ua a Loeys  Coiement l 
            araisone se li a dit Mauais consel aués boins rois gentis
             Que ce garçon aués mis en tel pris Tout le premerain
            iour que il uint chi De cheuaus li donastes .[x]iiii. uins
            De trestous les millors des plus eslis Que uo François
            auoient en l  estor pris. Mais tant est souduiant et de mal
            uis Mal ait quant il en daigne un retenir Mandés a les
            frans homes de cest pais  Si lor a tous donés et departis.
            Or mande les borgois de uostre chit  Si acroit et manteus et
            [uair et] gris  Et piaus et peliçons a grans estris
            Ses fait communalment tous departir Ains n  en ueut a son
            eus nul detenir. Ia n  ert chis ans passés ne acomplis
            Qu  il les fera uenir si a merchi Qu  il sera rois de Franche
            poestis  Et uous desiretés poures mendis. Se uos me
            creés roi par saint Denis  Demain l  encacherés de uos
            pais. Qu  en aués uos a faire que fait il chi - Tais
            glous lai moi ester dist Loeys  Fieus a putain pariures
            Dieu mentis
          
             Onques en ton uiuant bien ne fesis. Che li uient de
            nature et de boin lin Que il aime frans homes et met en pris.
            Tel home m  as tolu dont sui maris Elie mon serouge le duc
            gentil Me fesis tu cachier de ces pais. Or est en autre
            tere remés caitis Ma seur en est kaitiue s  en sui plus uis.
            Ie ne sai en quel tere il est fuis Cis est de son linage si
            com ie quic  Que il m  a de ma guerre bien trait a fin
            Car pleust ore a Dieu qu  il fust ses fis Et qu  il fust
            acointiés ore enuers mi Ses honors li rendroie ia a tenir
            Gonfanonier[s] seroit de mon pais  Si aroit mon roiaume tout
            a baillir. Adont par fu Makaires forment maris A poi que
            il de deul n  esrage uis. XCIu Aiol[s] a pris .c. liures
            d  orlenois Et deus paires de reubes fait a orfrois  Ses
            mist en une male qu  iert de coruois Assés i mist uelous et
            couertoirs  Et riches dras en lit que il auoit Et or fin
            et argent et autre auoir(s). Sor .i. ceual le torse corant
            norois Son pere les enuoie par .i. borgois. Il li a fait
            iurer sor sains .iii. fois Pardes(o)us les reliques de sainte
            crois Ia nel descouera de son consoil  Ne ne dira parole
            dont pis li soit. Li mesagiers s  en torne qui fu courtois
            Aiol[s] le conuoia dessi a Blois. Tant a fait par la tere de
            ses uoloirs Que molt durement l  aiment tout li François.
          
             XCu Li messagiers sen torne tost et esrant. Il fu
            preus et cortois et molt uaillant Torsé ot les .c. liures sor
            l  auferant. Il a trespassé Blois premierement Et est
            uenus a Tours la chité grant. Si a fait ses iournees ie nen
            sai quant Tout son chemin esra plenier et grant  Et uint
            a le capele de Mongaiant lleuc troua Elie le gentil franc
            Et se gente mollier al cors uaillant L  ostel li demanda de
            maintenant Sire herbergiés moi por Dé(x) le grant 
            Por le premiere ioie de Belleant Dont nostre sire fu
            aparissant. - uolentiers dist Elies uenés auant. Li
            messagiers dessent de maintenant Iouste le duc s  asist desor
            .i. banc. Ia li dira noueles de son enfant Dont il ara son
            ceur lié et ioiant. XCuI Li messagier[s] dessent qui fu
            preudom. Elies l  apela mist le a raison Maistre che
            dist Elies dont estes uous - Sire ie suis d  Orliens le
            maistre bourc. - ueiste[s] .i. mien fil biaus amis dous 
            Un enfant de boin aire s  a non Aiols Ie li cargai mes
            armes et mes adous Si l  enuoiai en Franche a le roi court
             Mais molt i ala poures et besoignous Et desgarnis de
            dras et soufraitous. Ne sai se a nul ior mais le uerons.
            - Certes dist li messages che sauons nous. Molt est
            boin[s] cheualiers uos fiex Aiols Le conte de Boorges prist
            l  autre ior .IIII. cheualiers autres ochist tous sous
          
             Bien l  aime Loeys l  enperreour Plus que nesuns des
            autres de sa maison. Ches[t] destrier uous enuoie de grant
            ualor  Et de deniers .c. liures que iou ai tous. Quant
            l  entendi Elies li gentiex hon  Ne se tenist de plor por
            tout le mont. Il ploura de pitié et de douçor Entre lui
            et Auisse grant dolor font. XCuII Quant la dame ot parler
            de son bel fil  Del ceur qu  ele ot el uentre iete .i.
            souspir  Et ploura tenrement des iex del uis Di moi
            frere message se Dex t  ait  Parla onques mes enfes a Loeys
             Et s  en la maistre court onques se mist Il s  en ala
            molt poures nus et mendis. - Oil dist li messages se Dex
            m  ait Molt est boins cheualiers Aiols uo[s] fis Le
            conte de Boorges l  autre ior prist  .IIII. cheualier[s]
            autres le ior ochist Et fina de sa guerre roi Loeys Dont
            onques mais ne pot a chief uenir. Che destrier uous enuoie
            corant de pris Et de deniers .c. liures de paresis  Et
            de dras plaine male pour reuestir Et uos et son chier pere le
            duc gentil. Il prent le grant auoir se li rendi Auisse
            la ducoisse le requelli. Li mangiers fu tous prest si com s  en
            uint Assés orent pain d  orghe aigue del riu Il ne
            uiuoient d  el en ces pais. Quant il eurent mengié si font les
            lis Mais si grande pouerte les ot souspris  Li messages
            n  o[t] kieute neis un cousin  Fors la mosse del bos qu  il
            estendi  Et a saisi .i. grés c  a son cief mist Il se
            torne et retorne ne pot dormir
          
             Dessi a l  endemain qu  il esclairi. Li messages saut sus
            tous estordis  Molt li deulent les os por le dur lit.  Il
            iure Dameldé qui ne menti Si i  estoie ore en Franche en mon
            pais  Iamais en ceste tere ne quier uenir. Molt a lonc
            tans esté cis dus kaitis Bien deuroit trestout ceus de mort
            air Qui si l  ont de son resne a tort fors mis. Ne uous
            esmaiés mie frans dus gentis Ia nert cis ans passés ne
            acomplis Que uous arés tout quite uo pais. Il ist de l 
            hermitage s  a congiet pris  Enfressi c  a Orliens tost s  en
            reuint. XCuIII Or fu Elies riche et sa mollier(s) 
            Et li mès est en France repairiés Aiol[s] le uoit uenir molt
            en fu liés Il est alés encontre se l  a baisié  Demande
            de son pere com se contient Et cil respondi Sire en nom
            Dieu bien Mais forment est li ber afebloiés Por amor
            Dieu uous prie que li aidiés. - uolentiers dist Aiol[s] par
            le mien chief Mais ie te uoil desfendre dire et proier
             Si com tu uieus iohir de m  amistié  Ia com uiue mon
            pere ne dites nient A borgois n  a sergant n  a cheualier
            Ne a nul home en tere qui soit sousiel. - Non ferai iou biaus
            sire par le mien cief Ia nel dirai a home qui soit sousiel
             A neueu ne a oncle ne a mollier Ançois me laisseroie
            mal atirier. Aiols fu preus et sages et ensengiés Sa
            deserte ne uaut pas oublier
          
             .II. mars d  argent li done et .i. destrier Or a de sen
            seruiche molt gent loier. XCIX Or fu Elies rices et
            asasés. Aiol[s] fu a Orliens la fort chité  Forment l 
            aime li rois nient nel het  Makaires de Losane nel pot amer
            Fel fu et fiers et fors grains et irés Ne sai quel[s] uis
            diable[s] li fist penser Qu  autressi ot son pere desireté.
            Che fu a Pentecouste el tans d  esté Que li rois tint sa court
            a grant barné Assés i ot demaines princes et pers.
            Aiol[s] li fieus Elie sert au disner Makaires de Losane en fu
            irés  Quant il uoit le uallet si amonté. C Molt par
            fu grant la court que li rois tint Assés i ot demaisnes dus
            et marcis Aiols li fiex Elie les sert del uin. Atant es
            uous .i. mès des Sarrasins Que li rois de Nubie i ot tramis
            Tornebeuf l  apeloient en son pais. Onques plus hideus hom[e]
            nus hon ne uit Il auoit l  un oel grant l  autre petit 
            N  auoit nul drap sor lui n  ert pas uesti[s] Il cort plus
            tost a pié que un[s] roncins Il portoit une mache de fust
            cainin  .CCC. claus i auoit de fer massis Onques Dieus
            ne fist home grant ne petit  Se le mache trouast en .i. lairis
            Qu[e] a paine a .ii. mains le remuist. uenus est a Orliens le
            maistre chit Qui dont ueist les gens por lui fuir Et
            dames et pucheles as cors gentis
          
             S  apuioient al mur por lui ueir  Et Tornebeuf s  en
            torne ainc n  i pris fin Iusc  a le maistre sale roi Loeys.
            Onques n  i ot portier n(e)  huissier de pris Qui les huis li
            ossast contretenir. L  enperere de France al mangier sist
            Lors a pris[e] le make li glous qu  il tint Si le fiert a .i.
            marbre quel fait croisir.  Ains n  i ot cheualier ne
            tressaillist  Meismes l  enperere qui Franche tint Quant
            il regarde Aiol en mi le uis  C  est cil de ses barons u plus
            se fit. CI Molt est grande la cort plaine la sale
            Assés i ot de princes et de barnage. Atant es le gloton cui Dex
            mal face Il a leué en haut sa grande mace  Si le fiert a
            .i. marbre qu  en croist la sale. Ains n  i ot cheualier qui n 
            en tressaille Aiol[s] deuant le roi tenoit .i. madre
            Isnelement l  asist desor la table. uenus est au glouton dist
            lui en haste Trai toi en sus lechieres Dex mal te face
            Ne faire nul desroi par ceste sale Ia t  aroi[e] batu si com
            un asne. Et respont Tornebeuf Ie sui message Al fort
            roi Mibrien celui d  Arabe  Qui m  a chi enuoié a ceste
            marche Ia dirai par mon cief tout mon message. CII
            - Amis che dist Aiols es messagiers Di dont de tes
            noueles que uieus que quiers - Ie suis mès de Nubie roi
            Mibrien Si ne doi auoir garde ne mal ne bien  Ne doi
            estre batus ne laidengiés. Il m  a a Loeys cha enuoié(s)
          
             Si dirai mon message de cief en cief Ne lairoie por
            home qui soit sousiel. - Amis che dist Aiols uieus ains
            mengier Et respont li messages I  en ai mestier. Il
            iete ius sa make puis si s  asiet. Aiols le fist seruir .ii.
            cheualiers Li uns li porta l  ague tout de premier  L 
            autre porta toialle por essuier Aiol[s] li fist porter .u.
            pains entier[s]  De trestout le menor sans nul dangier 
            Se peust .i. uilains bien aaisier  Et .ii. hastes de porc lonc
            de .ii. piés  Une grue et .ii. gantes et .iii. plouiers
            Et un anap de madre d  un sestier Li fist Aiol[s] porter plain
            de uin uiés Dont manga li lechieres qu  en ot mestier 
            Si a son grant anap trestout uuidié Deus oes ne ualut mie tous
            li reliés. Amis che dist Aiol[s] ueus tu mais riens
            Et respont li paiens Il m  esta bien. Il saisi sa grant make
            et saut en piés Ia dira son message sans atargier. CIII
            Quant li glous ot mangié en piés sailli uenus est a se mache
            si le saisi. Aiol en apela se li a dit Dites frans
            damoiseus u  st Loeys  L  enperere de Franche de Saint
            Denis - Amis che dist Aiols uoi le [i]chi A ces
            grans piaus de martre a cel hermin Cil franc baron le
            seruent que tu uois chi. Esraument li escrie quant il le uit
            Sire dist Tornebeuf fai moi oir  Entendre et escouter
            par ta merchi  Tant qu  aie mon message conté et dit.
            Oiés et escoutés que ie chi quis Che mande Mibrien[s] li
            Arabis
          
             C  a tort portes corone iel contredis Et mieus uaut
            Mahomet et Apolins Que ne fait li tien[s] Dieus que uieus
            seruir Et a tort tiens la terre que Karles tint. La
            bataille te mande s  en es garnis  A l  issir de Gasconge a
            Mont Olis Ne te laira chastel ne tour ne chit Ne maison
            ne recet ne planteis. Quant l  entent l  enperere s  en fu
            maris Honte en ot por François qui l  ont oi. .IIII.
            sergans apele si lor a dit Prendés tost cel gloton cel foi
            menti  Copés li tost le nés en mi le uis  Le destre
            oel li creués si soit honis El despit Mahomet et Apolin.
            Quant li François l  entendent si l  ont saisi Par le
            commandement roi Loeys L  abatent contre tere trestout souin
            Un grant huis li geterent desor le pis A lor tranchant
            coutiaus d  achier bruni(s) Li copassent le nés en mi le uis
            Et creuaissent .i. oel pour lui honir Entr  eus se fiert
            Aiols si lor toli. A son ostel l  en maine si l  a guari
             Bien l  a fait et baignier et reuestir De chemises de
            braies de blanc cai[n]sil Un mulet afeutré tres bien garni
            Li a fait amener a son plaisir Se li dona .c. sous al
            departir Se li a fait iurer et bien pleuir Quant il uenra
            el resne as Arabis Que ia ne mesdira de Loeys. Il se met
            en la uoie tout son chemin  Dessi a Panpelune se reuerti
            Tant a fait de iornees que il i uint. Lié en furent paien quant
            il paruint  Après la ioie furent grain et mari.
          
             Mibrien[s] l  en aresne se li a dit Tu uiens molt
            achesmés et bien garnis Por Mahomet qui t  a si reuesti
            Fus tu en douche Franche c  or le me di Comment se contient
            ore roi[s] Loeys Et respont li messages Molt est gentis
            A meruelleus barnage se fait seruir Ne peut nus hom en tere
            son coust sofrir. Ie li dis mon message sans contredis
            A François me fist prendre tost et saisir Et contre tere
            abatre trestout souin Un grant huis me geterent desor le pis
            A lor coutiaus trenchans d  achier bruni(s) Me trenchasent le
            nés en mi le uis El despit Mahomet et Apolin  Ne fust
            uns damoiseus frans et gentis Qui nouelement a garnimens pris
            Franc l  apelent Aiol iouene mescin Mieus [est] que tout li
            prinche qui or sont chi Le conte de Boorges l  autre ior
            prist Et afina la guerre roi Loeys Dont onques mais ne
            pot a fin uenir François en font signor en lor pais Par
            le commandement roi Loeys. Il iure Dameldé qui ne menti
            Qu  il mandera ses homes et ses amis Si te uenra requerre en
            ces pais  Ne te laira chastel nul a tenir Ne maison ne
            recet ne plaisceis Un grant carcan de fer a claus massis
            Te fera metre el col si com il dist Puis t  en menra an
            Franche a Saint Denis  La te fera ardoir a grant essil
            Se ne uieus en Dieu croire de paradis Qui fu nés de Marie et
            hom nasqui(s). 
          
             Honte en ot Mibrien[s] li Arabi[s] Por l  amor des paiens
            qui l  ont oi Il tenoit en sa main un dart forbi Ia l 
            en eust feru et mal bailli Quant paien li tolirent si l  ont
            saissi. Signor che dist li rois bien m  a trai Or
            oiés del glouton com a menti Por nient ne l  a on mie si bien
            uesti Il n  a [pa]s son message a droit furni. Or iure
            Mahomet et Apolin Ne garira en Franche rois Loeys Ains
            manderai mes homes et mes amis Tant qu  en aie asamblé .cccc.
            mil Si m  en irai en Franche a Loey  Si prenderai
            Orliens et puis Paris  Estanpes et Biauais et Saint Denis
             Hainaus et tout Braibant et Canbresis Quant le ual de
            Soison[s] arai conquis  A Ais a la chapele que Karles tint
            Me ferai coroner a mes amis. Or oiés del glouton del Dieu
            menti uantés est de folie che m  est auis Se Dieu[s]
            garist Aiol l  enfant gentil  Ia n  ert li mois passés ne
            acomplis  Tel cenbel li fera en son pais Dessi a
            Panpelune sa boine chit Dont il ara son ceur grain et mari
            S  en amenra sa fille o le cler uis. Chi le lairons ester des
            Sarrasins Et des fieres uantanches que li glous dist Si
            uos dirons auant de Loeys  D  Aiol et de Makaire le Dieu
            menti. Molt par est grans li court que li rois tint
            Droitement a Orliens sa boine chit Assés i ot demaisnes dus
            et marchis
          
             Un cor[s] i ot wagié et arami Dont le ior fu Makaires
            molt entrepris  Com uous porés entendre se iel uos di.
            CIu Che fu a Pentecouste a le roi court Que Loeys de
            Franche fist faire .i. cor[s]. E Dieus tant boin destrier i ot
            le ior Marchegai ne fu mie de[s] noellors Aiols i mist
            le frain qui l  ama mout Il le traist en la plache uoiant aus
            tous Al pan de son hermine li tert le front  Le col et
            les espaules et le crepon.  Amis dist l  enperere molt
            estes prous uenés ent cha seoir de ioste nous. Makaires
            de Lossane en fu irous Fel fu et fier[s] et doines et
            traitors Loeys apela par grant iror Sire drois
            enpereres ne faites prou Or sont li auolé miex en uo court
            Que ne sont uo neueu ne li millor Cis garchons uint en
            France poures et lous  Sachiés qu  il s  en ira un(s) de ces
            iors Se d  aucun de uos pers paine uos sort  Si
            remendra li paine toute sor nous. Se Francois m  en creoient a
            icel ior  Il uos lairoient Franche toute par uous Ia n 
            en arés aie ne nul secors  Qu  en tel point aués mis cel
            leceour .XIIII. [uins] cheuaus tous des millors  C 
            orent François conquis en cel estor  Li donastes uos sire
            le premier ior. - Tai glous dist Loeys l  enpereor 
            Fil a putain traitres fel enuious. Ia ne t  amerai mais a
            nes .i. ior Tu encachas Elie de ses honors
          
             Or est en autre tere ie ne sai hou  Escaitiués del
            resne o ma serour. Aiols le regarda s  en ot irour. Cu
            Aiols li fieus Elie fu molt dolans Des contraires Makaire le
            souduiant Plus le het que nul home qui soit uiuant
            uolentiers s  i mellast de maintenant Mais n  ert pas
            acointiés a ses parens  Ne nel connoist encore li rois des
            Frans  N(e)  il ne uieut son corage iehir de niant Tant
            qu  il ait fait bataille et estor grant Et guerres afinees
            deuant le[s] gens. Porquant il li respont cortoisement 
            Sire porcoi m  alés si fort blamant Se ie uous ai forfait
            ne tant ne quant  Ie uous en ferai droit par auenant
            Prest en sui et garnis uoian[t] les Frans Et se uos enuers
            moi d  ui en auant Me dites nule cose qui soit nuisant 
            Il m  en pess[er]a molt iel uos creant. . - Tai glous che
            dist Makaires ne parlés tant Car molt tost te feroie grain
            et dolant. uostre cheuaus n  est mie des miex corans L 
            autre ior nen ert mie si rabiant  Ains resambloit ronchin a
            paisant  Destelé de kerue las recreant  Et si uos en
            gaboient .ccc. enfant Anqui sera au cour[s] des plus
            taisans. Quant l  entendi Aiol[s] s  en fu dolant. CuI
            Aiol[s] li fieus Elie fu molt maris Des contraires Makaire qu 
            il ot ois Sire porcoi blamés a tel loisir Ne moi ne
            mon cheual che poise mi Et quanque uous mesdites m  esteut
            oir.
          
             uos estes riches hom ie sui un[s] bris Mais del ceual
            me poise c  aués laidit Il est et biaus et cras et bien
            garnis  Si n  en a nul millor en ces pais Fors
            seulement le uair roi Loeys. Sire chelui ne uoil mie aatir
            Chou est mon droit signor nel uoil laidir Mais encontre le
            tien bien l  aatis Por une liewe corre tout .i. chemin
            Et se li miens peut uaintre si me pleuis .M. mars de blanc
            argent et .c. d  or fin  Et del destrier a faire tout mon
            plaisir Se li tien[s] uaint le mien iel fac ausi. - Par
            mon cief dist Makaires ie l  otri Sor tel crestienté com
            Dieus me mist. Es uos le cour[s] gagié et arami Dont puis
            mut en la court si grans estris Dont furent mort .c. home(s)
            uoire .uii. uint. Par foi or esta bien dist Loeys S 
            Aiol[s] pert Marchegai tous sui garis  Que ie l  en donrai
            senpre u .u. u sis De trestous les millors de ces pais
            Il m  a de ma grant guerre bien trait a fin. Adont par fu
            Makaires forment maris. CuII Or fu li cors gagiés et
            afiés  Et Loeys a fait ses cors soner  Ses olifans
            bondir et acorder. Hé Dieus tant boins cheuaus i ot mené
            Sor[s] et bais et bauçans et pumelés Marchegai ne fu mie des
            mains loés. Aiols i mist le frain si est montés Molt
            tost en est uenus a son ostel Ciés Ysabel s  antain en est
            alés 
          
             Lusiane sa fille l  a apelé. Ele li court encontre por
            demander Comment est del cors fait que pris aués -
            Bele che dist Aiol[s] bien le uerés Ançois que li solaus
            soit esconsés. Aubregon et cuirie a leus combrés De
            traison se crient li bachelers Maintenant l  a uestu et
            endossé  Et après une cote de grant cierté De uermel
            escarlate li pan sont lé Çaint une grant espee al puin doré
            Si par desous le cote que point ne pert  Et iure Dameldé de
            maiesté Teus me pora anqui orgeul moustrer  Ia aual a
            cel cors en mi che prei  uos m  i serés compaing al
            deseurer. Au cors en est uenus tous abriués Par de ioste
            Makaire s  est arestés Tant que Loeys fist les cors soner
             Ses olifans bondir et acorder. Qui dont ot boin ceual nel
            pot celer Cascuns uoloit le sien mieus esprouer. L 
            enperere meismes estoit es pres Quant il les uit de core bien
            aprestés  A haute uois s  escrie Baron montés Cil
            qui ançois uenra en la chité Et sor le pont de Loire pora
            monter  S  il en a tesmongaie de mon barné  Ill aura
            gaingié et conquesté .M. mars de blanc argent et .c. d  or
            cler  Et des cheuaus fera sa uolenté. Adont parla
            Aiol[s] comme senés Il a dit a Makaire uous mouerés
            uous estes riches dus de parentés  Ie sui uns hom(e)
            estrange d  autre resné  Si sui uenus al roi por saudoner
            Et por chou s  il uos plaist que miex ualés
          
             uous ferai auantages par ma bonté(s) Un grant arpent de
            terre mesuré Ançois que ie m  en meue d  en mi che pré.
            S  adont uos puis ataindre ne trespaser  Si diront cheualier
            et bacheler Que ie uos arai fait molt grant bonté. - E
            glous che dist Makaires li desfaés  Com tu par es traitre et
            pariurés Bien sés honir franc home(s) et uergonder.
            Adont parla Aiol[s] comme senés Sire che dist li enfes
            grant tort aués Trop laidement uos ai oi parler  Si
            ne uos uolés onques amesurer Ne porquant l  auantage uos ai
            doné Ia nel uos retanrai mais ore alés. Dont s  en
            torna Makaires li desfaés  Al bruit esperonant tout abriués
             Aiol[s] se tient tous cois en mi les prés Tant c  un
            arpent de tere ait trespassé  uoire plus s  il uenist al
            mesurer. Et quant le uoit li rois molt fu irés Il apela
            Aiol par grans fiertés uasal dist l  enperere quel en
            ferés Lairés uos ent Makaire ensi aler S  il peut
            ançois uenir en la chité Et sor le pont de Loire puisse
            monter  L  auoir uaura auoir tout conquesté  Et i  ere
            molt dolant se le perdés. - Sire che dist Aiol[s] ne uos
            doutés Tant m  afi iou en Dieu de maiesté Et en che
            boin ceual que chi ueés Que tost l  arai ataint et trespasé.
            Il broche Marchegai par les costés Des esperons a or bien
            amorés Si que le sanc uermel en fait uoler
          
             Et Marchegai l  enporte par grant fierté Qui li ueist
            les autres tous trespaser Il fait les pieres fendre et fu
            uoler Que les esclos en fait estincheler  Les grans et
            les petis tous trespasser uenus est a Makaire si l  a outré.
            Et quant Aiol[s] uint outre qu  il ot passé  Fierement le
            regarde si a crié Sire che dist Aiols car uos astés
             uostre corant destrier(s) esperonés uenés .i. poi plus
            tost se uos poés  Car che uous di ie bien par uerité
            Se uous uenés si lent uos perd[e]rés. Aiol[s] li fiex Elie a
            tant alé Que il uint a le porte de la chité Desor le pont
            de Loire s  est arestés  Et regarda ariere deuers les prés
            uit les cheuaus de Franche tous arestés  Mais li destrier[s]
            Makaire est si menés Qu  il ne se peut mouoir ne remuer
            Par gas i sont uenus cis baceler  Sel uont batant de fust et
            de tinés  La coe li manachen[t] a recoper Et recreant
            ronchi l  ont apelé. Aiols fu a Orliens la fort chité
            Cheualier et borgois l  ont esgardé  Et dist li uns a l 
            autre Molt est chis ber Molt par l  a bien Iesu enluminé.
            Mieus samble Karlemaigne que home né Ie quic qu  est del
            linage del parenté Car pleust Dameldé de maiesté Que
            Makaires eust le cief caupé Et fust as uis diables tous
            commandés  Et cis eust de Franche la duceté Que tint li
            dus Elie qui tant fu ber. E Dieus com il seroit bien recetés
            Quant il si par tans maine tel barné.
          
             Atant euous Makaire tout airé  Et tenoit .i. baston
            grant et quarré  S  en uaut Aiol l  enfant .i. cop doner
            Mais Aiol[s] trait l  espee al puin doré Qu  auoit desous sa
            cote estraint li ber Sore li est courus par grant fierté
            Ia li eust del bu le cief seuré Quant l  a rescous Bernars et
            Guinemer[s]  Sanses et Amori[s] et dans Quarés Tornés
            sire ne faites laisiés ester. Makaires est forment
            enparentés  Il est dus de Losane le fort chité uessi
            son grant linage tout asamblé. Ia uos aroient mort et afolé
             uos n  en poriés mie uis escaper. Quant l  entendi
            Aiol[s] molt fu irés. Il set bien qu  il li dient la uerité
             Un poi s  est trais ariere li bachelers Quant des consaus
            son pere li est membré(s) Et des castiemens del gaut ramé.
            Uns des neueus Makaire i est alés Fieus fu de sa seror ch  oi
            conter Cheualier[s] fu nouiaus et adoubés Manechier ot
            son oncle s  en fu irés N  osa enuers Aiol as puins aler
            Quant il le uit tenir le branc letré  Il saisit un espiel gros
            et quaré C  uns escuiers tenoit en mi le pré Si en ala
            Aiol .i. caup doner Deuant en mi le pis l  a encontré 
            La cote d  escarlate a despané Mais li haubers l  a [bien] de
            mort tensé Que il auoit uestu et endossé Il brise son
            espiel si l  a froé. Aiols li fieus Elie se tient li ber
          
             Encore tenoit il son branc letré S  en ala le gouton .i.
            caup doner  Amont par mi le cief l  a encontré  Enfressi
            que es dens li fist couler  Que mort l  a abatu et crauenté
            Outre fait il lechieres n  i garirés Comment que li
            plait prenghe chi remanrés Iamais s  o[n] ne uos porte ne
            leuerés. A uos me sui paisiés et acordés Or ai mains d 
            anemis en ce resné Dieus me consaut des autres par sa
            bonté. Et quant che uoit Makaires s  en fu irés A sa
            uois qu  il ot haute prist a crier Ou estes uos dist il
            mes parentés uos qui de moi tenés bours et chités 
            Dont n  aués uous ueu cest auolé  Qui mon neueu m  a mort et
            afolé Et a mes ieus uoiant l  a chi tué  Se il uis en
            escape bien peut uanter  Tous les iors de sa uie s  en peut
            gaber. Et cil ont respondu N  en peut aler. Plus
            furent de .l. d  un parenté Des neueus Guenelon et de Hardré
            Et des pare[n]s Makaire le desfaé. Aiol corurent sus par grant
            fierté Mais il n  eurent nul[e] arme la aporté  Qu  il
            quidierent Aiol as puins combrer Mais il tenoit encore le
            branc letré. Ens es parens Makaire s  est mellés  A
            destre et a senestre prist a capler Cui il consieut a cop ne
            peut durer  Ia mar mandera mire pour lui saner. Plus en a
            de .xiiii. ileuc tués Li saudoier Aiol l  ont esgardé Cui
            il auoit l  auoir abandoné 
          
             Et dist li uns a l  autre Car esgardés De cel franc
            cheualier de grant bonté  Com il a le ceur plain de grant
            fierté Molt desfend bien son cors a saueté Et ia li
            somes nous sor sains iuré Que ia ne li faurons en notre aé.
            Par foi nous somes ia tout pariuré Quant si li corent sus
            deuant no nés Car li alons aidier se uos uolés. Plus
            furent de .l. des bachelers Qui saillent as maisons et as
            ostés  Et requirent bastons fus et tinés Et rois espieus
            trenchans et brans letrés. A l  estor repairierent tout
            abriué(s)  Grans cos et me[r]uellous i ont donés  La
            secourent Aiol par grans fiertés La ot maint cheualier mort et
            nauré(s) Li rois i uint corant por desmeler. CuIII
            Loeys ot la noise si grant et uoit. Il escrie ses homes
            Prendés le moi Gardés que cis traitre ne me foloit I 
            en ferai me iustiche se uous n  en poist  Selonc chou qu  il
            se maine a tel desroi. Et François li ont dit uous aués
            droit. CIX François i sont uenu communalment Et
            saisirent Makaire de maintenant Tous li ont desronpu ses
            garnimens. Loeys iure Dieu omnipotent Ia n  istra de
            prison en son uiuant S  Elie mon serouge uif ne me rent.
            Fieus a putain lechieres fel souduiant Deliurés tost Aiol
            .m. mars d  argent Et l  or que li eus mis en couent.
          
             - Sire che dist Makaires qui le desfent Tant li
            donrai destriers et garnimens L  acord[anch]e en ert faite a
            son talent. CX - Sire che dist Makaires por Dieu
            merchi Tant li donrai destrier et uair et gris L 
            acordanche en ferai a son plaisir. Puis irai a Lossane dont ie
            ui(e)ng chi Iamais ne quirc entrer en ces pais. - Tais
            glous dist l  enpereres n  est mie ensi Iamais en ton
            uiuant n  iras de chi  S  Elie mon serouge ne me rens uif.
            Fieus a putain pariures fel Dé(x) menti[s]  Tu l  encachas
            a forche de ces pais  Si le fesis de Franche a tort bannir.
            CXI Loeys apela contes et dus Si lor a escrié a molt
            grant hu(s) Prendés moi che glouton che Dieu pariur 
            Sel ietés en ma cartre el font la ius. Et il si fissent
            senpre n  atargent plus. Li saint sonent as uespre[s] si i
            uont tuit Par toute la chité leua li bruis Che dient qu 
            al cor[s] furent qui l  ont ueu  Li boin[s] destrier[s] Aiol
            a tout uencu. CXII Li rois ist del moustier se gent
            après  Et prist l  enfant Aiol par le mantel. Che dist
            roi[s] Loeys al damoisel Des cheuaus c  as uencus m  est il
            molt bel Or serés compaignon uous et Iobert  Ylaires
            ert li tiers de Saint Lambert L  autre ior m  en proierent a
            saint Marcel. - Sire che dist Aiol[s] si com uous plest
            Des que uous le uolés molt m  en est bel.
          
             CXIII Aiols fu cheualiers preus et cortois Ylaires
            et Iobers fu molt adrois  Si se sont compaignié deuant le roi
            Sor sainz se sont iuré pleui par foi  Que l  uns ne faura l 
            autre por riens qui soit. Baron dist l  enperere or estes
            troi Or poés uos ma guerre miex maintenoir Et faire par
            ma tere tout uo uoloir. A uous m  an cleim fait il baron
            François Sarrasin me demainent a grant belloi Et sont a
            Panpelune iel sai de uoir. Un[s] paien[s] le dist chi que
            bien en croi  Si me ui(e)nt desfier deuant François 
            Cuidés uos dont signor que ne m  en poist Signor franc
            cheualier qui m  i iroit  Certes qui cest message me
            furniroit  Tous les iors de ma uie mon gré aroit  Et
            desist Mibrien qu  il m  atendroit Et laisast moi ma terre
            bien feroit. Dont se teurent Normant et Hurepois Et
            Flamenc et Berton et li François Mal ait cil qui s  osast
            leuer des dois  Tant doutent Mibrien cel riche roi. Aiols
            li fieus Elie fu molt cortois  Qui ses compaignons traist en
            .I. recoi. CXIu Aiols en apela ses compaignons 
            Entendés fait il cha signor baron. Dont n  aués uous oi
            del fil Karlon  Qui s  i s  est dementés uoiant aus tous
             Que Sarrasin li tolent tout a bandon L  onor que
            conquist Karles a esperon Et sont aparellié car i alons.
            Des crestiens ochient a grant fuison  Et dames et puceles et
            enfançons. Signor por l  amor Dieu car i alons
          
             Nos ceuaus et nos armes i conduisons Et soions en la
            tere s  i seiornons. Par le mien ensiant ia n  en uenrons
            Tant c  arons fait bataille uers les felons Dont par la tere
            ira molt grans renons. Et cil li respondirent par grant amor
            Sire a uostre plaisir nos en ferons  Car ia por nule riens
            ne uos faurons Mais faites uo uoloir nous l  otrions.
            CXu Li troi baron repairent quant orent consellié Si sont
            assis es rens des barons cheualier[s]. Encore se demente li
            rois qui Franche tient Baron dist l  enperere par les
            sains desosiel  Dont ne trouerai iou en ma cort cheualier
            Qui uoist a Panpelune mon message nonchier Encor se teurent
            tout Alemant et Baiuier  Et Normant et Breton et Flament et
            Pohier Mal de(l) cel qui osast ne leuer ne drechier 
            Tant doutent Sarrasins et cel roi Mibrien. Aiol[s] li fieus
            Elie est saillis sus en piés En trestoute la cort n  ot plus
            bel cheualier Ne nul miex acesmé ne mieus aparellié Ne
            mieus sache parolle a preudome nonchier. Deuant le roi de
            Franche s  en uint ester en piés  Si hautement parla que on l 
            entendi bien Sire drois enpereres faites pais si m  oiés
            Sarrasin uos gueroient si en estes iriés  Et sont a
            Panpelune par forche hebergié(s). Iou et mi compaignon qui
            molt font a prosier Que uos m  aués biaus sire donés et
            fianciés  Irons a Panpelune uo message nonchier Et de
            la uostre part uo tere calengier. - Amis che dist li rois
            ne peut estre otroié(s) uos m  aués de ma guere richement
            trait a cief  Ne uos uauroi[e] perdre por la chité d 
            Orliens
          
             Assés trouerai mès qu  i uaurai enuoier. - Sire che
            dist Aiol[s] ne plache a Dé(x) del ciel Que ia en lieus de
            moi i soit autre enuoiés Car nus ne se doit faindre de son
            signor aidier A cel[e] eure qu  il uoit qu  il en a le
            mestier. - Amis che dist li rois tant su ie plus iriés.
            Or me poés dont dire le fort roi Mibrien C  a grant tort
            tient la terre dont ie sui iretiers  Que conquist
            Karlemaignes mes peres li proisiés Mais uienge a moi droit
            faire [u i]ci a Orliens  A Paris u a Cartres u al bourc Saint
            Michiel U la u ie serai et ma cort plus grant i]ert
            Fache lui et ses homes leuer et baptisier Et se il nel ueut
            faire ne li celés nient Que ie l  irai requerre en cest esté
            premier  Ne li larai chité ne borc a desrochier Ne
            haute tor de piere ne castel a brisier Et se iel puis tenir
            ne a mes mains baillier  Ains de si laide mort ne fu nus
            essilliés Con ge ferai son cors honir et uergongier. -
            Sire dist li Aiols che li dira ge bien Et encore assés
            miex se Dex l  a otroié. Del palais en auale quant il ot pris
            congié A l  ostel Ysabel sont la nuit repairié  A molt
            grant ioie sont la nuit esbanoié Et après le souper se sont alé
            couchie[r] S  Aiol[s] dort en son lit a ente peut songier
             Car li parent Makaire se furent porcachié  Et furent
            iusc  a .x. li quiuert renoié. En .I. escons se misent dedens
            .i. mostier uiés Dist Ferans de Losane qui Makaire estoit
            niés Entendés cha uers moi nobile cheualier  Con nous
            somes trestout honi et uergongié  Par un glouton estrainge
            cliné et abaisié Car par lui est mes oncles en cartre
            trebuchié[s]
          
             Et tous nos grans linages honni[s] et uergongié[s] Et
            or est dru[s] le roi et maistre conseillier[s] Et uait a
            Panpelune son message nonchier. Le matin s  en ira ne(n) n 
            estra que il tiers Mais qui or se poroit anuit mais
            porcachier  El bos de Quintefeulle fuisiemes enbuscié
            La li poriens demain tous les membres tranchier Il ne seroit
            iamais par nul home uengiés Ne sauons dont il est ne de quel
            terre uient. Li .x. s  entrafierent grant et fort pautonnier
             Que l  uns ne fauroit l  autre por les membres trancier
            La mort Aiol iurerent sor les sains del mostier Puis monterent
            es sele[s] des auferans corsier[s] Et pendent a lor caus les
            escus de quartier Et eurent en lor puins les rois tranchans
            espiels Et ont es roides lances les confanons tachiés.
            Bien furent il armé li quiuert renoié D  auberc et de brun elme
            et d  espee d  achier. Par nuit s  en sont issu de la chité d 
            Orliens Toute nuit ne finerent le chité eslongier El bos
            de Quintefeulle se furent embuissié Cil sires les confonge qui
            tout a [a] iugier Toute la nuit i furent dessi a l  esclarier.
            Al matin par son l  aube lieuent no messagier Lusiane se paine
            d  aus molt aparellier Ysabiaus lor carga .iii. uaillans
            escuiers  C  est Ponces et Bernars et Rainaus li prosiés
            Né furent de Soison[s] fil al conte Gautier  Cousin germain
            Aiol n  en sauoit [onques] nient  Ançois que il soit uespres
            li aront grant mestier. Il metent as almaries les bruns elmes
            d  achier  Et aualent es coufres les blans aubers doublier[s]
             Et menerent en destre les boins corans destrier[s]  Et
            portent les escus et les tranchans espieus Et li baron
            monterent sor les mulès prosiés
          
             A molt grant ioie issirent de la chité d  Orliens. L 
            enperere de France les ala conuoier Si ot en sa compaigne .lx.
            cheualiers. Il appela Aiol par molt grant amistiet
            Amis dist l  enperere ie uous ai forment chier Se
            Damede[x] che done que uos sain reperriés  .IIII. chastieus
            en Franche uos donra io en fief. - Sire che dist Aiol[s]
            grant merchi en aiés Mais de uostre contree ne uos uoil
            abaisier  Ançois uous uaurai bien seruir et auancier.
            Se Damede[x] ce done que puise repairier A los de uos barons
            que uous aués plus cier[s]  Se uos chou me donés qu  il
            oseront iugier  Certes uos en serés molt durement carciés.
            Atant se departirent si demandent congié Li rois les commanda
            al pere droiturier Qu  il desfenge lor cors de mort et d 
            encombrier. S  il seust l  auenture des mortex losengiers
            Qui el bos les atendent pour eus adetrencier  Molt enuis les
            laissa[st] issi seul[s] cheuacier. Ysabiaus en plora(st) des
            biaus iex de son cief Lusiane sa fille ne se seu(s)t
            conseillier Qu  ele ne se pasmast sor l  arçon a or mier.
            Fille dist Ysabiaus cest deul esteut laisier. Sa mere le
            redreche o le uiaire fier. Aitant se depart[ir]ent prendent a
            ceualcier Li baron et les dames repairent a Orliens  Et
            li mesage en uont que Diex puist conselier. CXuI [Des] or
            cheuauce Aiol[s] li troi baron gentil  Et li .iii. escuier a
            ces furent il sis. Une pleuete chiet si faisoit molt seri
            Aiols canta un son por eus a esbaudir Quant li son[s] fu
            finés a porpenser se prist.
          
             Signor che dist Ylaires entendés en uers mi Anuit
            songai un songe dont forment sui mari[s]  Qu  el bos de
            Quintefoille nos estiemes tout mis La ui ge .ii. broions fors
            del breullet issir  Les menbres nos uolloient desmembrer et
            tolir Quant Diex nous en aida par la soie merchi S 
            auiés auoec uos .iii. brakés de grant pris Qui tout les nos
            aidoient molt tost a departir. Ia li parent Makaire n  erent
            Aiol ami El bos de Quintefoille se seroient tost mis.
            Se mes consaus estoit ne creus ne ois  Nous p[r]enderons nos
            armes sor nos destriers de pris  S  en seromes plus baut
            plus seur et plus fit Et se nous passons outre que ne soions
            requis  Par Dieu del desarmer ne poons faire pis. -
            Amis che dist Aiols or aués uos bien dit Qui consel ne
            uieut croire bien doist estre honis. Il dessendent a terre el
            pendant d  un lairis Et li franc escuier les seruent a plaisir
            En lor dos ont uestu les blans haubers trellis  Puis fremerent
            es ciés les uers elmes brunis Et çaingent les espees dont li
            branc sont forbi(s) Et pendent a lor caus les fors escus uautis
            Et montent es ceuaus corans et arabis. Quant Aiol[s] fu montés
            a regarder s  est pris  Et dist entre ses dens que nus ne l 
            entendi Pleust a cel signor qui les paines sofri Que
            chi fust or(e) Makaires et de ses parens sis Anqui lor
            uenderoie a branc d  achier forbi Le grand dolor mon pere qu 
            il cacha el essil. E Dieus por coi se uante li cheualiers
            gentis Ia ançois n  en ert uespres ne li ior[s] a declin
            Se il par sa proeche ne s  en peut departir Molt en sera dolant
            ains que soit auespri.
          
             CXuII Or sont tout .iii. armé li nobile baron Et ont
            al uent destort les uermel[s] confanon[s]. Aiols se ragarda s 
            apuia sor l  arçon  Rainalt son escuier en a mis a raison
            Or pensés de bien faire dist Aiol[s] gentix hon Se che
            uient a bataille que uos ueés l  estor  Gardés bien uo arnas
            que ne soiés bricon. - En la moie foi sire li escuier[s]
            respont  Se che uient a bataille que uoie le besoing 
            Ia de garder arnas ne tenromes raison Mainte communalment
            tout ensamble ferons Entre moi et mes freres andeus ces
            danselons. Nous fumes fil Gautier le conte de Soison[s] 
            Et cil fu frere Elie le nobile baron Qui fu caciés de France
            par mortel traison Bien nous uient de linage que cascun[s]
            soit prudom.  Quant Aiols l  entendi grant ioie ot li frans
            hom. CXuIII Or sont tout .iii. armé li nobile uasal 
            Et ont al uent destort les pengons de cendal. Aiols li fiex
            Elie sor destre regarda  Dameldé et son non duremement[l.
            durement] reclama. Li .x. furent el bos cui Dex tramace mal.
            Cis Ferans de Losane Agenon apela  Et Garin et Richart et
            Hugon de Monbart  Et Iofroi de uerson et son frere Gontart
            Et Guillaume le Brun et son frere Reinart Et de(l) Roimorentin
            a apelé Bernart Or para del uengier fait il baron uasal
            ués la les .iii. armés cascun[s] a son ceual. Et Iofroi[s]
            et Ylaires sont cheualier loial Se nous les ochions picié
            ferons et mal Il sont de grant linage molt grant guere en
            naistra Mais alons i nos .iii. le pendant de che ual 
            Si faisomes marchié as nobile[s] uasal[s]
          
             Qu  entre nous lor donrons tout cargié .i. ceual Entre
            or fin et argent et s  ai[en]t maint cendal  Mais que uengier
            nous laisent del quiuert desloial. - Io irai dist Richiers
            et Hues de Monbart  Et de(l) Roimorentin ensemble nos
            Bernars  Et uos Reinart [i]chi cascun[s] sor son ceual.
            Se nous auons besoing ne uos atargiés ia  Mais uenés nos
            secoure isnelement le pas. Et cil ont respondu Ne uos
            esmaiés ia Alés seure(e)ment ia nus ne uous faura Li
            troi s  en aualerent le pendant d  un costal Aiols les uoit
            uenir qui reconnus les a Trés bien uit a lor armes que de
            riens nes ama Ses compaignons apele douchement lor mostra
            Quel le uaurés uos faire franc cheualier loial uolés me uos
            aidier u cascun[s] me faura Et il ont respondu Onques ne
            parlés ia .C. dehès ait el col qui ia s  en pensera 
            Por nule riens en tere le uostre cors faura. Quant Aiols l 
            entendi onques ne se targa  Mal ait onques parole ne dit i
            escouta Il broche Marchegai qui molt tost l  enporta  Et
            a brandie l  anste de l  espiel qu  il porta Deuant en son
            escu fiert Huon de Monbar  Desor la boucle d  or li fraint et
            pechoia Et l  auberc de son dos desront et desmailla  Par
            mi outre le cors la lanche li passa  Toute plaine sa lanche l 
            abati del ceual  Et escrie Monioie a loi d  ome uasal
            Fil a putain glouton uos n  i garirés ia. Chou est Aiols
            meismes qui reconnus uos a A l  espee tranchant a uos s 
            acordera CXIX Aiols li fiex Elie abati le premier
            Et Iobers et Ylaires furent boin cheualier 
          
             Coragous et ardit por les armes baillier. Ambedui laisent
            core ne se uaurent targier  Quanque cheuaus peust rendre des
            esperons d  or mier Cascun[s] feri le sien ne l  a mie
            espargniet  Onques toutes lor armes ne lor orent mestier
            Que mors nes aient fait a tere trebuchier. Huimais porés oir
            des .iii. frans escuiers Quant uirent les .iii. mors ainc ne
            furent si lié Chele part sont uenu esrant sans detrier 
            Des ronchins dessendirent isnelement a pié  Si lor ont les
            uers elmes des testes esraciés  Si lor traient des dos les
            blancs aubers doubliers Isnelement les uestent s  ont les
            elmes lachiés  Et çaingent les espees as brans forbi[s] d 
            achier  Et pendent a leur caus les escus de quartier 
            Puis laisent les roncins ens el pré estraier. Si saillirent es
            seles des auferans corsiers Huimais seront il .ui. a l  estor
            commenchier. Li .uii. furent el bos dolant et courechié
            uolentiers s  en fuissent mais ne lor uaura nient  Car il n 
            ont nul recet u puisent herbergier. Fors del bos s  en issirent
            li quiuert renoié Par proeche s  aualent li .iii. franc
            escuier  Deuant sor les escus fierent les .iii. premiers
            Que çaingle ne poitral ne lor ot ainc mestier Que par tere nes
            facent contreual trebuchier. Et Aiols et Ylaires et Iobers li
            guerriers  Laissent core a eslais les boins corans destriers
            Et uont ferir les .iii. es escus de quartier Desor les boucles
            d  or les ont frains et perciés  Les haubers de lor dos
            desrous et desmailliés  Et les fers et les fus lor font es
            cors baignier  Com mors les trebuchierent el pendant du
            sentier. E Dieus che dist Aiols par ta sainte pitié 
            Com ie sui richement de ces gloutons uengiés
          
             Un en prisent tout uif les poins lui ont liés  Les
            autres ont molt tost des aubers despolliés Cele part les
            trainent as ceues de destriers Tous .x. les i pendirent ains
            n  en prisent loier. Ia fu Bernars pendus .i. molt riche
            terriers Il tient Roimorentin .i. grand castel plenier 
            Qui siet a .uii. iornees la grant chité d  Orliens Par deuers
            le Berri est fors et batelliés Cil estoit niés Makaire et fu
            frere Reinier Puis en aui(e)nt Aiol .i. si fort encombrier
            Ains qu  il entrast en Franche ne qu  il ueist Orliens Qu  il
            en ot tel paor de la teste trenchier Que il n  i uausist estre
            por le chité d  Orliens. Aiols li fieus Elie al duc parla
            premier[s] Signor franc compaignon faites pais si m  oiés
            Dont n  est de sor nous .iii. li mesages cargiés Se n  i
            deuons mener plus autres cheualiers Puis que cis .iii. ualet
            se sont aparellié  Mal dehait ait el col en la barbe et el
            cief Qui iamais lor taura le non de cheualier. Et se
            plus nous seruoient uoir che seroit peciés Il ne le doiuent
            faire puisqu  il sont cheualier Mais or prengent l  eskiec
            qu  auons ci gaingiet  Si reuoisent ariere en la chité d 
            Orliens Si diront Loeys com auons esploitiet. Et cil
            ont respondi Molt par aués dit bien. Quant li enfant l 
            oirent molt en furent iriet  Mais lor signor le uaurent si
            ne l  ossent laisier. Ariere s  en reuont dolant et courechié
             Si remainent l  eskiec que il ont gaingié  .X. ha[u]bers
            et .x. elmes et .x. escu[s] quartier[s]. Ains le ior ne
            finerent si uinrent a Orliens Et uont a Loeys le message
            nonchier. Quant les ot l  enperere forment en fu iriés Et
            de l  autre partie en ot le ceur si lié
          
             De chou que li glouton sont mort et detranchié. Or fut li
            pleit Makaires durement empiriés. Des or cheuauche Aiol[s] li
            frans guerriers  Et si doi compaignon ioiant et lié Por
            l  estor c  ont uencu as brans d  achier Et mainent auoec aus
            .i. fort somier Cargié de garniment et de deniers. Signor
            bien doit tel homme Iesu aidier Qui la uenganche Dieu si lonc
            requiert. D  Orliens a Panpelune .u. iors entiers  Ne
            sai de lor iornees conte nonchier uien[en]t a Belquare[l]
            sont hebergiet .II. iors i seiornerent et tout le tierc.
            CXX Troi[s] ior[s] seiorne Aiol[s] a Belquare(i)l 
            Ensamble o lui Ylaires et dan[s] Iobers Et forbisent lor elme
            et lor hauberc  Regardent [as] destriers si metent fers.
            Au matin s  en issirent li .iii. dansel Foucars ot non li
            ostes de cel castel. Entre midi et none uien[en]t molt près
            De la chité ou uont li damoisel  Et treuent .i. bosket flori
            et bel Mibrien[s] l  ot fait clore de pel nouel  Assés i
            auoit pors et dains et cers Signor che dist Iobers franc
            damoisel  Près sons de Panpelune le fort recet Qu 
            aués uos en pensé comment ert fait Et Aiols qui fu sages li
            dist après Huimais seiornerons sire Iobert  Enfressi
            c  a demain que ior[s] ert bel[s] Ne poons faire agait ne nul
            cembel. CXXI Or sont ensamble el bos li baron franc
            uirent de Panpelune les larges pans 
          
             Les murs et les soliers le[s] abat uens  Et par defors
            paiens et Nubians Qui se uont par defors esbaniant.
            Signor che dist Ylaires li auenans  Comment le ferons nous
            uers les Persans Et Aiol[s] qui fu sages respont auant
            Huimais seiornerons mien ensiant  Enfressi c  a demain que
            iors soit grans  S  irons a Panpelune tout droit auant
            Querre cheualerie et ioste grant Damede[x] se lui plest
            nous en auant CXXII - Signor che dist Ylaires nos
            somes chi  Se Damelde[x] n  en pense près de no fin. U
            uous alés auant u estés chi  Che[s] cheuaus uos conuient a
            departir Atachi[é]s Marchegai desous cel pin Qui mort
            et brait [touiours] fiert et henist  Ne peust autres cheuaus
            lés lui sofrir. Nos ne garderons l  eure que soions pris
            Se paien nous perçoiuent mal sons bailli. CXXIII -
            Signor che dist Aiols uos remanrés  Que ia por mon ceual
            ne uos moués. Ie m  en irai auant se uous uolés A cel
            abateis que uous ueés. Par matinet soiés tout apresté(s)
            Si aiés uo[s] destriers estroit ceinglés Un cembel
            trametrons a la chité. Se Sarrasin s  en issent par lor
            fierté  Faites qu  il ne s  en puisent mie gaber. Se
            nous en poions .iii. d  eus [mors] porter  Che sambleroit
            ricese et grans bontés Si seriemes en Franche miex alossé.
            Il broche le destrier par les costés
          
             Lors s  est [de]partis d  aus et desseurés. Grans .iiii.
            pars del bos est trespassés Troua une fontaine li ruis est
            clers A pié est dessendus el bos ramé(s) Et si a
            Marchegai bien aresné(s) Al cauestre del quir estroit seré(s)
            De l  auaine li done c  ot aporté Et l  escu et le lanche
            drecha de lés. Il se coucha sor l  erbe el bos ramé  Car
            molt est trauilliés et fort penés De l  escu et des armes qu 
            il ot porté. Molt tost s  est endormis li bachelers Dessi
            a l  endemain que iors est clers Dont par fu de dormir si
            apressés Ne s  esuellast por l  or de .x. chités. Ylaires
            et Iobers sont esfreé(s) uirent le soleil luire et le clarté
            S  ont oi les oiseus sor aus crier Et regardent ariere el bos
            ramé uirent .uii. cheualiers de la chité  Et ui[n]rent
            bohordant par mi ces prés Cil doi furent de guere si atorné
            Qu  il uien[en]t as ceuaus si sont monté  Et prendent les
            escus a or listés  uers les paiens s  eslaissent tout abriué.
            Hé Dieus com grant damage c  Aiols nel set Qui s  estoit
            endormis el gaut ramé Se Damede[x] n  en pense par sa bonté
             Ia nes reuera mais si ert iré[s]. CXXIu Li doi baron
            cheuauçent par grant fieror  Et dist li uns a l  autre U est
            Aiols Par foi il dort encore el bos tous sous.  Iamais
            en s  amisté(s) nen arons prous u(e)és ichi la bataille et
            prest l  estor 
          
             Se retornons ariere por son secors  Ia perdrons nostre
            afaire tout a estrous Mais faisons de Iesu nostre signor
             De Dameldé le pere glorious Et se Dieus nos uieut
            faire si grand secor[s] Qu  il nous doinst la bataille uaintre
            et l  estor  Si retornons ariere droit a Aiol Sel
            faisons de l  eskiec cief et signor. CXXu Dist Iobers et
            Ylaires Issi peut il bien estre Qui de chou uos faura ia n 
            ait honor en terre. ..... Ingresain et Ingrant Ingernars en
            apele Faites uenir Tabrin et Haston de Tudele  Et
            Tabor[s] ert li sistes et Nustrans ert li semes. Ie uoi .ii.
            cheualier[s] qui nostre gent enserent Par la loi Mahomet qui
            le siecle gouerne  De Franche me resanblent la glorieuse
            terre. - I  en ferai senpre[s] .i. dist Astes de Tudele
            De lui ira en France dolorouse nouele Puis broche le
            destrier se li lasque le resne  Et Ylaires le sien fierement
            le desere El cors li mist l  espiel entre les .ii. mameles
             Toute plaine sa lanche l  abati mort sor l  erbe  Puis
            escrie s  enseinge Monioie aute et bele Sire compains
            Aiols dous amis c  or n  i estes S  il fuisent .[x]xxiiii.
            n  en portaisent il teste. CXXuI Tabrins point le ceual
            qui de Dieu nen ot cure  Et Iobers point le sien(t) qui li
            cort a droiture Le paien uait ferir en l  escu a painture
             Desor le boucle d  or a le targe fendu[e] Et la bronge
            del dos desroute et desrompue Par mi le gros del ceur li mist
            l  ensinge nue  Toute plaine sa lanche del ceual mort le rue.
            Puis escrie s  ensainge Montioie Dieus aiue
          
              Sire compains Aiol[s] dous amis c  or n  i fustes  
            CXXuII Tabors poinst et brocha le destrier u il sist
            Un[s] paiens de put aire qui ainc Dieu ne crei Et Ylaire[s] le
            sien fierement ademis uait ferir le paien mie nel mescoisi
            Que l  escu de son col li quassa et fendi Et l  auberc de son
            dos desmailla et rompi Par mi le gros del ceur son boin espiel
            li mist Toute plaine sa lanche l  abati mort souin Puis
            escrie Monioie l  ensenge saint Denis  Sire compains Aiols
            car n  i fustes uos chi   S  ils fuissent .xxxiiii. n  en
            escapast .i. uis.  Et Iobers fiert le quart del branc d  acier
            forbi Pardes(o)us les espaules si que la teste prist.
            Ingresains Ingernars et Ingrans l  ont guerpi Cil s  en
            tornent fuiant tout .i. feré cemin Tout droit a Pa[n]pelune la
            cité por garir. Si s  en entrerent ens corechous et mari(s)
            Li Sarrasin dedens sont trestout estormi. Il s  en uont adouber
            enfressi c  a .uii. uins Il uestent les aubers lacent elme[s]
            brunis Et çaingent les espees dont li branc sont forbi
            Et pendent a lor caus les escus [a flours] bis Et montent es
            cheuaus corrans et ademis Par la porte s  en issent fierement
            a .i. brin. Les nos ont encauchiés tout .i. feré cemin
            Quant il uinrent el bos si sont arier uerti Il se criement d 
            agait que por aus ne soit mis. Agait i auoit il mais molt
            estoit petis N  i auoit fors Aiol qui s  estoit endormis.
            Et Iobers et Ylaires li cheualier(s) gentil Quant il uirent
            paien ariere reuertir Fierement lor trestornent le pendant d 
            un lairis
          
             Par deuant Mibrien ont .ii. paiens ocis. Mibriens les
            apele ses a a raison mis  Dont estes cheualier qui m  aués
            enuais   Molt m  aués fait dolant et mes homes ocis.  -
            Sire che dist Ylaire[s] nous ne querrons mentir.  Nous
            somes né de France del rene Loeys  De soie part auons
            calengié ces pais.  A tort tenés la tere que Karlemaignes
            tint  Ce uos mande par nous li rois de Saint Denis  C 
            a Rains u a Orliens le uenés la seruir A Biauais u a Cartres
            u au borc Saint Denis  Si uous faites en fons baptisier et
            tenir  Sainte krestienté aorrer et seruir  Et se uos
            chou ne faites bien poés estre fis  Qu  il uous uenra ueir en
            mai après auril  Atout .lx.m. de cheualiers gentis  S 
            il uos treue en sa tere uos serés escarnis  Que il uous fera
            pendre et tous metre a essil.   Se uos uolés bataille n  i
            poés pas faillir  La outre est nos agais en cel breulet
            foilli  Se plus uenés auant tout estes mors et pris. 
            Quant l  entent Mibrien[s] tous en fu esmaris Il en a apelé
            paien[s] et Sarrasins  Signor tornés bataille por la loi
            Apolin   Sa gent a asamblee li fors rois Loeys  Ie
            cuic en cel boscage sont asamblé et mis  Par le mien ensiant
            il sont bien .xxx. mil.  Se li rois nos ataint nous somes
            mort u pris  uers les caus des François ne peut nus hon
            garir.  Quant paien l  entendirent si se sont reuerti
            Dessi a Panpelune ne prisent onques fin Si s  en entrerent ens
            por lor uies garir. Li paien de laiens se sont tout estormi
            Si fisent enterer et portes et postis. Aiol[s] dormoit encore
            desous l  arbre foilli
          
             Marchegai ot la noisse des quiuers Sarrasins S  ot les
            escus as elmes et as lances tentir Tel deul fait li cheuaus a
            poi n  esrage uis Del destre piet grata et durement heni
            Et demaine tel noise q  Aiols s  en esperi.  S  a ueu le soleil
            desore soi luisir S  oi les oiselons chanter et esbaudir
            Ses compaignons apele  Nous somes mal bailli  Alés tost as
            ceuaus près est de miedi. Il a uestu l  auberc laché l  elme
            bruni Et a çainte l  espee le fort escu saisi Et monte
            en Marchegai que ses peres nori Et prist en son puin destre le
            roit espiel bruni Et par mi le forest a adrechier se prist.
            Onques n  i prist li ber ne uoie ne cemin Enfressi que il uint
            sous les arbres foilli[s] U il auoit laisiés ses compaigno[n]s
            iesir. Quant il ne les troua le sens quida marir Forment
            en son corage a dementer se prist Si se claime dolant
            maleurés caitis  Ahi  mi compaignon com m  aués escarni
             En cel[e] ter(t)re estrainge laisiet et deguerpi   Ia mais
            ne soit nus hom qui en autre se fit   Al grant deul que il
            maine et as meruelleus dis Euous ses compaignons et l  eskiec
            qu  il ont pris .IIII. cheuaus amainent corans et ademis
            Et deseure les testes des .iiii. Sarrasins Qu  il auoient
            tranchies as brans d  achier forbis. U qu  il uoient Aiol si
            l  ont a raison mis  Por Dieu sire compains ne uos
            desmentés si   Ia uos iurons sor sains .u. foies u dis 
            A Paris u a Cartres u al bourc Saint Denis  Onques a ensiant
            n  en fesimes obli.  Or prendés cest eskiec que uos ueés ichi
             S  en soiés ciés et sires tout a uostre plaisir
          
             Nous ferons bien acroire as grans et as petis  Par uo
            cheualerie aués trestout conquis.  Quant l  entendi Aiol[s] a
            poi n  esrage uis  Signor ne plache a Dieu qui onques ne
            menti  Que ia por uos auoir[s] en soit mençoinge dit 
            Ie prend[e]rai les miens se Dieu plaist et ie uif.   Mais
            nostre compaignie conuient a departir  uos en irés en France
            dont uos uenistes chi  Si dites Lusiane la bele o le cler uis
             Que Dieus le saut et gart qui onques ne menti  Et Ysabel sa
            mere les biens qu  ele me fist  Li renge Dieus de gloire qui
            onques ne menti.  Quant ie primes i uing molt estoie
            apouri[s]  Car ie n  auoie cote ne peliçon hermin. 
            Salués moi le roi qui Franche a a tenir  Io li ai aquité sa
            tere et son pais  Car ie remanrai chi entre mes anemis 
            En cest large boscage entre les Sarrasins.  Ie l  ai pleui par
            foi si le sachiés de fi  Que ie n  en partirai iamais a nes
            .i. di  S  arai faite bataille et tel eskiec conquis 
            Que porai bien mostrer al fort roi Loeys.  Quant li baron l 
            entendent si en sont esmari Et dist li uns a l  autre  Nos
            somes mal bailli.  CXXuIII Dist Iobers et Ylaires   Por
            Dé(x) merci biaus sire  Ne mostrés enuers nos s  il uos
            plaist si grant ire.  Nos uous iurons sor sains .x. foi[e]s u
            quinse  A Paris u a Cartre u a bourc u a uile  Onques a
            ensiant ne fesimes oublie  Mais prendés cet eskiec s  en
            soiés ciés et sire  Nous ferons bien acroire as barons de l 
            empire  Tous seus l  arés conquis par uo cheualerie. 
            Quant l  entendi Aiols si en ot molt grant ire  Signor ne
            plache a Dieu le fieu sainte Marie
          
              Que ia por uos auoirs en soit mençoinge dite  Ie
            reprendrai les miens se Dex me donne uie.  Mais departir
            conuient la nostre compaignie.  CXXIX Dist Iobers et
            Ylaires li gentiex et li ber  Gentiex hon de boin aire mal
            baillis nos aués.  Or dira Loeys et querra par uertés 
            Que nos uous aurons mort murdri et estranlé  Et pris par
            traison et as paiens liuré(s).  - Signor  che dist Aiol[s] 
            por nient en parlés  Que ie ne le feroie por l  or de .x.
            chités  Ie remanrai ichi et uos uous en irés.  Dist
            Iobers et Ylaire[s]  Sire car en uenés  Quant uos nel
            uolés faire nos n  en poons faire el.  Atant s  en
            retornerent coureçous et iré. Li dui baron s  en tornent
            cor(e)ços et abosmé Isnelement ariere tout le chemin ferré
            Ils sorent bien la uoie car del pais sont né. Tant ont par lor
            iornees exploitiet et esré Qu  il uinrent a Orliens la mirable
            chité. Li rois i tient sa court o son rice barné Quant il
            les uit uenir si lor a demandé  Dites signor d  Aiol com
            estes desseuré  Cil ont molt [boin le] ceur ne le uaurent
            blamer Ains l  ont quanques il peuent essaucié et leué 
            Il est teus cheualiers onques ne fu ses pers  .IIII. paiens
            ochist l  autre ior al iouster  ués ent chi les cheuaus qu 
            il nos en a donés  S  en aportons les testes que uos miex le
            creés.  Mais a .i. gentil home l  a Iesu asené  Qui doit
            faire une guerre en[con]tre .i. de ses pers  Si est remés a
            lui del premier ior d  esté  Tant qu  il ait son pais et son
            resne aquité  Puis uous uenra seruir uolentiers et de gré. 
            Quant l  entendi li rois por poi qu  il n  est derués  Fil a
            putain glouton ain le m  aués emblé  Et pris par traison et
            as paiens liuré 
          
             A haute uois s  escrie  Baron  or le[s] prendés   Li
            rois les a fait prendre loier et estreper Et grans carcans de
            fer lor fist as cos fermer A cascun une buie en ses iambes
            cloer En sa cartre perine les a fait aualer Ses fesist
            pendre as forques s  on ne l  eust blamé Mais c  estoient
            riche home et de grant parenté. N  istront mais de prison s 
            ert Aiol[s] retorné[s].  Qui dont oist le deul par [toute] la
            chité  Et dames et puceles [se prisent] a plorer Lusiane
            [la bele] fu près del forsener.  Ahi  biaus sire Aiols qui
            s  an deust penser  Que no grans amistés [se] deust deseurer 
             Se ne uous doi auoir ne place Dameldé  Que i  aie mais
            signor en trestout mon aé  Ançois serai rendue a .i. de ses
            ostés  De toute honor terestre m  esteura consirer.
            CXXX Signor grans fu li deus par mi Orliens la riche
            Pleurent i cheualier puceles et mescines Li moigne et li
            canoine et clerc en abeie Tel deul a Lusiane a poi n  esrage
            d  ire  Ahi biaus sire Aiols  frans cheualiers nobile 
             Com uos aués laisiet la tere toute quite Des felons Beruiers
            qui l  auoient gastie   uos l  aués aquité par uo cheualerie
             Si deusiés rois estre de France le garnie.  Car pleust ore a
            Dieu le fil sainte Marie  Que i  en fuisse remese enceinte et
            engrossie  Ahi  lase kietiue com ie sui mal baillie 
             Onques n  en poc auoir amor ne druerie.  Del doel qu  ele
            demaine ciet pasmee souine. CXXXI Assés l  aués oi tex
            deus gaires ne dure
          
             Tost l  orent oblié cil qui riens ne l  en fu(re)rent.
            Aiols estoit el bos qui soufre et si endure Montés en est li
            ber sor une roche brune Contreual a gardé s  a ueu Panpelune
            Les murs et les soliers et les autes pointures   Hé Dieus
            tant mar i fustes distAiols  Panpelune  Si mar uous
            conquist Karles a la barbe quenue  Quant nostre chrestian uos
            ont la si perdue   Las  ne ferai mais cose dont frans hon
            ait aiue Del mautalent qu  il ot tous li sans li remue.
            CXXXII Aiol[s] estoit el bos dolant et irascus Toute ior
            a souffert qu  il onques ne s  en mut  Tant que il uint al
            uespre al soir et a l  oscur. Il a çainte l  espee et prist le
            fort escu Et ui(e)nt a Marchegai par l  estrier monta sus
            Et prist en son puin destre .i. roit espiel molu. Ensi s  en
            est entrés en son chemin herbu Dessi a Panpelune ne s  est
            aresteu. Quant il uint a le porte deuant torna l  escu
            Que dedens ne li lancent quarrel ne pel agu Esgarda le palais
            qui Karlemaigne fu  E las   che dist Aiol[s]  com m  est
            mal auenu   Ahi  mi compaignon com m  aués decheu 
            En ceste estrange tere laisiet molt irascu   Bien i porai
            tant estre que tous serai kenu[s]  Par le mien ensiant
            .iiii.xx. ans et plus  Ains que fesise cose c  om en France
            seust.  Entor la chité uait si qu  il n  i parla plus Et
            troua un uergier qui Karlemaigne fu De ciprès et de pins et de
            loriers menus. Et Aiol[s] i entra trés par mi un gaste huis
            Quant il uint el uergier s  est a pié dessendus Marchegai
            atacha a un arbre de fust Haut li loia la teste n  estoit mie
            aseur Il crient qu  il ne henisse u qu  il soit perceus
            Se Sarrazin le seuent mal li est auenu(s).
          
             Son escu et se lanche mist a le tere ius Puis ua par le
            uergier dolant et irascu[s]. Durement se demente li fieus Elie
            al duc Et regarda sor destre tout .i. cemin batu Coisi
            .ii. Sarrasins maus gloutons mescreus. L  un[s] en ert
            Kinkernars [et] l  autre Barbarus A lor coutiaus d  achier
            trenchans et esmolus Ont le mur effondré fait i ont grant
            pertuis Laiens uoilent entrer li glouton mescr[e]u Enbler
            une pucele ainc si bele ne fu Uns rois les i tramist qui por
            li est uenus  Si ot a nom Gorhan sire d  Aufrike fu 
            Ses atent d  autre part en .i. breulet foillu Atout .c.
            Sarrasins les blans aubers uestus Ele li ot màndé tout en soit
            aseur Ia li consaus son pere n  i sera atendus Mibrien de
            Persie le uiel et le kenu Comment que li plait prenge ele ira
            a son dru. Bien a le fiex Elie tout lor sens entendu Puis
            (si) s  en est la dedens après paiens feru Et iure Dameldé et
            la soie uertu Que s  il peut esploitier il ont fol pleit meu
            Bien sont a mort iugié li quiuert mescreu Il lor taura la dame
            ains que iors soit uenus. Il se mist d  autre part entre cambre
            et le mur Par delés .i. piler deioste .i. arc uolu Les
            dis as Sarrasins a molt bien entendus S  oi bien de la dame
            chou qu  ele a respondu. Quant Aiol[s] l  entendi ainc si
            ioiant ne fu. CXXXIII Li doi paien s  esturent en l  onbre
            de la cambre A le maistre fenestre por le mesage rendre.
            Aiols fu d  autre part desous l  ombre d  un[e] ente Et coisi
            la clarté des cierges et des lanpes Et uoit la damoiselle qui
            tant par estoit gente
          
             En la chrestienté n  auoit plus bele feme. Li paien le
            salue[nt] en la loi dont lor menbre  Mahomet soit o uos seur
            douche amie gente   De par le roi d  Aufrike somes message
            dame.  Si uos a chi mandee par briés et par fianche  A
            lui uos en uiengiés tous est prest qu  il uos prenge.  Mesire
            est rice rois ne uieut se loi offendre  Il uos atendra bien
            toutes uos conuenences  Mieus uauroit estre mors c  a feme ne
            uos prenge. La pucele respont par molt grant essianche 
            uoir molt le doi amer quant il chou me [de]mande.  ua tost di
            ton signor que .i. petit m  atenge  Bien m  en poés porter
            par le rue d  Otrente.   Mal grei en ait mes peres estre peut
            a fianche. Quant Aiol[s] l  entendi grant ioie en ot el
            uentre Et iure Dameldé a le fiere poissanche Souef entre
            ses dents que nus d  aus ne l  entende Que s  il peut
            esploitier il lor taura la feme. CXXXIu Aiols s  en est
            tornés qui la couine sot Par le pertrui[s] s  en ist c 
            atargier ne se uaut. uenus est el uergier si prist ses armes
            tost A loi de hardi ome aparella son cors Puis monte en
            Marchegai son ceual qui ua tost. Del uergier s  en issi al
            plain se mist defors. Li doi paien s  en issent Dieus confonge
            lor cors uien[en]t a lor signor ques atent el breullois.
            Kinkernars parla primes qui la couine sot Et dist a son
            signor  Faites uos fier et fort  La fille Mibrien aparelle
            son cors. - Alés dont dist li rois cheuauciés a esfors
             uos dui le m  amenés seul a seul cors a cors  Car
            Mibrien[s] me het et ie lui iusc  a mort  Issir uoil de sa
            tere que ne truist mes esclos.  Mirabel le uaillant qui tant a
            gent le cors
          
              Che palefroi li maine onques millor n[en] ot  Nen
            donroi[e] la sele por .lx. mars d  or. Li Sarrasin s  en
            tornent isnelement et tost Dessi a lor pertruis ne cangierent
            esclos La fille Mibrien trouerent ça defors El palefroi
            le lieuent isnelement et tost. Mais Aiols après uait qui la
            conuine sot Damede[x] le garisse et conduie son cors
            CXXXu Li dui paien en mainent le france Mirabel Si sist
            en la sanbue del palefroi isnel La sele de son dos uaut l 
            onor d  un castel Li frains c  ot en la teste fu tous fais a
            noel A pieres presieuses ains mais ne ui tant bel. Et
            Aiol[s] qui fu sages ua porsiuant après Tant que trespassé
            orent le pui de Montinel Et trespassent [après] une aigue et
            .i. poncel.  Lors point Aiol[s] et broce ne se uaut targier
            mès Si se mist a bandon entr  aus et le castel. Hautement
            lor escrie N  i garirés quiuert   Tart menrés la pucele a
            bourc ne a chastel Il fiert l  un des paiens trestout de
            plain eslais Que l  escu lui peçoie et desronpi l  auberc
            Par mi le gros del ceur li fist passer le fer Toute plaine sa
            lanche l  abati mort enuers. Et quant le uoit li autres ne li
            fu mie bel Qu  il set bien et espoire que li mort li est près.
            CXXXuI Quant li Sarrasins uoit son compaignon a tere Qui
            fu mors et ocis sanglent sor la uert herbe Lor[s] a tel deul
            al ceur por poi que il ne derue. uolentiers le uengast li glous
            si l  ossast faire Mais il uit le uasal tant aduré de
            guerre...... Et sist sor .i. destrier il n  ot millor en tere
            Et li coroit plus tost sor la montaigne bele
          
             Que ne cort cers ne dains saingler[s] ne beste. Li glous
            s  en ua fuiant par mi le tertre Aiol[s] point le ceual (se
            li) lasque le resne  Et a brandie l  anste l  ensenge bele
            uait ferir le paien en la roele  Desor la boucle d  or li
            esquartele  Et la bronge del dos toute dessere Par mi le
            ceur li met l  anste nouele  Tout estendu l  abat mort [de]sor
            l  erbe Puis a traite l  espee que il ot bele  As .ii.
            mors Sarrasins trencha les testes  Puis dist une parole qui
            molt fu bele Qui ces mors fouira miex l  en doit estre
            S  en prenge les aubers les armes beles Les destriers en
            menrai ens en ma tere. Il rekeure sa lanche (et) uint a (la)
            pucele. Aiol[s] tendi le main sel prist al resne  En
            riant li a dit Pris[e] estes bele. uos n  irés mais auoec
            la gent auerse  O moi uenrés en France la boine terre
            Si serés baptisie et Dieu conuerse  Puis uous prendrai a
            feme ne sai si bele. Quant Mirabiaus l  entent por poi ne
            derue. CXXXuII Des or cheuauche Aiols uers sa contree
            S  en maine la pucele de Dieu donee. Oiés com faitement s  ert
            dementee Molt se claime souuent mal euree Or puis [iou]
            molt bien dire mal sui menee Mar me noristes onques sire
            chier pere A tort et a pecié m  en sui seuree Iamais
            le roi d  Aufrike n  ere espousee
