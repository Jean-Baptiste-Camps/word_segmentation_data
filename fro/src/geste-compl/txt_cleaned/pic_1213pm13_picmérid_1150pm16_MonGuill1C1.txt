
                  
            Oiés uns uers qui mout font a löer  Ch  est de Guillaume le marchis
            au cort nés Et de Guiborc la dame o le uis cler Qui tint Orenge
            et Nimes la chité Et Tourteleuse et Pourpaillart sor mer. En dant
            Guillaume ot mout bon auoué Ensamble furent cent ans et un esté
            Ains que mourut la dame o le uis cler.
          
            Mout ot ëu et paines et lasté Et mainte ioie che fu la uérité. Et
            dans Guillaume ot mout sa uolenté Puis qu  a Thibaut le roi fu
            accordés Tous iours tint puis en pais son ireté De cha la mer chou
            fu la uérité E de paiens fu si fort redoutés Que il tranbloient la
            ses nons fu només. En pais tenoit et son bois et son pré Et
            trestoute sa terre. Dame Guiborc qui mout fist a löer Uns maus li
            prist dont ne pot respasser A Nimes iut che fu la uerités.
            Guillaume en fu courechiés et irés Et mout de dames et tous li
            parentés. La dame a fait dant Guillaume mander Et il i uint ne le
            uaut refuser.  Que uous plaist dame por sainte charité   Iel
            uos dirai  dist la dame  en non Dé. Malage ai grant iou n  en
            puis escaper. Par maintes fois auons ris et gabé  Or uous pri iou
            pour sainte charité S  ainc uos mesfis en dit ne en pensé Pour
            Dieu uos pri que le me pardonés. 
          
            Et dist Guillaume   A uostre uolenté De Dieu de moi uos soit
            tout pardoné. Poi aurai ioie quant de moi partirés Che poise moi
            quant si tost me falés.   Guillaume sire  dit Guiborc 
            entendés  Mes ioiaus soient mes puceles doné Et mes tresors les
            nonains les abés As clers as prestres qui font le mestier Dé Et
            si me faites ma droiture doner.  Et li quens dist   uolentiers et
            de gré.  Tout le clergié a Guillaume mandé Et il i uindrent de
            bone uolenté Si li ont toute sa droiture doné Et en après la dame
            a souspiré Guillelme a a Ihesu commandé Et en après n  a un seul
            mot parlé. Li quens Guillaume a de pitié plouré De la dame est en
            cest siecle seurés. Droit au moustier ont la dame porté Bien
            hautement ont li prestre canté Grant fu l  offrande que il i ot
            doné Après la messe ont la dame enterré. Li quens Guillaume a grant
            duel demené Trestout le iour tant qu  il fu auespré. Couchier s  en
            uait ens en son lit paré. Dex ne uolt mie que il fust oublïés Par
            un sien angele li manda son pensé Que il alast a Geneuois sour mer.
          
            Quant li bons quens ot ces mos escouté Il ne uaut mit son commant
            trespasser A Dieu commande la gent de son regné Un sien filluel sa
            terre a commandé Si li fist faire homage et fïauté. Quant ot che
            fait ne se uaut arester Son bon destrier a mout tost atorné
            Chainte a l  espee au senestre costé Sa bone targe n  i a pas
            oublïé Toutes ses armes en a o lui porté. De la uile ist n  i a
            plus demouré Ainc n  en mena ne conpaignon ne per Tout droit a
            Bride a son cemin torné. uint a la uile si commence a errer Entre
            el moustier saint Iulïen le ber S  orison i a faite. El moustier
            entre Guillaume Fierebrace Lieue sa main si saine son uisage Il
            s  agenoille si encline l  image   Saint Iulïen iou sui en uostre
            garde Iou lais pour Deu mes castiaus et mes marces Et mes chités et
            tout mon iritaige. Saint Iulïen io uous commant ma targe Par tel
            couuent le met en uostre garde S  en a mestier Löëys li fils
            Charle Et mes filleus qui tient mon iritage Contre paiens la pute
            gent saluage
          
            Reprendrai le. S  ous rendrai trëuage Trois besans d  or au Nöel
            et a Paske Les uos rendrai a trestout mon ëage.  Li quens l  a
            prise par la guige de paile Portee l  a desour l  autel de marbre.
            Encor le uoient et li fol et li sage Tout cil qui uont a Saint
            Gille en uoiage Et le tinel dant Rainuart l  aufage Dont il ocist
            maint Sarrasin saluage. Li quens remonte sor son destrier de garde
            Ist de la uile si aquelt son uoiage uers Geneuois s  en torne. Li
            quens Guillaume uers Geneuois s  en ua En l  abëie que l  angeles
            li moustra. Son bon destrier aueuques lui mena Son bon hauberc et
            son elme porta Son branc d  acier et l  espiel qui tailla. Par ses
            iornees li quens tant esploita Qu  il uint a Genues. De rien ne
            seiorna Droit au moustier illuec s  achemina A l  autel uint ses
            armes presenta N  a en talent que mais se conbatra Se Löëys mout
            grant mestier n  en a uers Sarrasins que ia nen amera. El cloistre
            uint de riens ne s  esmaia L  abé troua mout bel le salua.
          
            L  abes le uoit mout bien reconnut l  a Lés lui l  asist et si li
            demanda   Sire Guillaume que quesistes uous cha  Et dist li
            quens   Nel uos celerai ia Uns angeles uint et Dex le m  enuoia
            Que fusse moines et si uenisse cha. Or le me faites grant aumone
            sera.  uolentiers sire  l  abes respondu a  Moines serés
            trestorné ne sera Ia li capitres contre uous ne sera Si con ie
            quit et pense.  Sire Guillaume  dist l  abes  biaus dous sire
            Maint home aués fait tüer et ocire De penitance ne uos puis
            escondire Pour uos peciés dont aués fait uint mile. Moines serés
            s  enterrés en martire. Mais or me dites saués chanter ne lire  
            Öil sire abes sans regarder en liure. uous estes maistres uos
            saués bien escrire En parchemin et en tables de chire.  L  abes l 
            entent si commencha a rire Et tout li moine qui erent en capitre.
             Sire Guillaume proudom estes et sire Si m  äit Dex nous t 
            aprendrons a lire uostre sautier et a chanter matines Et tierce et
            none et uespres et conplie. Quant serés prestres si lirés l 
            euangile E si chanterés messe. 
          
            Li quens Guillaume l  abé an araisone  Pour Dieu biaus sire et
            car me faites mone Ordenés moi si me faites couroune  Et dist li
            abes   Par saint Piere de Rome uous l  aurés ains chanter ore de
            none Ne li capitres ne m  en ira encontre.  Prent unes forces si
            li a fait corone  Quant il fu rés mout fu bele persone. Un moine
            apele par son droit non le nome   Alés moi tost querre une noire
            goune Prenés l  estole qui bien siet a proudoume Et froc et cape
            et estamine et coule Et la pelice qui mout est rice et bone. Il n  a
            tant bone desci qu  en Bargelone Uns miens cousins qui fu nés a
            Perone Le m  aporta de la outre Nerbone.  Chil li aporte a
            Guillaume le doune. Li quens le uest onques n  i quist essone
            Grans fu assés mais ne fu pas trop longe Bien failli demie aune.
            Li quens Guillaume en l  encloistre s  asist. Courone ot grant et
            li abes li fist Es la pelice que il uestir li fist
          
            Courte li fu et li abes en rist Et tout li moine s  en rïent
            autresi Cascuns l  esgarde si se sont esiöi. Damerdiex le garisse
            Li quens Guillaume fu röigniés entour De la couroune resambla bien
            priour. N  ot laiens moine ne abé ne prior Qu  il ne fust graindre
            demi pié et plain dor. L  abes l  esgarde si li dist par amor  
            uous estes moines el non le Creatour Or nos amés et portés grant
            honor Et tout li moine uos tenront a signor.  Et dist Guillaume 
             Nen aiés ia poour. Ausi le dites au grant et au menor Qu  il ne me
            facent maluaisté ne iror Tout le plus cointe feroie tel paour Bien
            porra dire qu  entrés est en mal ior.  Dont fu Guillaume puis en l 
            ordene maint ior Mout mena sainte uie. Li quens fu moines si ot la
            robe prise Mout uolentiers öi le Deu seruice Ne li escape ne messe
            ne matine Tierce ne none ne uespre ne conplie. Li autre moine li
            portent grant enuie.
          
            Dïent entr  aus   Mout par est grant folie Nostre abes fist une
            grant dïablie Quant il cest home rechut en abëie De si grant coust
            ne ui home en ma uie  Quant nos auons une mice et demie Il en a
            trois ne s  en saole mie. Mal dehét ait tel moine en abëie Qui chi
            le mist li cors Dieu le maudie Qu  il nos fera tous honte  Quant
            nos auons cinc aunes en nos gones Il est si grans que il l  en
            conuient dose Et chape et cote et la pelice encontre. A paines iune
            de midi dusqu  a none Au main meniue trois mices grans et bones N 
            i remaint point de mie ne de croste. Quant a des feues si demande
            la ioute Et les poissons et le bon uin encontre D  un grant sestier
            n  en remanra ia gote. Quant est saous si nos cace et deboute Si
            nos fait toute honte.  Trestout li moine sont en capitre entré De
            dant Guillaume commencent a parler. Dist l  uns a l  autre   Mal
            nos est encontré Se cist uit longes tot serons afamé. 
          
            A ces paroles i est uenus l  abés   Segnor  fait il  mout uos
            uoi esfraés. Parlés uous ore de Guillaume au cort nés Qui tant nos
            a trauilliés et penés   Nel poons mais souffrir ne endurer 
            Quant nos parlons il ne li uient en gré Ains nos ueut tos et ferir
            et bouter. Les poins a gros si nos en puet tüer Li colp qu  il
            done font mout a redouter. Quant est irés si nos fait tous
            tranbler N  i a celui qui ost un mot souner.  Es uous uenu le
            cenelier l  abé A bastonchaus ne pot sor piés ester Tant l  ot
            batu dans Guillaume au cort nés Que il ne pot sans apoier aler. 
            Pour Dieu sire abes a uous me uieg clamer De uostre moine qui Dex
            puist mal doner. Dex le confonde chïens le fist entrer Iou port les
            clés pour uostre bien garder As uis dïables soient il commandé I 
            estoie ier sains or sui a respasser Qu  il a chïens un moine
            foursené. Car quant il a un petitet iuné Au celier uient si l  a
            tost desfremé Del pié le fiert si l  a tost enuersé uin uait
            querant tant qu  il en a troué De le uitaille tant qu  il en a
            assés. S  on li desfent mout tost l  aura frapé Ou par le pié a le
            paroi ieté.
          
            Ier fu assis dans Guiliaume au cort nés De uostre uin me prist a
            demander Iou fis que fols quant iou li oi ueé Qu  il le me fist
            chierement conparer. Mieus me uenist qu  il fust outre la mer Il
            salli sus si me prist a bouter. De tel rauine que il me fist hurter
            Mout malement droit encontre un piler. Or me couuient a potences
            aler. Li autre moine me uirent bien bouter Mal de celui qui l 
            osast adeser. Honis soit moines qui tant se fait doter   Segnor
             dist l  abes  or oiés mon penser Se tout ensamble le uoliés
            crëanter Bien porrïens dant Guillaume greuer Qu  il seroit mors et
            trestos decopés. Car l  enuoions as poissons a la mer A deus
            soumiers nos en face aporter. De nos deniers li ferons deliurer Et
            un seriant ferons o lui aler Pour les soumiers et conduire et
            guïer. Ains qu  il reuignent seront il afolé Ou mort ou pris s  en
            serons deliuré. Larrons i a qui mout font a douter Qui tous iors
            uiuent de tolir et d  enbler Nus hom n  i passe qu  il ne soit
            desrobés. Nous li ferons son bon ceual mener Il li toldront ne
            porra endurer Fier talent a si s  en uaudra meller.
          
            Et li larron l  auront tost decopé Lors en serons a tos iors
            deliuré. Et s  il reuient nos reparlerons d  el.   Ensi iert il
            ia nen iert trestorné  Par le prior font Guillaume mander Et il i
            uint ne le uolt refuser. Et dist Guillaume   Sire abes que
            uolés Mout uoi ces moines enuers moi äirés Mais par l  apostele
            c  on quiert en Noiron Pré S  un seul petit me font mais äirer
            Tant en ferai trebucier et uerser N  aront talent de matines canter
            Ou il feront toute ma uolenté.  Li moine l  öent si prendent a
            tranbler Dist l  uns a l  autre   Mal nos est encontré Se il uit
            longes tout serons afolé.  Et dist li abes   Guillelme entendés
             Se uolés faire c  on uos ueut demander Tous li capitres uos en
            sara bon gré.  Et dist Guillaume   Öil sire en non Dé.   Sire
            Guillaume  dist l  abes  entendés  uous en irés as poissons a
            le mer Et deus soumiers ferés o uous mener. De nos deniers aueuc
            uous porterés De quoi porrés le poisson achater Et un seriant pour
            les somiers mener. Mais une cose ne uos uoel oublïer  En nul
            capitre ne doit on meserrer. uous en irés par le bois de Biaucler
            Larrons i a qui mout font a douter Qui trestout uiuent de tollir et
            d  enbler
          
            Nus hom n  i passe qu  il ne soit desrobés Ne clers ne prestres ne
            mones coronés  Se il uos tolent uo destrier seiorné Toute la robe
            que uos i porterés Sire Guillaume si uos en consirés Ia de
            conbattre sire ne uos penés .  Dex  dist Guillaume  onques
            mais n  öi tel Ainc de marcié ne me soi ior meller Ne nul auoir
            uendre ne achater Et li larron qui me uodront rober Iou les ferai
            de male mort finer.   Taisiés  dist l  abes  ne uos uigne en
            pensé Puis qu  estes mones benëis et sacrés D  arme tranchant ne
            uos deués meller.   Dex  dist Guillaume  dont serai afolés Et
            ocis a tormente.  Por Deu sire abes s  il ueulent mon destrier
            Il n  a millour sous le cape dou ciel Pour porter armes en grant
            estor plenier. Quant on le hurte des esporons d  acier Il uait si
            tost par terre et par rocier Ne s  i tenroit faucons ne espreuiers.
            Iou le toli Aerofle le fier Et a m  espee li toli iou le chief. S 
            il le me tolent bien deurai esragier.  Et dist li abes   Donés
            lor uolentiers
          
            S  il le uos tollent ne uos en coureciés  Ne deués pas conbatre. 
            Et dist Guillaume   S  il me tollent mes gans  Et dist li abes 
             Faites lor biaus sanblans Si lor donés uolentiers en riant.  
            uoir  dist Guillaume  ainsi iere mout dolans Car par l 
            apostele que quierent penëant Ains que m  en parte les ferai tous
            dolans Car tous les cuic ocirre.  Et dist Guillaume   S  il me
            tollent mes botes Et l  estamine et la goune et la cote Soufferrai
            iou que l  on me bate encore Quant uient au batre si est mout
            laide cose. Se iou le sueffre maldite soit ma gorge Se truis
            larrons qui me tollent ma robe Ie uos dis bien par saint Piere l 
            apostele Ies pendrai par la goule.  Et dist Guillaume   S  il me
            tollent mes braies Icele chose c  on claime famulaires  
            Chertes  dist l  abes  donc serait cose laide De cele cose uos
            doit il bien desplaire. Desfendés lor si lor pöés mal faire
          
            D  os et de char lor faites grant contraire.  Et dist Guillaume  
            Ice me puet bien plaire. Quant le congié me donés de ce faire Ie
            uos en iur par le cors saint Ylaire S  il me font chose qui me doie
            desplaire Troueront moi felon et deputaire. Grant honte aroie de
            mes braies hors traire Ains que les aient en i ferai maint braire
            Se Dex mes bras me sauue. Li quens Guillaume quant öi desraisnier
            Son dant abé n  i ot qu  esleecier Que pour ses braies se porra
            courecier. uait en la uile si fait faire un braier Del millor
            paile que on puisse baillier Mande un orfeure por mieus aparillier
            A besans d  or et a boutons d  or mier Et les lasnieres fisent mout
            a proisier Tel aguillon i a fait atacier Plus de cent saus li
            cousta au paier. Et quant li quens ot bien fait son braier Dedens
            ses braies le prist a ratirier.  Braier  dist il  mout te doit
            auoir cier  Tu m  as cousté a faire maint denier. Tels te uerra
            par le cors saint Ricier Se il te prent auques a conuoitier Tant
            qu  il te uoelle de mes braies sacier
          
            Mien ensïant il le conparra cier.  uient a l  abé sel prent a
            arainier   Sire  dist il  iou irai mon sentier. Se il m 
            asallent li larron pautounier Et de ma robe me uoellent
            despoillier Iou lor lairai por uos dis otroier Et le ceual que
            iou doi ceuaucier Mais le braier que i  ai fait afaitier S  il le
            me tollent il me troueront fier  Qui près de moi se uaudra
            acointier Sachiés de uoir il le conparra cier De mon poing destre
            desor le hanepier Que la ceruele li ferai trebucier Que tot li
            autre i auront qu  esmaier.  L  abes l  öi si se prist a saignier
            Et l  uns des moines a l  autre a consillier   Par saint Denis
            cil se ueut esragier Se li larron nel püent iusticier Mal l  auons
            esploitie.  Li quens Guillaume a congié demandé L  abes li done
            uolentiers et de gré. Plus de dis liures li fist l  abes doner Dont
            il porra les poissons achater Et deus somiers li a fait aprester
            Et un uallet qui les saura guïer. Li quens Guillaume est el destrier
            montés
          
            Ist de l  encloistre n  a cure d  arester. Li autre moine quant l 
            en uirent aler As uis dïables l  ont trestot commandé S  or le
            sëust dans Guillaurne li ber Mout chierement lor fëist conparer. Et
            li frans hom est el cemin entrés Et les somiers fait deuant lui
            guïer. Ihesu de glore commence a reclamer Que sain et sauf l  en
            laisse retorner Ainc ne fina dusqu  al bos de Biaucler Mais des
            larrons nen ont un seul troué. Outre s  en passe tant qu  il uint a
            la mer. Lors commencha poissons a achater Lus et saumons qui mout
            font a löer Et esturions anguilles pour saler. Il prent sa male
            si le cort desfremer Tant li anoient li denier a conter Qu  a grans
            paumees les commence a ieter. Dist l  uns a l  autre   ués ci bon
            ordené Bien ait de l  ame quil uoia a la mer. Se de tels homes
            ëussiens a plenté Rice seriens anchois un mois passé Ne li caut
            gaires que on uende le blé Mais que il ait son uentre saolé.  Li
            quens Guillaume ne sot onques coser uers les uilains ne uolt pas
            ranprosner Mais cele nuit se fist bien osteler
          
            Del poisson ot assés a son souper Et le bon uin n  i uolt mie
            oublïer De ses deniers ne uaut nul reporter. A mout grant aise s 
            est la nuit reposés Dusqu  au demain que il fu aiorné. Li quens
            monta ses somiers fait troser uers l  abëie s  est mis au
            retorner. Ainc ne fina dusqu  au bos de Biaucler Mais des larrons
            nen ot mie troué Tant qu  il s  en uint el parfont gaut ramé. Li
            quens Guillaume fu mout gentils et ber uoit son uallet si l  a
            araisonét   Amis biaus frere saués uous nient canter Ia pour
            larron mar uos esmaierés. Quidiés uous dont ne uos pusse garder 
            Li uallés l  ot prist soi a escrïer Bien hautement commencha a
            chanter   uolés öir de dant Tibaut l  Escler Et de Guillaume le
            marcis au cort nés Si com il prist Orenge la chité Et prist Orable
            a moillier et a per Et Glorïete le palais principer � Iou ne
            saroie sire plus haut chanter Car chi soloient li larron
            conuerser Qui tos iors uiuent de tollir et d  embler. S  il nos
            perchoiuent n  en poons escaper Ne nos garroit ne uesques ne abés
          
            Ne clers ne prestre ne mones coronés Que ne soions maintenant
            decopé.  Et dist Guillaume   Ia mar en douterés Ia pour larron
            ne laissiés a canter Car s  il i uienent io uos quit bien tenser.
            Li uif dïable les en ont enportés Que iou nes puis uëir ne
            encontrer.  Li uallés l  ot si commence a chanter. Si hautement
            fist le bois resoner Quinse larron l  orent bien escouté Qui sont
            el bois si se doiuent disner Et lor mengier orent fait atorner. Un
            hermitage auoient derobé Et les conuers orent tous estranglés
            Deniers et robes en orent aporté. Dist l  uns a l  autre   I  ai
            öi un iougler. Oiés con cante de Guillaume au court nés  Et dist
            li maistre   Faites le cha torner S  il porte auoir n  en porra
            escaper.  Et dist li autres   Sire laissiés l  ester Car
            iougleor ne doit nus destorber Mais tout franc home les dëussent
            amer Deniers et robes et a mangier doner.  Et dist li maistres  
            De folie oi parler Quant il i uint bien le doit conparer. Anchois
            qu  il soit de nos mains escapés Porra il dire que mar fu onques
            nés.  Il saillent sus es ceuaus sont monté Lor armes prendent el
            cemin sont entré
          
            Dusqu  a Guillaume ne se sont aresté. Par tel äir ont le conte
            escrïé Que li somier en sont tout esfraé Li quens Guillaume en a le
            sanc müé. Il li escrïent enuiron et en lé   Estés dans moines ne
            nos escaperés S  alés auant tous serés decopés.  Et dist
            Guillaume   Qu  est che que demandés Se mal nos faites riens n 
            i gaaignerés  Escumenié serés de dant abé De l  apostoile de tous
            les ordenés.  Et dist li maistres   De folie parlés Ne clerc ne
            prestre ne uesque ne abé Ne prisons nous un denier mouneé. Trop
            estes rices et d  auoir assasés. As poures gens dëussiés tout doner
            Et uostre uie dëussiés amender. Or pensés bien de matines chanter
            Nous penserons de tollir et d  enbler. N  en porterés un denier
            mouneé De tout l  auoir qu  aués chi amené  Le uallet prendent a
            terre l  ont ieté Et piés et mains li ont estroit bendés Puis le
            ieterent enuers en un fossé Et puis en sont au conte retorné
          
            Si li escrïent   Dans moines n  en irés  Dex le garisse par la
            soie bonté Ore en a bien a faire. Li larron furent felon et
            soudoiant Guillaume prendent et derriere et deuant Au frain le
            tienent que il ne uoist foiant Li uns le boute l  autres le ua
            sachant. Et dist li uns   Con cis moines est grans   uoire 
            dist l  autres  il est de fier samblant. ués com il uait les deus
            eux rooillant S  il se courouce il nos fera dolans.  Che dist li
            tiers   Com il a rices gans A or parés Ia millors ne demant. 
            Il li demande illuec demaintenant.  Tenés  dist il  iou le fac
            mout dolans Car iou uoi bien que iou ne puis auant. S  or me
            laissiés escaper par itant Si m  aït Diex preu i auerés grant. 
            Et dist li maistres   uous parlés de noiant De tout l  auoir que
            aués en presant N  en porterés le uaillance d  un gant.  uoir 
            dist Guillaume  dont me ua malemant Mout grant pecié en faites. 
          
            Il li demandent la goune de son dos Et en après l  estamine et le
            froc Et il lor done onques n  i quist deport Sour le ceual remest
            tous nus li cors.  Dex  dist Guillaume  com or samble bien sot
            Trop puis souffrir foi que iou doi saint Pol. Or en dëusse quatre
            ou cinc auoir mors Et ochis a martire.  Sor le ceual fu dans
            Guillaume encore Tos nus et poures qu  il n  auoit point de robe
            Ne mais ses braies ses cauces et ses botes. Li larron furent entour
            lui tot a rote Au frain le tindrent qu  il ne lor puist estordre.
             Larron  dist il com estes de pute ordre A males fourques serés
            pendu encore Si ferés uous se de chi puis estordre.  Li maistres
            iure son menton et sa gorge Saint Lïenart c  on requiert a Limoge
              Cha meterés le cheual et les botes Et les ganteces nos lairés
            uos encore.  Li quens descent del cheual sor la mote   Tenés 
            dist il  pour saint Piere l  apostre
          
            Mien ensïent ne uos ai mais que sorre Fors unes braies qui me
            cueurent les costes Et un braiel qui est maluais et poures.  Et
            dist li maistres   Cha le rendrés encore.  Chou dist Guillaume 
             Foi que iou doi nostre ordre Mieus uaut assés que toute l  autre
            robe Et se uolés uous l  aurés ia encore Mais iou nel donrai
            mie.   Segneur larron  dist Guillaume au uis fier  Si m  äit
            Dex ués ci un bon braier Il n  a tant bon dechi a Montpellier A
            bendes d  or et a boutons d  or mier. Chil qui l  aura tenir le
            deuroit cier Plus de set liures cousta il auant ier. Se tant l 
            amés que nel uolés laissier Plus près de moi uos conuient
            aproismier. Se iel uos doins Dex confonde mon cief Car i  en
            auroie en maint lieu reprouier Mais uigne auant qui le uaudra
            baillier.  Li maistres lerres a coisi le braier
          
            Et les iagonches et l  or fin flamboier Damedieu iure ne li uaudra
            laissier. Il s  agenoille qu  il il ueut deslacier Qu  il le
            uoloit fors des braies sacier. uoit le li quens n  i ot que
            courecier   He Dex  dist il  com or puis esragier Com or me
            tienent cist gloton losengier Que nes mes braes ne me ueulent
            laissier Or uoi iou bien proiere n  a mestier. Dex me confonde s 
            or ne me uoel uengier  Qui li uëist lors la teste hocier Les dens
            estraindre et la color cangier Paour l  en pëust prendre.  Dex 
            dist Guillaume  or uol qu  il m  est a laide Car iou n  i truis
            ne merci ne manaide. Ia commanda dans abes nostre maistre Se
            trouoie home qui me tolist mes braies Et mon braier uausist a force
            traire Lors dont a primes me poroie ie iraistre. Se plus ateng
            miex uauroie estre a naistre Car il sont trop felon et deputaire. 
            Hauce le poig si uait ferir le maistre
          
            Tel cop li done deuant en son uisage L  os de la goule en deus
            moitiés li quasse Mort le trebuce a terre. Li quens Guillaume mout
            forment s  äira Par maltalent le poig destre leua Si fiert un
            autre que deuant lui troua L  os de la goule tout li esmïela. Deus
            en saisi a ses deus poins qu  il a Par tel äir ensamble les hurta
            Que l  un a l  autre trestout escheruela. Et au cinquisme un tel cop
            redouna Que la ceruele toute li deffroissa. De son poig destre un
            autre cri assena Enmi le pis si que tot l  enuersa Li cuers del
            uentre au cäir li creua. Et le setisme par les cheueus coubra Trois
            tors le torne et au quart le rua Encontre un caisne que tout le
            coribrisa Puis si a dit   Quant cist releuera Ia de canter
            talent ne li prendra. Mout par fu fols quant mes braies m  osta. De
            tolir braies n  öi parler piech  a.
          
            Se nus les ueut si se traie en escha Bones saudees de mon poig
            portera Si que iou quit ia mais ne robera Moi ne autrui qui le
            cemin ira.  Quant cil l  entendent chascuns s  espöenta Dist l 
            uns a l  autre   Quel dïable chi a S  ensi se tient nus n  en
            escapera.  Il se ralïent et de cha et de la Lancent li lances et
            dars que chascuns a Dex le gari que nus ne l  adesa. uoit le li
            quens Damedieu reclama   Si uoirement con le ciel estoras
            Garissiés mon cors sire   Dex  dist Guillaume  si con tu es
            uerais Garis mon cors de ces larrons pusnais Grant pecié fist
            nostre abes beneois Cha m  enuoia a mout poure conroi Sans mon
            hauberc et mon branc uïenois Et mon uert helme et mon espiel
            turquois.
          
            Se il i fussent chertes cinquante et troi Tout fuissent mort li
            larron maleoit. Chi uoi iesir tant bon branc uïenois N  en prendrai
            nul car il m  est en defois Car el capitre dist li abes cortois
            Que n  ëusse armes fors le char et les os De che me desfendisse. 
            Li quens Guillaume a regardé arrier D  encoste lui uoit ester son
            somier Que de poisson auoit bien fait cherkier. Li quens li race le
            cuisse a tout le pié En haut le lieue s  a son pas auanchié uint
            as larrons le premier a paié Par tel uertu que mort l  a trebucié.
            Puis fiert un autre li uassals droituriers Et puis le tierc ne l 
            a mie espargnié. Trois en a mors des glotons losengiers. Tant i feri
            li ientix quens proisiés Tous les a mors n  en remest uns en pie.
            Or a Guillaume le cemin aquitié Ia mais poure home n  i laira son
            marcié. Li quens Guillaume le soumier a coisié De cui ot pris le
            quisse a tout le pié 
          
             Diex  dist li quens  par ta sainte pitié Garissiés sire
            cest cheual meshaignié Si que le uoie sain et sauf et haitié. 
            Lors prist la quisse que il auoit sacié Si li remist li gentils
            quens proisiés Sifaitement com il l  ot esragié. Pour la proiere dou
            bon conte proisié I fist Dex grant miracle. Quant li bons cuens ot
            s  orison finé Lors prist la quisse dou bon somier trosé Si li
            remist tantost fu resanés A tout le fais s  est li cheuaus tornés.
            Li quens Guillaume est arrier regardés uoit son uallet ens el fons
            d  un fossé Ou li larron l  en auoient ieté. Li gentix quens l  a
            mout tost desnöé Et en après si l  en a apelé 
          
             Amis biaus frere uois ceuaus a plenté Sors et bauchans et noirs
            et pumelés Quinse en i a iou les ai bien nonbré. Montés el
            mieudre les autres en menés.  Dist li uaslés   uolentiers en
            non Dé.  Et cil les prent ne s  i est demorés. Lor chemin ont
            anbedoi arouté Droit uers lor abëie. Li quens Guillaume aceut sa
            pescherie Et les cheuaus n  i laissierent il mie Del bois issirent
            et uont uers l  abëie. Troi moine furent sour la porte a espie Et
            par desous l  orent bien uereillie. uoient Guillaume qui uenoit la
            caucie Ius descendirent ne s  atargierent mie A l  abé uienent
            la nouele ont noncie   Guillaume uient a mout grant cheuaucie
            Cheuaus amaine et destriers d  Orcanie.   Dex  dist li abes 
            dame sainte Marie Tout cel auoir ne gäigna il mie. A mout maint
            home a il tolu la uie Et desrobé moustier et abëie.
          
            Clöés la porte n  ai soig de sa folie A ceste fois n  i enterra il
            mie.   Non pour Dieu sire  n  i a celui ne die  Ia nos
            batroit et diroit estoutie.  Es uous Guillaume et le uaslet qui
            crie   Ourés la porte prendés la pescherie Et ches cheuaus s 
            iert rice l  abëie Tout par Guillaume qu  onques n  i ot äie. Or a
            il bien prouende desseruie N  i doit fallir en trestoute sa uie. 
            Li moine l  öent si ne respondent mie Chascuns uausist qu  il ne
            reuenist mie. Il li escrïent a haute uois serie   Demourés la
            uous n  i enterrés mie Car uous estes rouberes.  Li ber Guillaume
            est uenus a la porte
          
            Et li portiers l  a encontre lui close Et ueroullie et fremee a
            grant force. Li quens Guillaume li crie et li ennorte   Oeure la
            porte Dex confonde ta gorge Prent les poissons que cis somiers
            aporte. Bons lus i a et s  i a mainte alose Et bones troites dont
            les testes sont grosses Bons esturions et bons saumons encore. 
            Dist li portiers   Par saint Piere l  apostre A ceste fois n  i
            enterrés uous ore L  abes mëismes l  a encontre uos close.   Dex
             dist Guillaume  maldite soit tex ordre Quant nostre moine me
            font de l  entrer force. Mais par le foi que iou doi a saint Iosse
            S  i puis entrer par amors ou par force Trestout li moine le
            conparront encore Ne lairai nul nel bace.   Dex  dist
            Guillaume  ki tout as a garder Conseille moi par la toie bonté 
            Aueuc ces moines me quidai seiorner
          
            Dehét ait l  abes quant ne m  i laisse entrer Or sai iou bien la
            me fisent aler Pour as larrons le mien cors afoler Mais Dex de
            gloire m  en uaut bien destorner. Or sai iou bien merci n  i puis
            trouer Ne par proiere ne porrai ens entrer.  Li cuers del uentre
            li commence a leuer De mautalent commence a tressüer. D  encoste
            lui uoit un grant fust ester Quatre uilain i orent que porter. Par
            maltalent le uait as poins coubrer Encontremont le commence a
            leuer Par grant uigour uint a la porte ester Issi grant cop li
            commence a douner Trestout l  encloistre en a fait resouner Les
            cols puet on d  une liue escouter. Le maistre porte fait a terre
            uerser Et les ueraus et les gons crauenter Et li flaiaus a le
            portier tüé. Trestout li moine sont en foies torné Parmi les cambres
            dont il i ot assés.
          
            El cloistre uint dans Guillaume li ber Si commencha moines a
            escrïer. Dis en encontre ne porent escaper (Ki li uëist a la terre
            fouler Et de ses poins mout ruistes cols douner) As caperons les a
            pris a coubrer Un en a pris qui ne pot tost errer Trois tours le
            tourne au quart le lait aler Si roidement le fiert a un piler Qu 
            andeus les eux li fist del cief uoler Puis li escrie   A moi
            uenés parler  Et d  une bote a consüi l  abé Enmi l  encloistre
            l  abati tout pasmé. (Li autre moine sont en foies torné.) Qui dont
            uëist dant Guillaume le ber Parmi l  encloistre et uenir et aler En
            la quisine et el dortoir entrer N  i remest canbre ne face
            desfremer. Trestous les moines a mout mal demenés Par les cheueus
            l  un a l  autre hurté. Tant les bati que tout sont estouné Au
            grant moustier sont en fuies torné. Dist l  uns a l  autre  Mal
            nos est encontré Il nos estuet a sa merci aler Ou nous serons a
            martire liuré.  Guillaume apielent au pié li sont alé
          
            Trestout ensamble li ont merci crïé Mimes li abes qui reuient de
            pasmer. Et dist Guillaume   Trestout merci aurés Mais que uous
            faites chou que i  ai enpensé.  Dïent li moine   uolentiers et de
            gré.  Et dist Guillaume   Or oiés mon pensé  Quinse cheuaus uos
            ai chi presentés La pescherie que iou pris en la mer Mais or uos
            pri tout me soit pardoné Quant qu  ai uers uous et mesfait et esré
            A uous dans abes en cri merci por Dé.  Et dist li abes   Tout
            uos soit pardoné Et li mort soient maintenant enterré Ia d  autres
            moines recouerrons plenté. Mais or nos dites pour sainte karité De
            cest auoir ou l  aués conquesté. Alastes uous par le bois de
            Biaucler Et les larrons i aués uos trouué  Et dist Guillaume  
            Ia orrés uerité  Ainc a l  aler n  en poi nul encontrer Mais au
            uenir m  orent mout mal mené Quinse larron que iou i eu troué A mon
            seriant orent les poins nöé Si le ieterent enuers en un fossé.
            Onques merci en aus ne poi trouer  De char et d  os les ai si
            atorné Que li chemins n  en iert mais enconbrés Ne poures hom n  en
            laira son errer.   Dex  dist li abes  t  en soies aorés
            Onques n  amerent Ihesu de mäisté. Tous li pechiés uos en soit
            pardonés. 
          
            Lors list li abes les Poissons destrosser Et tout li home en orent
            au disner. Cil qui mort sont furent tost oblïé. A la grant table
            sist Guillaume li ber Et mout bons uins ot a sa uolenté Tant com
            il en pot boire. Icele nuit gist Guillaume li fiers. Es uous un
            angele Dex li a enuoié. Dist a Guillaume   Or ne uos esmaiés Par
            moi te mande li glorïeus del ciel  Le matinet prent a l  abé
            congié Prent ton hauberc et ton glaiue d  acier Toutes tes armes �
            nulle ne relaissier � Monte si ua sans plus de delaier Droit es
            desers encoste Monpellier En la gastine lés un desrubant fier Une
            fontaine i a lés un rocier. Ainc crestïens n  i estut ior entier
            Fors un hermite qui mourut auant ier Sel detrenchierent Sarrasin
            pautonier. La troueras habitacle et moustier Hermites soies que
            Dex l  a prononcié. 
          
            Et dist Guillaume   Iou ne uoel plus targier.  uait s  ent li
            angeles et quant fu esclairié Li quens Guillaume prist a l  abé
            congié Et il li doune si n  en fu pas iriés Et tout li moine si
            en furent mout lié. uint a l  estable met la sele ou destrier
            Onques n  i quist seriant ne escuier. Quant fu montés si saisi son
            espiel Ses armes porte il n  i a riens laissié. L  abes li done
            uint liures de deniers Par tel couuent qu  il ne reuigne arrier Li
            quens Guillaume l  a mout bien otroié. Dès or s  en uait dans
            Guillaume li fiers Droit es desers d  encoste Monpellier. A la
            fontaine par deuers le rocier Un habitacle i trueue et un
            moustier Li Sarrasin l  orent tout essillié La s  en entre
            Guillaume. En l  abitacle s  en est Guillaume entrés Une capele i
            troua et autel. Uns sains hermite i a lonc tans esté Et puis ert
            mors et a sa fin alés. La se porpense dans Guillaume li ber De
            Damedeu seruir et honorer
          
            Por les pechiés dont il ert enconbrés. De cuir de cherf auoit fait
            un coler El col le mist del destrier abrieué. Puis assambla des
            pieres a plenté Par l  abitacle que il ueut restorer. En poi de mois
            l  a mout bien amendé Et d  un cortil clos et auironé Arbres et
            chiues et colés a planté. Mais mout redoute Sarrasins et Esclers. Un
            castel ot desour un mont fremé La uait gesir dans Guillaume au cort
            nés Que honte ne li facent. Guillaume fu el desent bien parfont.
            Lés l  abitacle ou la fontaine sort Arbres planta et herbes a
            fuison. Un castelet ot fremé sor le mont La gist Guillaume pour
            Sarrasins felons. Encor le uoient pelerin qui la uont A Saint
            Guillaume des Desers troueront Un habitacle la ou li moine sont.
            Löëys fu a Paris sa maison La se deduist a guise de bricon N  ot
            aueuc lui ne conte ne baron Ne duc ne prince cheualier ne garchon
          
            Qui le prisast ualissant un bouton Tant ert auers et nices. Plaist
            uous öir com il fu malmenés Et de ses homes et seruis et amés Quant
            [il] cheuauce de Paris la chité Dusqu  a Saint Lis ou il seut
            conuerser Ou a Orliens ou a Chartres dalés Ou a Laon ou a Rains la
            chité Mal soit del conte qui o lui uoelle aler. Ne castelains ne
            princes ne casés Ne cheualiers qui armes puist porter Tout ne le
            prisent un denier mouneé. Les frans images ot arriere bouté Et de sa
            terre et de sa cort osté Et des estranges ot il fait ses priués
            Maluais conseil li ont tous iors doné Et son auoir et tolu et emblé.
            Et si baron l  ont trestout adossé Que nus nel sert a Pasques n  a
            Nöel. Et sor tout chou li est mal encontré Assegié l  ot uns paiens
            Ysorés Fils fu Brehier de Sasoigne fu nés. En France uint o
            Sarrasins armés La mort son pere ueut au roi demander
          
            Que Ogiers ot en l  angarde tüé. Tout le paiis orent ars et gasté
            Deuant Paris fu li os atraués Roi Löëy ont dedens enserré. Oiés l 
            outrage qu  aueuc lui ont mené Souent l  assallent Sarrasin et
            Escler Nus hom ne puet issir de la chité Que li paien ne facent
            decoper. Ysorés est de mout ruistre fierté Sus en l  angarde est
            chascun ior montés Si auoit bien son Mahomet iuré Que ia n  iert
            iours aconplis ne passés Ne mangera ne pain ne uin ne blé Que il
            n  ait mort un crestïen armé Ou trois ou quatre s  il les puet
            encontrer. Par maintes fois en a il affolé Francois qui furent en l 
            angarde monté Tant le redoutent li Francois aduré Nul n  en i a qui
            mais i ost aler. Rois Löëys en fu mout aïrés Que il n  ot mais nul
            cheualier armé Qui s  ost conbatre au paien Ysoré. Un iour repare
            del moustier por orer Baron n  i ot ne prince ne casé Ne duc ne
            conte ne cheualier löé. La se gaimente con ia öir porés   Dex 
            dist li rois  par la toie bonté....
          
                  