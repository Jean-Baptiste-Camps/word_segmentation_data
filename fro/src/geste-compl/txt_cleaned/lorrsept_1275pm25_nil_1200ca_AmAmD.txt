       	Li cuens Amiles fu moult preus et senéz. Ou uoit le roi
            prinst l  en a apeller  Sire dist il uers moi en entendéz.
            Iusqu  a set mois uoil le ior respiter.  Et dist li rois 
            uolentiers et de gréz.   Li gentiz hom nel mist en oublier.
            Ou uoit la dame prinst l  an a apeller. Dist li cuens 
            Damme enuers moi entendéz Une parole uoz uoil dire et conter.
            Si m  aït Dex ie nel uoil pas celer Mon compaingnon irai
            querre et trouuer Le conte Ami de Blaiuies la cité Si
            iert au ior et au champ aquiter.  La damme l  oit le sens
            cuide desuer  Si m  aït Dex ie le sauoie asséz.  Lors
            dist au conte  Coarz iestez prouuéz  Par cel apostre c  on
            quiert en Noiron Pré Ne uoz mouuréz de la bonne cité Si
            iert li iors et li champs afinéz De la bataille qu  auéz prinse
            a Hardré.  Belyssans l  oit si conmence a plorer. Mere
            dist elle car l  en laissons aler Mais que sor sains li
            ferommez iurer Que il au ior et au champ afinner Que il a
            mis noz uenra acuiter. -Fille dist elle si com uoz
            conmandéz.  Isnellement l  ont au monstier mené Li
            gentiz hom s  apresta dou iurer A genoillons deuant le maistre
            autel Quant la roïne li corrut pardonner Par le bras
            destre l  en corrut releuer.  Iel uoz pardoins frans
            cheualiers membréz. -Damme dist il cinc cenz mercis et gréz.
          
             Il est uenus el borc a son ostel uest son hauberc s  a
            son elme fermé Et ceinst s  espee a son senestre léz
            Monte an la selle dou destrier seiorné Prent en son poing un
            roit espié quarré Et a son col a un escu gieté. Parmi la
            porte issi de la cité Bueues li anfes le conuoia asséz
            Une grant piece puis s  en est retornéz. ua s  en Amiles li
            gentiz et li ber Son compaingnon ua querre. Oiéz
            seignor que Dex grant bien uoz donst. Ici lairons d  Amile le
            baron Si uoz dirons d  Ami son compaingnon  Qui fu a
            Blaiuies en sa maistre maison. Iut en son lit dont d  or sont
            li pecol. Au matinnet quant clers parut li iors Cort a s 
            espee car moult ot grant paor.  uoit le la dame si l  a mis a
            raison   Qu  as tu eü gentiz fiuls a baron   -Dame
            dist il et noz le uoz dirons Grant paor ai de mon chier
            compaingnon Que ie laissai a Paris el donion S  en sui
            moult a mesaise.   Dame dist il entendéz ma raison
            Anuit soniai une fiere auison Que ie estoie a Paris a Charlon
            Si combatoit li ber a un lyon. En sanc estoit desci a l 
            esperon. Li maus lyon deuenoit com uns hom Ce m  iert
            auis Hardré l  apelloit on.
          
             Ie m  en uenoie la rue contremont M  espee traite qu 
            aportai de Clermont Se li copai le chief soz le menton.
            Mais par l  apostre c  on quiert en Pré Noiron Ie ne lairoie
            por tout l  or de cest mont Que ie n  i aille quant clers
            parra li iors En ma compaingne mil cheualier baron Qui m 
            ont lor fois pleuies.  La gentiz damme a le conte apellé
            Sire fait elle bien sai que uoz panséz. Or uoldriéz iestre a
            Paris la cité Au conte Amile le glouton pariuré La fille
            Charle baisier et acoler Dont li miens cors est cheüz en
            uilté. Males nouuelles m  en puisse l  on conter A mal
            putaige soit li siens cors liuréz   Dist li cuens  Damme
            moult grant tort en auéz. Par cel apostre c  on quiert en
            Noiron Pré Ie ne lairoie por les membres coper Que ie n 
            i aille quant li iors parra cler En ma compaingne mil
            cheualiers arméz Qui ne me faudront mie.  Li cuens Amis
            ne fu mie coars Ainz nel laissa por le dit Lubias. Au
            main se lieue si uest ses meillors dras Ses cheualiers
            richement conrea Isnellement en son chemin entra. Celui
            ua querre que haïr ne porra En moult poi d  ore seignor le
            trouuera Par moult bele auenture. 
          
             Oiéz seignor que Dex uoz soit amis Li Gloriouz qui en
            la crois fu mis. Li cuens Amiles ot ses ostaiges mis 
            Puis s  en entra tout droit en son chemin  Celui qui ua de
            Blaiuies a Paris Ainz ne fina si uint en pré flori.
            Quant il i uint si gieta un sozpir   Beneois soit li prés
            que ie uoi ci Et touz li lieus et li biaus edefis. Ci
            fumez noz et iuré et pleui La compaingnie entre moi et Ami.
            Il l  a gardee com cheualiers de pris Et ie com fel et com Deu
            annemis. Tout por le lieu qui est biaus et floris Et por
            l  amor au baron que ie di Ci dormirai orendroit un petit
            Que Dex me rande mon compaingnon Ami Et tex nouuelles en puisse
            ie oïr Par quoi ie saiche s  il est ou mors ou uis.  A
            pié descent dou bon cheual de pris Léz lui l  arresne a un
            rainscel petit En terre fiche son roit espié forbi L 
            auberc ne l  iaume n  a il pas deguerpi Son bon escu auoit a
            son chief mis Car moult redoute Hardré son annemi Que
            ne le sieuent mil home de son lin Qui le uoillent ocirre.
            Or fu Amiles enmi le pré couchiéz Léz lui arresne son bon
            corrant destrier N  auoit meillor en France le regnié En
            terre fiche son bon tranchant espié A son chief a son fort
            escu couchié
          
             L  auberc ne l  iaume n  a il pas despoillié Tant fort
            redoute Hardré le renoié. De l  autre part ot un gaste
            monstier Tuit sont li mur gasté et pesoié Et les tors
            fraintez et il maubre brisié. Nus n  i repaire car li lieus
            est trop uiés. Biaus fu li ombres des pins et des loriers
            Et d  autre part uns grans chemins i fiert. Li cuens Amis qui
            son compaingnon quiert Bien le connut el pré ou fu couchiéz.
            Dist a ses homes  Descendéz ci a pié Si laissiéz paistre un
            petit uos destriers. Un païsant uoi en cel pré couchié G 
            irai ueoir qu  il fait la ne qu  il quiert. S  esteroit més de
            Paris enuoiéz Qui deïst chose dont il me feïst lié Dou
            compaingnon qui tant fait a prisier Ie m  en uoldroie par ma
            foi repairier Et nequedent a ma franche moillier Que ie
            laissai si malade auant ier. Il n  a tel damme desci a
            Monpellier.  Dient si home  Com uoz plaira si iert
            Aléz i tost mais gardéz n  atargiéz  De nos iornees noz
            conuient esploitier Car merueilles sont longues.  Li
            cuens Amiles enmi le pré se iut Deuant lui ot son aufferrant
            quernu Ses bonnes armes et son pezant escu Son brant d 
            acier nouuel et esmolu. Ses chiers compains est celle part
            uenus Bien le connut tantost com l  a ueü. Ses bonnes
            armes porta en sus de lui 
          
             Par mesproison ne l  en eüst feru. De son poing destre le
            hurte sor le bu Puis li a dit  uassal car leuéz suz 
            Car li uespres aproche.  Li cuens Amiles se dressa contremont
            Bien reconnut Ami son compaingnon Entre ses bras le prinst de
            tel randon Plus de cent fois li baisa le menton. De lor
            nouuelles l  uns a l  autre despont  Qui beles sont a dire.
             Sire compains dist Amis li cortois ueïstez uoz de semainne
            le roi  -Oïl biax sire ie le ui l  autre soir Droit a
            Paris ou il sa cort tenoit. Asséz i ot Alemans et Tyois Et
            Loherains et Bretons et Anglois. Et Belyssans qui le cors ot
            adroit Trestoute nue se coucha auec moi Si enchaï ie n 
            en sai autre roi Si m  escouta Hardréz li maleois. Au
            matinnet m  en ancusa au roi. Bataille ai prinse au traïtor
            sans foi Mais des ostaiges ne poi ie nul auoir Quant la
            roïne me pleia endroit soi Bueues sez fiz qui est preuz et
            cortois Et Belissans qui le cors a adroit. Ie nes irai
            resgarder mais des mois. Hom qui tort a combatre ne se doit.
            Par pechié les ai mortes.   Sire compains ce dist Amis li
            ber Ie uoz dis bien l  autrier au desceurer
          
             Et uoz proiai por sainte charité Ne preïssiéz compaingnie
            a Hardré Ne ausiment nulle societé Tost uoz auroit
            souduit et enchanté Et tel hontaige et tel blasme aleué
            Qui n  estroit mie de legier amendé.  Et dist li cuens  N 
            en puis mais en non Dé Par celle foi qui ie doi Deu porter
             Que Belissans au gent cors honoré S  an uint couchier
            deiouste mon costé Si m  escouta li traïtres Hardréz Au
            matinnet m  en ala encuser. Bataille ai prinse au traïtor
            prouué Mais des ostaiges ne poi ie nul trouuer Quant la
            roïne me pleia de son gré Bueues ses fiz qui est prouz et
            senéz Et Belissans au gent cors honoré. Ia n  i serai mais
            des mois esgardéz. Hom qui tort a combatre ne se seit. Or
            uoldroie mors iestre.   Sire compains dist Amis a Amile
            Ceste bataille ne puet remanoir mie Ainz sera faite par Deu le
            fil Marie Et la fera sachiéz mes cors meïsmez. Et dist
            Amiles  uoz parléz de folie Car l  empereres en a sa foi
            pleuie Et bien iuré le fil sainte Marie Que d  un autre
            home ne la panroit il mie  Tel duel a de sa fille.  Li
            cuens Amis fu cheualiers seürs Et prouz et saiges onques
            mieudres ne fu.
          
             Ou uoit Amile si l  a amenteü   Sire compains ne
            soiéz esperdus  Ostéz uos dras aiéz les miens uestus Et
            ie panrai cel bon destrier quernu Toutes ces armes et cel
            pezant escu Droit a Paris m  en irai a uertu. Se uient
            Hardréz li fel qu  il m  en encust  A la bataille serommez moi
            et lui Coperai lui le chief desor le bu. uoir n  en
            estordra mie.   Sire compains ce dist Amis li ber Si
            m  aït Dex uoz iestez fox prouuéz.  Moi et uoz fumez en une
            hore engendré Et en un ior et en une nuit né Et enz un
            fons baptizié et leué. Et nos parrins qui ot non Yzoréz
            (Ses parrinnaiges fait forment a loer)  Or et argent noz donna
            a plenté Et a chascun fist un hanap donner. Noz noz
            samblons de uenir et d  aler Et de la bouche et dou uis et dou
            nés Dou cheuauchier et des armes porter.  Dex ne fist
            home qui de mere soit nés Se l  uns de noz a en un lieu esté
            Se l  autre i uient que ia soit auiséz.  Ostéz uos dras et les
            miens uestiréz. Droit a Paris m  en irai la cité  Et uoz
            iréz la desoz en ces prés Si trouueréz mes cheualiers membréz.
            S  il uoz demandent por qu  auéz tant esté Et uoz lor ditez
            ia ne lor soit celé Qu  a messaigier de France auéz parlé
            
          
             Del compaignon uoz a dit uerité.  Or uoldroie iestre a
            Blaiuies la cité.  Sire compains quant a Blaiuies uenréz
            Par celle foi qu  a moi deuéz porter Et Lubias soz le pin
            trouueréz Li siens seruices uoz sera presentéz. Fiuls de
            baron uoz le refuseréz. S  elle uoz dist orgoil ne faussetéz
            Hauciéz le paume et el chief l  an feréz. Sire compains an
            palais monteréz Et le mengier feréz bien conraer La
            uenison la char et le saingler. Le soir au uespre quant uoz
            deuréz souper A ma grant table asseoir uoz iréz Le
            seneschal feréz més aporter Lubias iert a ton destre costel
            Li cuens Gautiers a ton senestre léz. Quant li baron seront
            tuit assamblé Diréz mes homes mes cheualiers membréz 
            Seéz seignor si com seoir soléz Car a mengier auréz a grans
            plentéz Car ie le uoil par la foi que doi Dé.  Quant li
            baron aueront tuit soupé Li cheualier iront a lor osteuls
            Sus el palais n  en aura nul reméz Sire compains en ma
            chambre entreréz Et Lubias si fera autretel. Li siens
            seruices uoz iert abandonnéz Sire compains et uoz le refuséz.
            Biaus chiers compains bonne foi me portéz Et uoz ramembre de
            la grant loiauté Que li uns l  autre se doit bien foi porter.
             Tant entendirent iluecques au parler
          
             Que uespres fu li solaus dut cliner. Il se corrurent
            baisier et acoler Plorant s  en departirent. Li cuens
            Amis s  en entra en sa uoie. Li cuens Amiles de noient ne
            desuoie Il est uenus a ceuls desoz l  aubroie Contre
            corrurent tantost com il le uoient   Esté auéz biax sire ou
            noz poise.   Et dist li cuens  Qu  au parler entendoie
            Au messaigier l  eure soit benëoite Del compaingnon m  a dit
            parole uoire Qu  il siert a Charle belement s  i emploie.
            Toute sa terre li maintient et manoie. Montéz baron s  entronz
            en nostre uoie. S  estoie a Blaiuies de mes aises feroie
            Qu  en mon chief sui malades.  Quant ce oïrent li cheualier
            gentil Que il iront a Blaiuies lor chemin Tel ioie en
            orent onques greingnor ne ui. Forment en sont en lor cuers
            esioï Montent es selles des destriers arrabis Ainz n 
            arresterent a pui ne a larris Desci a Blaiuies ne prinrent
            onques fin. Et Lubias fors de la tor issi Bien reconnut
            les cheualiers de pris Et la maisnie que ses peres norri.
            Enz en son cuer forment s  en esioï Encontre uint desoz l 
            ombre d  un pin. L  espee Amile uait elle recoillir. Li
            ber la uoit d  autre part se guenchi. uoit le la damme dou
            sens cuida issir.
          
              Sire dist elle moult m  auéz enpor uil. Or reuenéz de
            la cort de Paris La fille Charle baisier et conioïr Dont
            li miens cors est tenus enpor uil. Dex doinst li Peres qui
            onques ne menti Males nouuelles m  en laist encor oïr A
            mal putaige soit li siens cors reprins.  Li cuens l  antent a
            poi n  enraige uis Hauce la paume enz el nés la feri
            Com ses compains li ot conté et dit. Passa auant as poins la
            uait saisir Samblant faisoit que la uolsist laidir Quant
            si home li toillent. Li cuens Amiles fu moult gentiz et ber.
            Il monte amont les mauberins degréz Li mengiers fu richement
            conraéz De uenison de pors et de sainglers. Le soir au
            uespre quant il durent souper A la grant table s  est aléz
            acouder Et la cuizinne fait li cuens aporter Ses coupes
            d  or fait il bien demander. Lubias sist a son destre costel
            Li cuens Gautiers a son senestre léz. Quant li baron furent
            tuit assamblé Li gentiz cuens s  en est en piés leuéz 
            uoit les barons si les a apelléz Seéz seignor si com seoir
            soléz Car a mengier auerons a plenté.  Quant li baron
            orent la nuit soupé Cil cheualier en uont a lor osteuls
            Si com est a coustume.
          
             Quant asséz orent et mengié et beü Enz el palais
            sachiéz n  en remest nus. Li cuens Amiles en la chambre est
            uenus En lit Ami s  ala couchier touz nus Auec lui porte
            son brant d  acier molu. Et Lubias a les siens dras tolus
            Deléz le conte s  a couchié nu a nu Qu  elle le cuide acoler
            com son dru. Deléz lui sent le brant d  acier molu Grant
            paor ot si s  en est traite ensus. Dex com est effraee 
            Quant Lubias senti nue l  espee Grant paor a moult en fu
            effraee.  Sire dist elle ou m  auéz uoz trouuee  Por
            moi ocirre aportastez espee Mais par la foi que doi l  ame ma
            mere Se ie uif tant que ueingne l  aiornee Gel conterai
            mes couzins et mes freres Deuant l  euesque m  aueront tost
            menee. Par tel engieng serai de uoz seuree De uostre
            compaignie.   Dex dist Amiles par ton saintisme non
            Meïs saint Pierre au chief de Pré Noiron Et conuertis saint Pol
            et saint Simon Ionas sauuas el uentre dou poisson Et
            Daniel en la fosse au lyon Sainte Susanne garis dou faus
            tesmoing Et a Marie feïstez urai pardon Si com c  est
            uoirs et noz bien le creonz Garissiéz hui le mien chier
            compaingnon  Qui est en France a Paris a Charlon
          
             An la bataille de Hardré le felon Qu  encor le uoie en
            sa maistre maison.  Ainsiz le dist que ne l  entendi on.
            Ou uoit la damme si l  a mise a raison  Dame dist il par
            Deu qui fist le mont Nul bel samblant faire ne uoz poons.
            Ce fu l  autrier que ie fui a Charlon Que il tenoit sa cort a
            Mont Loon Moi dist uns mires qui iert de Besanson Qui
            me donna et herbes et puisons Que en mon cors auoie grant
            frison Et que a fame n  eüsce habitacion Ne compaingnie
            tel com auoir doit on Ainz m  en tenisse trente iors a bandon.
            Se nel faisoie ie sui sans garison. Mais par la foi que deuéz
            Deu del mont Por quoi haéz Amile le baron  -Sire dist
            elle et noz le uoz dirons Que ia un mot ne uoz en mentirons.
            Ce fu l  autrier plainne fu ta maisons A une feste c  on dist
            en Rouuisonz Li cuens Amiles cui li cors Deu mal donst
            Dedens mes chambres me requist a bandon Si me leua mon hermin
            pelison. Honnir me uolt gentiz fiuls a baron. Tel li
            donnai de mon poing enz el front Que a la terre chaï a
            ienoillons. Ice seruice me fist foi que doi uoz Por ce
            l  ai en haïnne.   Dex dist Amiles qui haut siés et loinz
            uoi Esperitables iestez biax Sire Rois Tant par est fox
            qui mainte fame croit 
          
             Et qui li dist noient de son consoil. Or sai ie bien
            Salemons se dist uoir  En set milliers n  en a quatre non
            trois De bien parfaitez qui croire les uoldroit.  Puis
            dist apréz  Damme uoz ditez uoir Mors est Amiles li
            traïtres sans foi. A ceste espee qui ci gist deléz moi Li
            coperai le chief se ie le uoi. La mort a deseruie. 
            Oiéz seignor que buer fussiéz uoz né. Ici lairons dou conte
            Amile ester Au conte Ami deuommez retorner Qui ua en
            France a Paris la cité A la bataille dou traïtor Hardré.
            Nostre empereres est par matin leuéz Isnellement a fait faire
            uns fosséz Grans et plenniers et de bois bien plantéz. Il
            i uoldra sa fame desmembrer Bueuon son fil Belissant au uis
            cler. Nostre empereres les fist tantost mander Cil les
            amainnent qui ne l  osent ueer. Li rois les uoit s  a le chief
            encliné Il ne lor fist bel samblant ne priué.  Damme
            dist il aléz uoz aprester Conme celi que l  an doit
            desmembrer. Par cel apostre c  on quiert en Noiron Pré
            uostres garans uoz puet trop demorer.  Se il ne uient ainz
            miedi passé Ie uoz ferai touz les membres coper Ardoir
            en feu et la poudre uenter. Toz l  ors del mont ne uoz porroit
            tanser De uoz ne face iustice moult cruel. 
          
             La damme l  oit si conmence a plorer.  Sire dist elle
            biaus Rois de maiesté Qui en la crois laissaz ton cors pener
            Garis mon cors de mort et d  afoler Bueuon mon fil Belissant
            au uis cler Cil glouz ne noz honnisse.  Or fu li rois
            corresouz et dolans Et Hardréz fu baus et liés et ioians.
            Par ces monstiers enuoie ses serians Et fait haster ces messes
            qui sont grans. Se tierce passe miedis en auant Dont seit
            il bien que finéz est li champs. Mais n  ira mie del tout a son
            talant. Ou uoit le roi se li dist fierement  Drois
            empereres ma bataille demant. Fuïs s  en est Amiles uoirement
            En cest païs ne uenra mais awan. Faitez ardoir la bele
            Belissant Bueuon ton fil et ta fame ausiment Or i parra
            de la iustice grant Mais d  unne chose me uois moult
            merueillant Que la roïne me uait si ramposnant. En Deu me
            fi le Gloriouz puissant. Ia ainz n  iert uespres ne li solaus
            couchans Ia la uerrai ardoir an feu ardant.  La damme l 
            oit si plore tanrement.  Hé  Dex dist elle qui formas
            toute iant Et conmandas au baron Abrahant Que sacrefice
            feïst de son anfant Il le uolt faire tant fu en uoz creant
            De uers le ciel uint uns angres uolant Qui li toilli et l 
            espee et l  anfant
          
             Si l  emporta enz el ciel maintenant En paradis auec les
            Innocens Et si nasquis de uirge en Bethleant La uoz
            requistrent li troi roi uoirement Et aportarent o euls offrande
            grant Mirre et encens et or par bon talant Trois ans
            alastez uos amis praechant O uos apostres cenastez liemant
            Enz ens desers ou ieünerent tant Le iüesdi absolu qui est
            grans Lauas lor piés chascun moult liement Iudas li fel
            li traïtres puslans Si uoz uendi a la gent mescreant
            Trente deniers qu  il n  en ot plus ariant De nuit uoz
            prinrent a la chandeille ardant La uoz baisa Iudas par
            boisemant Por demonstrer de uoz connoissement Lors fustez
            mis en la crois asprement De ioins marraiges et d  espinnes
            poingnans uoz coronnerent celle mauuaise iant Et por uoz
            faire encor plus angoissant uo cors percierent d  unne lance
            tranchant Sanc ot et eue de uo costel issant Longis qu 
            ainz n  ot ueü en son uiuant Terst a ses iex si ot alumement
            Nicodemus uoz coucha douchement En un sepulcre que fist faire
            moult grant uoz surrexistez au tierz ior uoirement Anfer
            brisastez ce seuent li auquant Les tiens amis en gietas
            uoirement Montas el ciel en ton saint mandement Ou ia
            traïtres n  aura harbergemant Ne faus traïtres n  i aura
            chasement
          
             Ne faus iugierres nesun habitement Si com c  est uoirs
            biaus Peres Rois puissans Et gel croi lasse  sans nul
            mescroiement Moi garissiéz de mort et de tormant Bueuon
            mon fil ma fille Belissant  Cil glouz ne noz honnisse. 
            Or fu li rois corrouciéz et plains d  ire Hardréz fu liés et
            ioians li traïtres. Dex li enuoit la male mort soubite 
            Ou uoit le roi se li conmence a dire  Drois empereres fuïs
            s  en est Amiles En ceste terre ne reuenra il mie. Faitez
            ardoir ma damme la roïnne Bueuon ton fil et Belissant ta
            fille. Or i parra de la uostre iustice.  Et dist li rois
             Il ne m  estordront mie.  La damme l  oit parfondement
            souzpire.  Hé  Dex dist elle qui fuz nés de la uirge
            Et le pain d  orge meniastez a la ceinne uostre maisnie fu de
            uoz esbaudie Si com c  est uoirs Dame sainte Marie Bien
            le croi lasse  sans nulle tricherie Moi gardéz Damme d 
            afoler et d  ocirre Bueuon mon fil et Belissant ma fille. 
            Si com elle ot sa proiere fenie Si resgarda endroit hore de
            prime Si uit uenir Ami par la chaucie. uoit le la damme
            moult en est esioïe. Hardré apelle si li conmence a dire
             Sire Hardré nel lairai nel uoz die Moult uoz iert ores
            celle chiere abaissie. Ancui auréz celle teste tranchie 
          
             Et celle pance estroee et percie.  Sonnent cil saint de
            par toute la uille De Saint uictor et des autres eglises
            Et cil et tuit li autre. Quant la damme ot finee sa proiere
            Si uit uenir Ami par la charriere L  escu au col et la
            broingne doubliere. uoit le la damme forment fu esioïe 
            Hardré apelle si li conmence a dire  Or uoz uoi moult celle
            chiere abaissie. La bonne damme forment le contrarie 
            Hardré traïtres li cors Deu te maudie  Quant le cuer as si
            plain de felonnie Bien ai fiance en Deu le fil Marie C 
            ancui auraz celle teste tranchie Et celle pance estroee et
            percie. uoz n  eschaperéz mie.  Li cuens Amis fu moult
            gentiz et fiers. Il ne uint mie com hom trop esmaiéz Et
            Hardréz fu dolans et corrouciéz. Or i uont tuit seriant et
            escuier. Li cuens Amis qu  est moult bons cheualiers Est
            descendus desoz un oliuier Nostre empereres le uit si fu
            moult liés Encontre uait de gréz et uolentiers Et la
            roïnne o le cors afaitié. Ami saluent par moult grans amistiés
            Et dist li cuens  Grans mercis en aiéz   De par Ihesu
            Nostre Pere dou ciel Drois empereres ma bataille requier.
          
             Ancui uoldrai ma damme chalongier Se Ihesu plaist le
            Gloriouz dou ciel Enuers Hardré le cuiuert renoié. Mon
            encïant au brant forbi d  acier Le cuit ie si malement
            atirier Trestouz les membres et la teste tranchier Se
            Dex m  est en aïe.  Nostre empereres descent desoz un pin
            On li aporte un faudestuef d  or fin Li empereres de France s 
            i assist. Isnellement fait les cors sains uenir Sor une
            table la chasce saint Denis Des Innocens i ot préz que de dis
            Chieres reliques i ot de saint Martin. Qui s  i pariure
            malement est baillis N  istra dou champ tant qu  estera
            honnis. Premierement parla li fiuls Pepin  Franc
            cheualier dist Charles li gentiz Ceste bataille ne uoil
            maitre en oubli Faite sera par Deu qui ne menti. Ie nel
            lairoie por mil liures d  or fin Ansoiz iert faite sans nesun
            contredit.  Et dist Hardréz  Biaus sire et ie l  otri
            Et par deuant ces cheualiers le di Qui uaincus iert pendus
            soit le matin Ne soit raiens ne d  argent ne d  or fin
            Ne n  ait secors de parens ne d  ammis  Et dist li rois 
            Hardré bien auéz dit. Si m  aït Dex tout ainsiz sera il. 
            Ce dist li rois  Et li saint qui sont ci.  Quant li rois l 
            ot et iuré et pleui Hardréz l  entent touz li sans li fuï.
          
             Des or li poise que il ot ainsiz dit S  il fust uaincus
            ne fust au desoz mis Qu  ancor poïst a raenson uenir. Par
            le poing destre ala saisir Ami A sa uois clere a escrier s 
            est prins  Or entendéz Charle li fiuls Pepin Et uoz
            trestuit li grant et li petit Si m  aït Dex et li saint qui
            sont ci Et tuit li autre confessor et martyr Que cest
            uassal que par la main tieng ci Qu  o Belissant nu a nu le
            reprins Si faitement com fame a son mari Et la folie
            toute suz li fist il Par quoi franc home l  en doiuent tuit
            haïr. Se Dex m  aït que tout ainsiz fu il. -Glouz dist
            li cuens uoz i auéz menti. Si m  aït Dex et li saint qui sont
            ci Qu  o Belissant ne couchai ne dormi Sa blanche char
            nu a nu ne senti Se Dex me laist de cest champ issir uif
            Et sain et sauf arriere reuertir. Belissans fu en palais
            mauberin Par la fenestre le sairement oï. Lors dist en
            bas la pucelle gentiz  Ahi  dist elle frans cheualiers de
            pris Entre ses dens que nus ne l  entendit Si m  aït Dex
            que tout ainsiz fu il Com Hardréz l  a et iuré et pleui
            Que il n  i a d  un tout seul mot menti.  Amiles sire cil Dex
            qui ne mentit uoz puist garir par la soie merci Cil glouz
            ne uoz honnisse. 
          
             Or ont li conte lor sairemens iuré Il se corrurent
            feruestir et armer. Ami adoubent li cheualier menbré Il
            ceinst l  espee au senestre costel A son col pent un fort escu
            listé En son poing prinst un roit espié quarré. Sainne
            trespasse desoz Paris enz prés. Li rois i ua o son riche barné
            Et la roïnne sor un murl seiorné Por la bataille ueoir et
            esgarder. Hardré adoubent ses riches parentéz Il uest l 
            auberc si a l  iaume fermé Ceinte a l  espee a son senestre
            léz Monte an la selle dou destrier seiorné A son col
            pant son fort escu listé Et en son poing un roit espié quarré.
            Sainne trespasse desoz Paris enz prés Li bons cheuax ne pot
            outre passer Ainz trebucha et li glouz est uerséz.
            Belissans fu enz an palais listé Par la fenestre auoit son
            chief bouté A sa uois haute conmensa a crier  Par Deu
            traïtres auant est li autéz Encor conuient uostre offrande
            porter.  Hardréz l  antent le sens cuida desuer Puis
            remonta el destrier seiorné S  en est uenus desoz Paris enz
            prés Ou grans iert la bataille. Or sont li conte enz ens
            prés uerdoians D  ambesdouz pars lor fist on rans moult grans.
            Nostre empereres an fait crier son ban Que il n  i ait
            cheualier ne seriant
          
             Qui die mot sor les membres perdans Tant que li uns en
            sera recreans.  Les destriers hurtent des esperons tranchans
            Grans cops se donnent sor les escus deuant Les lances brisent
            li arson uont rompant Qu  il s  entr  abatent ambedui enz el
            champ. Or sont andui par terre. Or sont li conte andui
            cheü enuers Amis trebuche li fel Hardréz apréz. Hardréz
            relieue et Amis saut en piés. Hardréz a trait l  espee dont
            brun sont li coutel uers Ami cort les grans saus conme cers
             Si le feri des grans cops en trauers.  Seissante mailles
            li rompi dou hauberc Puis li a dit  Dant Amile fox sers
            Mon encient uoz ai feru de préz. Mar i feïstez Belissant le
            cembel Par desoz la chemise.  Li cuens Amis a la chiere
            membree Mautalent ot dou lait cop et dou lerre. Il trait
            l  espee qui fu d  or enheudee Et fiert Hardré sor la cercle
            doree. La destre oreille li a dou chief seuree Ius a la
            terre li a toute portee Puis li a dit parole ramponee 
            Par Deu Hardré ceste auéz mal gardee A bonne piece n  iere
            mais resanee. La fille Charle mar la ueïstez nee. Mon cors
            deffanz au tranchant de l  espee Q  ainz une nuit ne fu uers
            moi priuee Par quoi mauuaise deüst iestre clammee La bele
            fille Charle. 
          
             Quant uait Hardréz que l  oreille a perdue De mautalent
            touz li cors li tressue. Il trait l  espee dou fuerre toute
            nue uers Ami cort putement le salue Que de l  espee
            qui fu deuant aigue Le fiert deuant dou bout en la ueüe.
            Li cuens s  abaisse a cui Dex fist aiue Par les oreilles est
            l  espee corrue Entre la coiffe et la teste pelue Que par
            derriere est l  espee corrue. Et dans Hardréz fierement s 
            esuertue A lui la saiche mais ne l  a pas eüe. Outre s 
            en passe n  i fait arresteüe. Grant paor ont tuit cil qui l 
            ont ueüe Qu  il cuident bien qu  an chief li soit ferue.
            A Belissant trestouz li sans remue.  Lasse  dist elle mar
            fui onques ueüe Quant por moi est tex bataille randue.
            Miex fust par Deu que ie fuisse fondue Arse en un feu ou a
            coutiaus fandue. Hé  cuens Amiles Dex uoz face hui aiue 
            uostre proesce qu  est elle deuenue  Tant soloit iestre et
            doutee et cremue. Se tu le uainz touz iors serai ta drue.
            Onques ne fu a tort si mescreüe. A icest mot est pasmee cheüe
            Tant fort se pasme por morte l  ont tenue. Plorent les gens
            les grans et les menues Tout por la fille Charle. Li cuens
            Amis a la nouuelle oïe  De Belissant qui por li brait et crie.
            De grant pitié li cuers li atanrie
          
             Il tint l  espee dont li aciers brunnie Et fiert Hardré
            dou pommel léz l  oïe Si ruiste cop touz li poins li fremie
            Et que l  espee li est dou poing saillie. A terre chiet et
            Hardréz l  a saisie. Quant il la tint moult forment s  en
            escrie  Par Deu Amiles n  en porteréz la uie. Mar
            acointastez Belissant uostre amie  Chier uoz uendrai la soie
            druerie.  Il tint l  espee qu  a la terre ot saisie Et
            fiert le conte sor l  iaume de Pauie Si ruiste cop que ne l 
            espargne mie Et que l  espee qui el hiaume estoit mise 
            Por le grant cop est dou hiaume saillie. Ainz qu  elle fust a
            la terre abaissie L  auoit li cuens et prinse et empoingnie.
            Ne fust si liés qui li donnast Pauie Ne tout uerziaus ne
            trestoute Yuorie. Ou uoit Hardré fierement li escrie 
            Sire traïtres se Dex me beneïe  La uostre espee a la moie est
            changie. Mar l  aportastez en ceste praerie Mien anciant
            n  en porteréz la uie Ainz aueroiz celle teste tranchie
            Tout por la fille Charle.  Li cuens Amis tint l  espee
            tranchant Si fiert Hardré sor son elme luisant Que flors
            et pierres contreual en descent Fausse la coiffe de l  auberc
            iazerant Sor le uisaige li ruistes cops descent Que le
            destre oil li abatit an champ Sor la poitrine dou blanc
            hauberc li pant.
          
             uoit le li cuens si le ua ramponant  Par Deu
            traïtres or uoz ua malement Que d  unne part uoz uoi or
            nonuoiant. uoz mar ueïstez la bele Belissant La fille
            Charle le riche roi puissant. uoz en perdréz la teste. 
            Or fu Hardréz durement esmarris Quant un sien oil uit cheoir a
            son pis. Il tint l  espee qui fu au conte Amis Si fiert
            le conte deuant enmi le piz. Par un petit que il ne l  abatit.
            Ne fust l  aubers qui iert fors et treslis Tout l  eüst mort
            li cuiuers maleïs. Or se combatent com mortel annemi 
            Quant li uespres aproche. Or sont li conte ambedui enz el pré
            Onques l  uns l  autre ne pot le ior mater. La flors de France
            a Charlon apellé.  Sire font il a noz en entendéz Une
            parole uoz uolummez conter. Annuit mais faitez ces barons
            desarmer Iusqu  a demain que li iors parra clers Atout
            lor armes el champ les remetréz.  Et dist li rois  Si com
            uoz conmandéz.  Isnellement les fait Ii rois seurer Et
            departir et lor armes oster. Ainz nes laissierent en nul leu
            arrester Tant que il uindrent a Paris la cité. Isnellement
            les a on desarméz Des chiés lor ostent les uers elmes gemméz
            Puis s  en remontent el palais principel.
          
             A une table sont assis por souper Moult bel mengier lor
            a on apresté. Li cuens Amis se contient conme ber Asséz
            menia que le ior ot iuné. Et Hardréz fu li traïtres anfléz
            Il ne meniast por les membres coper. En une chambre s  en est
            li gloz entréz Un sien filluel a deuant lui mandé Et cil
            i uint quant il l  ot conmandé. Quant il le uoit si l  en a
            apellé  Filleus dist il ie uoz ai moult amé Mais d 
            unne chose ai fait grant lascheté De fillolaige ne uoz ai
            point donné. Or le uoz uoil bel et gent presenter Mais
            une chose uoz di ie par uerté Tant com ie poi traïr et
            encuser Si m  ama Charles et si fui ses priuéz. Or uoz
            pri ie que faciéz autretel. Mauuaisement filleus m  est
            encontré Tout le uisaige ai ie desfiguré. A bonne piece
            n  iere mais resanéz Mais par l  apostre cui Dex donna bon
            gré Mors est Amiles se gel puis encontrer Demain en la
            bataille.   Ie te chastoi biaus filleus Aulori Que n 
            aiez cure de Dammeldeu seruir Ne de uoir dire se ne cuides
            mentir. Se uois preudomme panse de l  escharnir De ta
            parole se tu puez le honnis. Ardéz les uilles les bors et
            les maisnils.  Metéz par terre autex et crucefiz.  Par ce
            seréz honoréz et seruis.
          
             -Ne t  esmaier parrins dist Auloris. Bien a passé trois
            ans touz acomplis Que de bien faire ne fui uolenteïs Mais
            de mal querre sui touz amaneuis. Mors est Amiles ne uoz
            esmaiéz si. Par Deu bien le me samble.  Li fel Hardréz
            iut la nuit en tristor Iusqu  au matin que clers parut li iors.
            Li cuens Amis se dressa contremont En son dos uest un hermin
            pelison uient au monstier s  a faite s  orison Un anel
            d  or i a offert le ior Puis s  en repaire a son ostel el
            borc. Il uest l  auberc lace l  elme reont Ceinte a l 
            espee au senestre giron Monte en la selle dou destrier
            arragon A son col pant un escu a lyon N  ot nulle lance
            que brisies les ont. Sainne trespasse desoz Paris au pont.
            Li rois i ua et li autre baron Et la roïnne sor un murl
            arragon. Fransois armerent le traïtor felon De blanc
            hauberc et d  iaume point a flor. Ceinte a l  espee dont a or
            est li pons Monte en la sele dou bon destrier gascon A
            son col pant un escu a lyon Dist tel parole qui le greua le
            ior Ier fiz bataille el non dou Criator Hui la ferai el
            non a cel seignor Qui enuers Deu nen ot onques amor. Ahi
            diables  com ancui seraz prouz.  S  arme et son cors a
            conmandé a touz.
          
             Sainne trespasse Hardréz li traïtors uoit le li cuens
            si l  en prinst grans paors.  Dex dist il Peres qui formas
            tout le mont Meïs saint Pierre el chief de Pré Noiron Et
            conuertiz saint Pol son compaingnon Et Daniel garis en la fosse
            au lyon Si com c  est uoirs et noz bien le creons Me
            doingniéz uoz ocirre cel glouton Qu  encor reuoie le mien
            chier compaingnon Qui est a Blaiuies en ma meillor maison. 
            Ainsiz le dist que ne l  entendi on Puis trait l  espee dont a
            or est li pons Le destrier broche des tranchans esperons
            Et fiert Hardré un grant cop a bandon Entre l  auberc et l 
            iaume point a fior. A un seul cop li trancha le chief tout
            Ius a la terre est trebuchiéz li glouz. Li rois le uoit et li
            autre baron.  uassax dist il sa uenéz iusqu  a nouz Si
            uoz donrai ma fille.  Li cuens Amis fu moult gentiz et ber
            Onques le roi ne deingna esgarder Ne ses paroles ne uolt ainz
            escouter Ainz uint a Sainne si est outre passéz De l 
            autre part est descendus enz prés. Oste sa sele ses cheuax est
            witréz  Puis l  a remise et si est remontéz Si s  apuia
            a ses arsons doréz. A sa uois clere se prinst a escrier 
            Ie uoz deffi drois empereres ber. Mal guerredon me uoliiéz
            donner Por la mensonge dou traïtor Hardré.
          
             Se Dex me laisse a Blaiuies retorner Au compaingnon et ie
            le puis trouuer En cest païs noz uerréz retorner. Ne uoz
            lairons ne chastel ne cité Ne borc ne uille ne nulle fermeté. 
            Quant li baron l  oient ainsiz parler Li cheualier ont a
            Charlon parlé  Drois empereres se l  en laissiéz aler
            Au compaingnon se il le puet trouuer En ceste terre les
            uerroiz retorner. Ne uoz lairont donion ne fermeté Ne borc
            ne uille ne chastel ne cité. Se il uoz plaist faitez le
            retorner Et uostre fille Belissant li donnéz Et tant dou
            uostre qu  il uoz en saiche gréz. Mal guerredon li uoliiéz
            donner Por les mensonges au traïtor Hardré Dont l  arme
            soit maudite.  Quant li rois oit et les fais et les dis
            Que li baron li disoient ainsiz Isnellement au bon cheual s 
            est prins Fiert soi en l  eue que guéz ne fons n  i quist
            Apréz le conte s  en uient touz ademis. Li gentiz cuens l 
            atent enz el chemin uoit le li rois par la resne le prinst.
             uassal dist il ne uoz mouuroiz de ci Ainz en uenréz auec
            moi a Paris. Ber pran ma fille par la toie merci Frere
            seroiz uoz et Bueues mes fiz. -Non ferai certez ce li respont
            Amis Car dans Hardréz fu bien de cest païs  Asséz i a et
            parens et couzins
          
             En traïson m  auroient tost ocis.  Et dist li rois  En
            pardon l  auéz dit.  Contre un des siens en i a des miens mil.
            Ancui uerréz com li cors iert honnis Et traïnéz ne uoz en
            quier mentir.  Il s  en repairent a la cort a Paris Et
            descendirent au perron soz le pin Puis en montarent el palais
            mauberin. Isnellement desarmerent Ami Dou chief li ostent
            le uert elme burni Se li desceingnent le brant d  acier forbi
            Dou dos li traient le bon hauberc treslis Saingles remest en
            bliaut de samis. Grant ioie mainnent an palais mauberin
            Trestuit ensamble li cheualier gentil. Dex com mainnent grant
            ioie  Li rois apelle Rauinnel de Mont Nuble Un escuier de
            moult male nature. Pire iert des autres onques n  i ot mesure.
             ua si me quier tes compaingnons et huche N  en laissier nul
            en chemin ne en rue. La char Hardré uoz conuient a destruire
             Traïnéz soit par champ et par couture Tant qu  il n  ait
            mais robe ne uesteüre. Desor un pel soit sa teste ferue
            Tant l  i laissiéz qu  escouffle la meniussent. Belissant bele
            Dex uoz a fait aiue  Seruéz Amile com sa fame et sa drue.
            Riuiers li doins s  il deuant moi uoz iure Ma grant cité
            desor l  eue de Dunne Dont dis mille home me seruent a droiture
            Quant moi uient a besoingne.  
          
             Li cuens entent et le dit et le don.  Dex dist il
            Peres par ton saintisme non Saint Pierre mis el chief de Pré
            Noiron Ionas sauuas el uentre dou poisson Et Daniel en
            la fosse au lyon Sainte Susane garis dou faus tesmoing
            Si com c  est uoirs et noz bien le creons Conseilliéz moi
            Peres de tout le mont. Ia prins ie fame au los de mes barons
            Que n  a si bele cheualiers en cest mont. Se ie preing autre
            Dex de moi qu  iert il dont Or iurrerai en non mon
            compaingnon La penitance en ferai iusqu  an som Ia nel
            saura ma fame. Nostre empereres fu moult fiers et nobiles
             Isnellement fait uenir les reliques Sor une table la
            chasce saint Denise Des Innocens i ot bien iusqu  a quinze.
            Ou uoit le conte se li conmence a dire  Sire uassax uenéz
            iurer ma fille.  Et dist li cuens  uolentiers biaus douz
            sire Mais ie serai uenus de Blaiuies primes Dou
            compaingnon cui i  ai ma foi pleuie Par tel couuent que uoz m 
            orroiz ia dire Que reuenrai dedenz ior quarantisme. Lors
            ferai ce qu  il uoz plaira biax sire. Et dist li rois 
            Ainsiz ne di ie mie. Laissiéz Ami uos n  iréz ores mie
            Qu  il est preudom et cheualiers nobile Si sera bien de uoz la
            compaingnie.  Et dist li cuens  Dont iurrai ie folie.
            Puis quel uoléz or iurrai uostre fille.
          
             Si m  aït Dex et ces saintes reliques Qui sor cel paile
            sont couchies et mises D  ui en un mois se Dex me donne uie
            A son conmant iert espoussee et prinse. Et dist li rois  Ce
            ne uoz di ie mie Ainz la panréz frans cheualiers nobile.
            Enuis le fait mais ne l  ose desdire. Belissans l  oit la
            cortoise meschinne Entres ses dens enconmensa a dire 
            Dex t  en prest le barnaige   Sauéz seignor quex chose est
            de couuent  Des que li hom prent fame loiaument Moult
            fait que fox quant il sa foi li ment. Li cuens Amis ot fait son
            sairement De uers le ciel uint uns angres uolant Desor
            l  espaule Ami de maintenant S  assist li angres sachiéz
            certainnement Onques nel uirent ne li rois ne sa gent.
            Enz en l  oreille li conseilla forment  Di ua Ami com te
            uoi nonsaichant  Tu preïz fame au los de tes parans Que
            n  a plus bele cheualiers ne serians. Hui iures autre Deu en
            poise forment. Moult grans martyres de ta char t  en atent
            Tu seras ladres et meziaus ausiment Ne te parront oil ne
            bouche ne dent Ia n  i auraz aïde d  ami ne de parent
            Fors d  Yzoré et d  Amile le gent. -Ie n  en puis mais bonne
            chose ua t  en. La moie char quant tu weuls si la prent
            Et si en fai del tout a ton conmant.  Belissant bele iuréz ie
            uous atanz.
          
             -Sire dist elle orendroit maintenant Tout a uostre
            deuise.  La fille Charle s  estut a genoillons 
            Seignor dist elle franc cheualier baron Car deuiséz por moi
            ceste raison. -uolentiers damme uns cheualiers respont.
            uoz iurreréz orendroit a bandon Que uoz panréz Amile le baron
            Au loëment d  Ami son compaingnon Ne antr  euls douz ne
            meteréz tanson. -Sire dist elle uolentiers le iurronz
            Si m  aït Dex et li saint qui ci sont Que ie panrai Amile le
            baron Au loëment d  Ami son compaingnon Ne entr  euls
            douz ne mouurai ia tanson. Li cuens Amis fu cheualiers
            preudom Il en apelle la maisnie Charlon  Seignor dist
            il adoubéz uoz baron Que l  empereres m  a prestéz
            compaingnons Por aler iusqu  a Blaiuies.  Nostre
            empereres si fist moult a loer. Ou uoit le conte prinst l  en
            a apeller uassax dist il de folie parléz. Ne uoz
            mouuréz huimais de la cité Iusqu  a demain que il iert aiorné
            Chargerai uoz cent cheualiers arméz Seür porroiz par le païs
            aler Poi douteroiz la maisnie Hardré.  Et dist li cuens
             Si com uoz conmandéz.  La nuit i iurent desci a l  aiorner.
            Li cuens Amis s  est par matin leuéz
          
             Il en apelle ses cheualiers menbréz  Seignor dist il
            aléz uoz adouber.  Et cil respondent  Si com uoz conmandéz.
             Les seles mistrent es destriers seiornéz Bueues li
            anfes les conuoia asséz Une grant lieue puis s  en est
            retornéz. ua s  en Amis li gentiz et li bers Si en mainne
            la damme.  En non Deu sire ce dist Garniers li saiges
            Quant noz uenrons a la cité de Blaiuies  Feréz uos noces
            riches et honorables Et enapréz quant elles seront faitez
            Droit uers Riuiers en iroiz le riuaige Si saisiréz uos honors
            et uos marches Que l  an uoz a donnees.  Li cuens Amis
            entra en son chemin  Celui qui ua de Blaiuies a Paris
            Passa Torainne et Poitiers autressi A Saint Iehan sont uenu d 
            Angeli La nuit i iurent li cheualier gentil  Desci au ior
            que il fu esclarci. De lor iornees ne sai compe tenir. Un
            mardi uindrent a Blaiuies la fort cit uirent les nés de uers
            Bordiax uenir Les uoiles droitez ou li mast sont assiz. 
             Dex dist li cuens qui onques ne mentis Com ceste uille siet
            en riche chemin  Bien ait de Deu li rois de Saint Denis
            Qui me donna Lubias au cler uis.  A pié descent dou bon
            destrier de pris Ses homes en apelle. 
          
            Seignor baron ce dist Amis li ber Noz n  enterrons huimais
            en la cité Iusqu  a demain que li iors parra clers Que a
            grant ioie i uoldrommez entrer.  Ici lairons dou conte Ami
            ester. A pié descendent des destriers seiornéz Iluec
            tendirent et pauillons et trés La nuit i iurent desci a l 
            aiorner. D  euls uoz lairai ici endroit ester Au conte
            Amile uoldrommez retorner. Son compaingnon a prins a regreter
             Sire compains ou iestez uoz aléz  Ier fu li iors que m 
            eüstez nommé Que uoz deüstez uenir et retorner. Or sai ie
            bien qu  a fin iestez aléz Ocis uoz a li traïtres Hardréz. 
            Puis resgarda tout contreual les prés Si uit les loges les
            pauillons les trés  Hé las  dist il or ai ie trop regné 
            Ce est li rois qui me uient afoler Que Lubias est parente
            Hardré. Mais tant est bonne ceste bele citéz Et enforcie
            de legiers bachelers Mien anciant ne l  i lairont entrer.
            Se Dex m  aït mauuaistié ai pansé. Or nel lairoie por les
            membres coper Se Dex m  aït que n  aille a euls parler
            ueoir qu  il sont et de quel terre né. Miex ainz morir que gel
            lais poraler Quant mes compains en est a mort liuréz. Las
             n  en uerrai mais mie. 
          
             Li cuens Amiles fu moult gentiz et fiers Il uest l 
            auberc si a l  iaume lacié  Ceinte a l  espee si monta el
            destrier  A son col pent un escu de quartier Et en son
            poing un roit tranchant espié. Onques nel dist seriant ne
            escuier Nes Lubias nel uolt il pas nuncier. Parmi la
            porte s  en ist touz eslaissiéz. Li cuens Amis enmi le pré se
            siet La fille Charle le tenoit embracié Il ne la uolt
            acoler ne baisier. Le compaingnon auoit il forment chier
            Bien le connut sor l  aufferrant corsier.  uassax dist il
            moult par iestez or fiers. uoléz noz uoz la uille chalongier 
             Li cuens l  entent si le connut moult bien Celle part
            uint corrant touz eslaissiéz A pié descent de l  aufferrant
            corsier Trenche les las de son elme uergier Le blanc
            hauberc lait couler a ses piés. Il s  entrecorrent acoler et
            baisier De lor nouuelles se uoldront acointier Que beles
            sont a dire. Or sont li conte andui el pré assiz. Qui les
            ueïst baisier et conioïr Dex ne fist home cui pitié n  en
            preïst.  En non Deu sire ce dist li cuens Amis Ie uoz
            ai mort Hardré uostre anemi Si uoz amaing Belissant au cler
            uis. uoz la panréz que li rois le m  a dit. Amiles l 
            oit moult ioians en deuint Lors s  entrecorrent baisier et
            conioïr.
          
              En non Deu sire li cuens Amiles dist Le mien couuine
            uoz raurai ie tost dit. Léz ta moillier me couchai ie dormir.
            Il n  a si bele en seissante païs Moult m  esmerueil com en
            poéz souffrir.  Amis l  entent s  en a gieté un ris
            Lors se recorrent baisier et conioïr. La fille Charle en giete
            un grant souzpir  Seignor dist elle por les sains que Dex
            fist Si uoz sambléz d  aler et de uenir Et de la bouche
            et des iex et dou uis Que ie ne sai li quex est mes maris. 
            Amis l  entent s  en a gieté un ris Enz an l  oreille a
            conseillier li prinst En non Deu damme mes compains qui ci
            uint Se Dex m  aït cist iert uostre maris. Ne uoz ai pas
            erré com annemis. -En non Deu sire mais com charnex amis
             Par uoz sui honoree.  La nuit le laissent desci a l 
            aube clere Que Belissant ont au monstier menee. Li cuens
            Amiles l  a iluec espousee. El palais montent sans nulle
            demoree Grans noces firent li fil des franches meres Com
            li cuens prinst la damme. La nuit laissierent desci a l  aube
            i furent Qu  il destendirent les trés et les aucubes Et
            rechargierent les sommiers et les murles L  or et l  argent
            les riches uesteüres Parmi la porte entrerent a droiture.
            Et Lubias est encontre uenue.
          
             Ou uoit Ami si l  a amenteüe  Qui sont ces gens qui
            uiennent par ces rues  Dist li cuens  Damme ne soiéz
            esperdue C  est la gens Charle a la barbe chenue Ces
            ameroiz se de moi auéz cure.  -uolentiers sire mais que
            seüre fuisse Qu  en uostre lit anquenuit me geüsse Que n 
            i fust mise la uostre espee nue.  Dist li cuens  Damme bien
            seroit mais mesure Mais les dolors ai ie moult grans eües
             Parmi le cors me sont outre corrues. La merci Deu or me
            perdent et fuient.  Ez Belissant qui descent de la murle
            Et Lubias est encontre uenue. Cortoisement l  unne l  autre
            salue  Lor amistiéz fu moult tost desrompue Ainz qu  il
            fust uespres ne la nuis fust uenue. Sus an palais montarent a
            droiture Assez i ot des poons et des grues  Cil iougleor
            uiolent et taburnent  Onques tex ioie ne fu ainz mais ueüe
             Com de la fille Charle. Li cuens Amis s  en est aléz
            couchier Deiouste lui Lubias sa moillier. Quant gabé ont
            asséz et delitié  Et tout ont fait quantque an lit afiert
            La male damme l  en prinst a arraisnier  Sire dist elle
            moult me puis merueillier De dant Amile uostre compaingnon
            chier Qu  enuers Hardré se combatit l  autrier.  Uns
            siens serians me iehi le pechié Qu  en la bataille ot un
            aubalestrier
          
             Hardré feri d  unne saiete el chief Mort l  abatit dou
            bon corrant destrier. Li cuens Amiles uint la touz eslaissiéz
             Si traist l  espee et li copa le chief Contre la terre
            le sot il bien couchier. Mais par l  apostre c  on a Romme
            requiert Se ie uif tant que ueingne a l  esclairier Il
            n  en menra ne murlet ne sommier Ainz le ferai en ma chartre
            lancier Damme sui de la uille.  Li cuens Amis fu moult
            gentiz et ber Il ne uolt mie souffrir ne endurer Dou
            compaingnon c  on en deïst uilté.  Au matinnet quant il fu
            aiorné S  en est uenus chiés Gautier a l  ostel Son
            compaingnon en prinst a apeller  Sire dist il des or mais
            uoz leuéz Faitez uos homes garnir et conraer.  Droit uers
            Riuiers s  il uoz plaist en iréz. Et saisiroiz toutes uos
            fremetéz.  Et cil respont  Si com uoz conmandéz. 
            Isnellement s  est uestus et leuéz Et fist ses homes garnir et
            conraer. Parmi la porte issi de la cité ua s  en Amiles
            li gentiz et li ber. Ses chiers compains le conuoia asséz
            Douz moult grans lieues puis s  en est retornéz Mais ainz se
            sont baisié et acolé Plorant se departirent. ua s  en
            Amiles li prouz et li chatainnes O lui en mainne la fille
            Charlemainne.
          
             Passent les terres et les citéz estraingnes uinrent a
            Dunne une eue desrubaine Enz grans dromons et ens barges s 
            en entrent Naigent et syglent li cheualier ensamble
            Deuant la porte arriuerent il sempres. Cil de la uille moult
            grant ioie en demainnent. Ez Amile en sa uille. Or fu
            Amiles a Riuiers la cité. Cil de la uille li ont fait feauté
            Que bien connurent Belissant au uis cler Et les barons qui au
            roi ont esté. Ici lairons dou conte Amile ester Au conte
            Ami deuommez retorner Le uaillant conte de Blaiuies la cité.
            Li dis a l  angle li est bien aueréz Moult li abaisse et
            angoisse li nés Et li retranche durement li parlers  Mais
            a grant piece n  en fu li cuens retéz Quant Lubias le coilli
            en tel héz La male damme cui Dex puist mal donner  Que
            nel deingna ueoir ne esgarder Ne de son cors seruir ne honorer
            Car de Deu nen ot cure. Un diemenge que il fu anuitié Li
            cuens Amis se fu aléz couchier. Il en apelle Lubias sa
            moillier  uenéz iesir damme ne m  esueilliéz.  -Sire
            dist elle ie irai uolentiers. Toute uestue léz le conte s 
            assiet De ses losenges le prinst a arraisnier  Sire
            dist elle moult me puis merueillier.
          
             uoz me preïstez set ans ot auant ier. Dont estiiéz sains
            et saus et haitiéz Or uoz uoi si dou tout affoibloier Ne
            poéz mais aler ne cheuauchier. Proier uoz uoil sire que me
            laissiéz Deuant l  euesque moult bien uoz feriiéz.   Li
            cuens l  entent le sens cuida changier.  Dame dist il bien
            m  auéz agaitié Et sormonté et del tout abaissié. La loi
            auéz a l  oisel dou rammier Li fox l  agaite qui desoz l 
            aubre siet Quel cuide panre sain et sauf et entier Miex
            li uenist qu  il le ferist el chief Si le plumast et eüst au
            mengier. Icelle loi auéz uoz par mon chief. Ie uoz cuidai
            seruir et essaucier Conme la dame cui i  auoie a moillier.
            Or uoz uoi si del tout sauuaige et grief A Deu m  en claim le
            Glorioz dou ciel Qu  il m  en face ueniance.  Or reparole
            Lubias a Ami  Sire dist elle moult l  auéz en gros prins.
            Cuidiéz uoz dont par mautalent iesir Ne enuers Deu mener guerre
            n  estrif  Tant com il weult est li hom sainteïs Et
            quant il weult uenus est tost a fin.  Ia ne uerroiz passer
            mars ne auril Que tuit diront li grant et li petit De
            grant malaige iestez plains et ensprins. Meziaus seroiz ma foi
            uoz en pleuis N  auroiz secors de parenz ne d  amis Fors
            dou païs uoz conuenra fuïr. 
          
             Toute uestue fors dou lit resaillit. Dex com iert
            irascue  Icelle nuit le laissa Lubias Iusqu  au demain
            que li iors esclaira.  Douz cheualiers de sa cort apella 
            Et cil l  en mainnent souauet et le pas. Deuant l  euesque s 
            en ala Lubias Ami encuse et trebuche et abat. Se le
            seruist et ioïst et amast La sainte gloire en eüst en sa part.
            Maris et fame ce est toute une chars Ne faillir ne se doiuent.
            Dist Lubias  Sire euesques gentiz Touz est malades et
            delgiéz mes maris. Or en panséz sire euesques benis Dou
            desseurer entre moi et Ami. Ie uoz donrai mon murlet arrabi
            Et trente liures de deniers parisis. -Dex dist l  euesques
            qui onques ne mentis  Biaus tres douz Dex merueilles puis
            oïr Se touz li mondes le pensast et iehist Sel deüssiéz
            et celer et couurir Conme la dame qui l  auoit a mari. Si
            m  aït Dex li Rois de paradis Nel uoil par moi destruire. 
            Lubias fu de fol contenement Quant a l  euesque de la uille se
            prent  Moie est la uille et l  annors qu  i apent Ceste
            terre est a mon conmandement.  N  i a euesque ne face mon
            talent
          
             Nus hom n  i a par maistrie noient. Laissiéz la croce
            que ie la uoz deffenz. -Non ferai damme par le mien encient.
            S  enuers Ami auéz nul mautalent Guerpiz son lit nel laissiéz
            por noient. Ne li tenéz ne foi ne sairement Car ia l 
            auéz mentie.  Lubias est a l  euesque meslee Et clers et
            lai de la uille le seuent. Tex ne s  en est encor garde donnee
            Qui l  esgarda com il uait par l  estree. Dist l  uns a l 
            autre coiement a celee  De mon seignor or esgardéz compere
            Gros a le nés se li enfle la leure Et com l  a ores contremont
            rebiffee. Droit a ma damme que mal est mariee.  Et
            Lubias si s  est tant poralee As riches homes a donnees
            soudees Et as boriois piauls de martre affumblees Icelle
            gens s  est el monstier entree Et tuit ensamble a l  euesque
            crierent  Por qu  auéz uoz nostre damme auillee Qu  a
            un mezel l  auéz faite priuee   -Dex dist l  euesques quelle
            l  auéz trouuee  Autre seignor uoléz qui uoz agree. Au
            matinnet soit ma damme aprestee A trois euesques soit la chose
            mandee Ci conuient iestre a la prime sonnee. Au conte Ami
            soit la raisons monstree Et la parole en la sale pauee. Se
            Dex m  aït li Glorioz li Peres Nel uoil par moi destruire. 
          
             Au matinnet quant clere parut l  aube Grans fu la cors
            des euesques touz quatre.  Au conte Ami monterent en la sale.
            Quant il le uoient gentement l  en arraisnent  Gentiz hom
            sire com uoz iestez malade  Trestouz li cors et li membre uoz
            ardent. Dex conmanda por uoir que fuissiéz ladres.  Quant
            uoz morréz que uostre arme soit salue  -Dex dist li cuens
            gel preing en bonne grace  Mais car proiéz Lubias la
            gaillarde Por amor Deu le Pere esperitable De son auoir
            un hospital me face Fors de la uille a la porte de Blaiuies
            Et si m  otroit le relief de sa table Que ie n  i muire a
            dolor et a glaiue. Moult fera grant aumosne.  Li haut
            demainne et li prince meillor  Lubias proient tuit ensamble le
            ior Que la uitaille li otroit par amors. Elle si fist
            maintenant oiant toz. Dex la honnisse li Peres gloriouz
            Que le couuent li failli elle tout. Dammeldex la maudie 
            Li cuens Amis fu au dois apuiéz Enuiron lui maint baron
            cheualier.  Seignor dist il faitez pais si m  oiéz. En
            ceste uille qui moult fait a prisier  Ie i uing certez bien a
            set ans entiers Tost m  a cist maus encombré par pechié.
            Li roi meïsmez qui France a a baillier M  i ot donné Lubias a
            moillier
          
             Ceste meschinne au gent cors afaitié. Elle est moult
            ione uoldra soi enuoisier. S  elle mesprent por Deu la
            chastoiéz. Un fil en ai celui tenéz uoz chier Ce est
            Girars li dammoisiaus legiers Par lui tenréz uoz terres et uos
            fiés. Et s  il i a serians ne cheualiers Ne un ne autre ne
            preuost ne doien  Qui enuers moi ait fraite s  amistié Ne
            sairement descorpé par pechié Si com on fait son seignor
            droiturier De par Ihesu li pardoins le pechié Tel face a
            moi que ie mieus ne uoz quier.  A ce que dist li uaillans
            cheualiers S  estoit pasmee sa tres fausse moilliers.
            Quant se relieue si conmence a huchier  Gentiz hom sire
            tant dolans noz laissiéz  A ces paroles dient li cheualier
             Hé  uaillans cuens com tu noz lais iriéz Et corresouz
            tristes et gramoiéz   A tant s  en pasment plusor por s 
            amistié. Lubias prinst un ostel qui fu uiéz Par defors
            Blaiuies la le fist redrescier Le conte Ami i uoldra
            harbergier. Procession i fait grant li clergiers Puis s 
            en retornent en la cité arriers. Dex com grant duel demainnent
             Or fu Amis touz seuls en l  abitacle Touz corresouz et
            dolans et malades Nus hom qui soit por uoir ne l  i regarde.
            Girars ses fiz s  en donne souuent garde N  ot que set ans
            moult ot petit d  eaige
          
             Et nonporquant s  ot il tant de coraige Qu  il prent le
            pain quant il puet sor la table Porte son pere la fors en l 
            abitacle. uoit le sa mere si le chose et menace  Qu 
            encontre terre et a poins et a paumes Le batra tant que i
            parront les traces.  Fiz a mezel a delgiet et a ladre 
            Ia n  iert uns iors que por lui ne uoz bate. Ia ne uerréz un
            mois apréz la Pasque Que sor le col te metrai tel parrastre
            S  il ne te tue il fera trop que lasches Por l  ammor de ton
            pere.  L  anfes Girars parmi la sale fuit Sor une table
            an monta en piés sus  Or m  escoutéz li uiel et li chenu 
            Moult a ma mere le mien pere souduit Que ses malaiges ne fust
            awan seüz Se Dex m  aït se sa laingue ne fust. Fil a
            putain fel traïtre pariur Qui consentistez qu  elle m  ait
            si batu.  Deuant lui garde si a choisi un fust A son
            pooir le leua amont suz Parmi les chiés en a quatre feruz.
            En fuies tornent li uiel et li chenu  Dist l  uns a l  autre
             Cist s  est aperceüz. Dex le garisse li Peres de lassuz 
            Par lui rauronz nos terres.  L  anfes Girars auale les degréz
            En la cuisine en est moult tost aléz Un poon treuue rosti et
            empeuré. Ou uoit le queu si l  en a apellé
          
             Fiz a putain fel lechierres prouuéz  Tost auéz or le
            mien pere oublié. Il ne menia des lundi au disner Et
            iuesdis est trop li est demoré. Aléz i tost cest poon li
            portéz. Et cil respont  De folie parléz Que uostre
            mere m  auroit sempres tué. Girars l  entent le sens cuide
            desuer Deuant lui garde si a un pel trouué Fiert le
            glouton la ou fu anclinéz Merueilloz cop li a tantost donné
            Tout droitement entre front et le nés Que la ceruelle fist el
            foier uoler. Puis li a dit  Lechierres ci estéz 
            Sifait mestier uoz uoil ie bien monstrer.  Li dui le uoient
            s  en sont espoanté. Girart apellent  Frans dammoisiax
            membréz Noz i ironz se uoz le conmandéz.  Et dist
            Girars  Or auéz bien parlé. En la cuisine s  en sont tuit
            troi entré De la uitaille sont chargié et trorsé. A l 
            ospital uont Ami resgarder L  eue li donnent et si l  ont fait
            lauer Girars li taille li dammoisiax membréz. Mengiéz
            biax pere moult uoz ai demoré Se Dex m  aït qui en crois fu
            penéz Ie ne poi ainz uenir ne retorner.  Girars li
            conte li dammoisiaus senéz Conment sa mere l  a el palais
            mené. Li cuens l  entent si conmence a plorer. Girars li
            baise et la bouche et le nés.  Fiz dist li cuens ensus de
            moi estéz Que cist malaiges dont ie sui encombréz
          
             Est si del monde et dou siecle en uiltéz Nus ne m 
            encontre qui de mere soit nés Ne s  en destort qu  il ne m 
            ose alener.  Et dist li anfes  De folie parléz. La
            uostre chars ne m  iert ia en uilté Ansoiz m  est douce et
            moult bonne et soéz Et par l  apostre cui Dex donna bon gré
            Se uoz en uoi ne fuïr ne aler G  irai o uoz se ie m  en puis
            torner Plus loial home de moi n  i trouueréz. De la
            uitaille dou pain querrai por Dé uolentiers le feroie. 
             Fiz g  en irai mais or ne sai quant c  iert. uoz remanréz
            si seréz cheualiers Si garderéz uoz honors et uos fiéz. 
            ua s  en Girars quant ses pere ot mengié. La male mere le
            menace et sel fiert Encontre terre et as poinz et as piés.
            Elle en apelle douz barons cheualiers Par droite force le fait
            panre et liier Desoz la tor l  ont mis en un celier. Or
            croist au conte et painne et encombrier De faim morir qu  il
            ne aura que mengier Se Dammeldex n  en panse. Un
            diemenche que il fu esclairié Lubias s  a et uestu et chaucié.
            Elle en apelle douz de ses cheualiers Messe et matinnes ua oïr
            au monstier Par defors Blaiuies au monstier Saint Michiel.
            Deuant li uait uns iouglers de Poitiers  Qui li uielle d 
            ammors et d  ammistié.
          
             S  el le creüst moult feïst a prisier. Li cuens malades
            les a oï noisier A son pooir s  est uestus et chauciéz
            Enmi la uoie a l  encontre lor uient. Ne puet ester a la terre
            s  assiet. Quant il les uit enuers lui aprochier A un
            baston s  est li cuens apuiéz A son pooir conmensa a huchier
             Lubias damme faitez pais si m  oiéz. Quant fors de Blaiuies
            me feïstez gietier Se Dex m  aït en couuent m  auiiéz
            De la uitaille auroie uolentiers. Or muert de faim uostre las
            prouuendiers Or ai disetez se Dex me puist aidier. Aurai
            ie damme anquenuit dou relief Qui chiet a terre desoz entre
            uos piés  Ia le meniuent brachet et leuerier Miex uoz
            uenist que le m  enuoïssiéz Que uoz folie ne mal en feïssiéz.
             La fausse l  oit maintenant respondié  Sire malades
            trop poéz anuier. Tost auéz ores aprins a porchacier.
            Quant ie uoz fiz fors de Blaiuies gietier Disoient moi seriant
            et cheualier Que morriéz tost gaires ne uiueriéz Or uoz
            uoi si sain et sauf et haitié. Ia Deu ne place. qui tout a a
            iugier Que uouz soiéz passéz un mois entier  Trop en sui
            annuiie.  Elle en apelle cheualiers et boriois Baron
            dist elle por Deu conseilliéz moi. Icist malades m  ocirra se
            lui loist.
          
             Il uoldroit or par la foi que uoz doi Que touz li mons
            fust meziaus auec soi.  Uns cheualiers la traist a un consoil
            . Dex le maudie qui haut siet et loing uoit   Damme
            dist il entendéz sa a moi.  Ie uoz dirai s  il uoz plaist
            bon consoil Faitez crier le ban que nus ne soit Ne uns
            ne autres cheualiers ne boriois Qui uoist Ami resgarder mais
            des mois Ne qui li doinst de quoi il uiue un soir. Touz i
            morra par la foi que uoz doi.  Et dist la fausse  Ci a
            moult bon consoil.   Elle en apelle Bricaudel d  Orlenois
             ua si me crie mon ban que nus ne soit Que il n  i ait
            cheualier ne boriois Qui uoist Ami resgarder mais des mois
            Ne qui li doinst de quoi il uiue un soir.   Or i morra et de
            faim et de soif Li cuens de franche orine. Ez Bricaudel
            par la uille criant A sa uois clere s  escria fierement
             De par ma damme uoz criomez un ban  Que il n  i ait escuier
            ne seriant Ne cheualier home nul ne anfant Qui uoist Ami
            resgarder mais awan Ne qui li doinst un denier uaillissant. 
            Or i morra par le mien enciant  Se Dammeldex n  en panse.
            En l  ospital fu seus reméz Amis Et nus n  i ose ne aler ne
            uenir Car Lubias i auoit le ban mis
          
             La male damme cui Dex puist maleïr  Ne mais dui serf que
            li cuens ot norris Et achatéz a deniers ce m  est uis. A
            Lubias en ont le consoil prins  Lubias damme par les sains
            que Dex fist Or est pechiéz se Dammeldex m  aït Cel
            gentil home laissiéz de faim morir. Car noz donnéz congié de
            lui seruir. Noz l  en menrons en estranges païs La li
            querronz et dou pain et dou uin  Et de la char por Deu qui ne
            menti.  Et dist la fausse  Et ie le uoz otri. Se uoz le
            faitez ainsiz com l  auéz dit Que le gietéz dou regne et dou
            païs Que nel ueïsse ne aler ne uenir Ie uoz donroie mon
            murlet arrabi Et trente liures de deniers parisis.  Et
            cil li ont fiancié et pleui. Elle lor donne les deniers sans
            mentir Et si lor donne son murlet arrabi Et cil en font
            grant ioie. Garins et Haymmes furent prou et nobile Au
            main se lieuent endroit ore de prime Si sont uenu iusqu  a l 
            ostelerie. uoient Ami moult belement li dient  Car uoz
            leuéz huimais biaus tres doz sire. Ia dist ma damme qui ia fu
            uostre amie Que ne seroiz mais plus en ceste uille. Noz
            uoz menrons desci iusqu  a Saint Gile La uoz querrons dou pain
            por Deu meïsme Por cel Seignor qui fu nés de la uirge.
            uolentiers le ferommez. 
          
             Garins et Haymmes furent preu et cortois uestir le
            firent et chaucier a esploit. Parmi la uille le firent a
            sauoir Grant duel demainnent cheualier et boriois Plus
            de quarante s  en pasment demanois. El palais monte cuens Amis
            li cortois Isnellement s  est apuiéz au dois  Lubias
            damme entendéz enuers moi. Mon fil Girart me monstréz une
            fois Car en ma uie ne le quier plus ueoir.  Et dist la
            fausse  Moult auéz fol consoil. Quant uoz me ditez nulle
            riens qui me poist Trop en sui anuiie.   Lubias damme
            por les sains que fist Dés Mon fil Girart une fois me
            monstréz Car en ma uie nel quier plus esgarder.  Et dist
            la fausse  Moult auéz fol panser. Par cel apostre cui Dex
            donna bon gré Se ne me faitez mon palais deliurer
            uilainnement uoz ferai fors bouter.  Li cuens l  entent si
            conmence a plorer  Hé Dex  dist il quel part porrai aler 
            Celle me faut qui me deüst amer.  Il s  en auale les mauberins
            degréz  Et sil li ont le murlet apresté. Li cuens i monte
            et cil l  i ont aidé.  Toutes les gens de Blaiuies i sont alé.
            Ia li eüssent bele chose donné D  or et d  argent tout le
            murlet trorsé  Quant Lubias i fist son ban crier La male
            damme cui Dex puist mal donner. Parmi la porte issent de la
            cité.
          
             Li serf l  en mainnent si l  en ont apellé  Gentiz hom
            sire quel part porrons torner  -Baron dist il a Rome m  en
            menréz A mon parrin qui a non Yzoréz. Ne me faudra tant
            com puisse durer.  Li serf l  entendent grant ioie en ont
            mené. Le droit chemin ont il bien demandé Toute ior uont
            tant qu  il fu auespré. Droit a Montramble sont la nuit ostelé.
            Dammeldex les conduie  Li cuens Amis s  en entra en sa uoie
            Celle de Rome que on tient la plus droite.  Haut sont li pui et
            les montaingnes roides Li ual sont grief qui forment les
            guerroient. Morir i cuident moult sont en grant desroie.
            A Mongieu uinrent tantost com il le uoient Trois iors i
            furent belement s  i conroient  Et au quart montent si
            acoillent lor uoie Or sont en Lombardie. Garins et
            Haymmes furent prou et sené. Lor seignor mainnent par la resne
            souef. Par Monbardon s  en sont outre passé. Ne m  en
            chaut mais des iornees conter Tant ont tuit troi esploitié et
            esré De Rome uirent les murs et les piliers. Droit a
            Monioie descent Amis li ber Haymmon enuoie a son parrin
            parler Et cil i uait quant il l  ot conmandé. Il le
            trouua sa defors au degré Il le salue com ia oïr porréz
            Dex uoz sault sire qui en crois fu penéz
          
             Et de la uirge en Bethleant fu nés. Uns cuens malades m 
            enuoie a uoz parler Amis a non qui fu de Clermont nés.
            Por Deu uoz mande que uoz le retenéz Mantel ou cote ou chape
            li donnéz Ne le laissiéz cest yuer esialer. -Dex dist li
            papes qui de mere fus nés Biax douz Ihesus uoz soiéz aouréz
             C  est uns des homes de la crestienté Se Dex m  aït
            que ie doi miex amer.  Il prennent chasces et crois et
            encensers  Haymmes les mainne iusqu  a Ami le ber A
            moult grant ioie l  ont mis en la cité. Or fu Amis a Rome.
            Or fu Amis a la cort son parrain Ne li faut chose au soir qu 
            il n  ait au main  Mais que santéz dont il est desirrans
            Celle li uait chascun ior approchant. Si serf le seruent qui
            sont preu et uaillant Trois ans touz plains moult firent mal
            gaaing. Mors est li papes qu  ot le cuer fin et sain  Uns
            chiers tans uint qui empira Romains Trestuit s  en fuient
            cheualier et seriant. Amis n  ot de quoi uiure. . Li
            gentiz cuens ses douz sers en apelle  Seignor dist il que
            porra de noz iestre   Mors est li apostoiles fait i auonz
            grant perde. Car me menéz a Clermont en Auuergne. Ie ai
            douz freres cheualiers de mon iestre Et douz serors i laissai
            dammoiselles
          
             Ne me faudront por a perdre les testes.  Le serf l 
            entendent si uont maitre lor selles Et lor seignor dant Ami il
            monterent Passent les uilles et les bors et les terres
            Iusqu  a Clermont ne finent ne ne cessent. Ez le conte en la
            uille. Or fu Amis a Clermont la cité Fors a la porte a
            ses freres trouuéz Qui s  esbanoient as tables et as dés.
            Son bras gieta desor Hoedon l  ainsné  Frere dist il et car
            me resgardéz. Ia fumez noz d  un seul pere engendré Et d 
            unne mere fumez noz tuit troi né. De uos auoir me faitez un
            hostel Mantel ou cote ou chape me donnéz Ne me laissiéz
            cest yuer esialer. uostre en sera l  aumosne. Or parla
            Hoedes hé Dex  tant mar l  a fait  Sire malades car uoz
            tenéz en lai. Mal dehais ait qui uoz uit onques mais  Ne
            ia mes freres ne seréz se Deu plaist. Lors apella dans Amis
            an irais Un cheualier uiel et chenu et frail. Ami connut
            au uis et au harnais An talent ot maintenant qu  il le baist
            Et enapréz et li clerc et li lai Ia li eüssent moult bele chose
            fait Et tant donné ia poures ne fust mais Se ne fuissent
            si frere. Li mainsnéz freres se mist a genoillons Et uient
            a Hoede conte lui sa raison
          
             En non Deu sire c  est Ami de Clermont Qui noz laissa
            ceste bonne maison Quant en soudees s  en ala a Charlon.
            Or uoist si uende les hermins pelisons Et si despande l  or
            cuit et les mangons  Qu  il a conquis au riche roi Charlon.
            Nel retenéz uoz mie.  Li mainsnés freres se leua en piés sus.
            Il seit tres bien qu  Amis est conneüz. Or m  escoutéz li uiel
            et li chenu. Ou uoit Ami si li a menteü  Sire malades
            moult est grans uostre murls. Se uoz uoléz uoz l  auréz ia
            uendu Seissante sols uouz en randrai et plus. A moult
            grant piece i auréz gent deduit.   Il passe auant par le
            frainc prinst le murl Iusqu  an la goule li a tout embatu.
            Li murs s  esfroie et li cuens est cheüz Que par la char li
            est li sans sailluz Et par la bouche et par le nés issuz. 
            Li serf le uoient chascuns fu irascuz Celle part corrent
            chascuns a prins un fust Ia les eüssent parmi les chiés feruz
            Quant Amis crie  Baron estéz ensuz  Laissiéz les fols
            certez ne seuent mieuz. Dammeldex lor pardoingne.  Garins
            et Haymmes furent preu et gentil Lor seignor ont desor le
            murlet mis Si en retornent tout le ferré chemin A destre
            laissent le palais mauberin.   Dex dist li cuens quel part
            porrai uertir 
          
             Gloriouz Peres qui en crois fustez mis Or sai ie bien
            ie n  ai mais nus amis.  Dex com tenrement plore  ua s 
            en Amis a la chiere membree L  iaue li cort aual sa face
            clere. Ou uoit ses sers raison lor a contee  Seignor
            dist il bien des armes uos peres Les uos grans fois ont uos
            armes sauuees. Raléz uoz ent en la uostre contree Dou
            cheuauchier est la uoie remese Toute la chars m  est des
            cuisses seuree Desci as os n  en i a point remese. -Sire
            dist Haymmes por quoi l  auéz celee Ie uoz eüsse une bierre
            coupee Portissienz uoz par estranges contrees.   Une
            charrete ont li serf achatee Trois sols en donnent moult l 
            ont bien atornee Et de fresche herbe et ioinchie et comblee
            Et lor seignor dant Ami i monterent A la charrete le murlet
            atelerent. Toutes les gens i sont de maintenant alees Ia
            li reüssent bele chose donnee D  or et d  argent la charrete
            comblee Se ne fuissent li troi desloial frere Que li cors
            Deu maudie  Garins et Haymmes furent prou et gentil Lor
            seignor mainnent par les amples païs Iusqu  a Beorges passent
            lor droit chemin Et d  iluec droit tornerent en Berri.
            Moult tres chier tans trouuerent el chemin Tout despendirent
            et le uair et le gris
          
             Et enapréz le murlet arrabi. Enmi lor uoie treuuent un
            pelerin Qui moult bien les adresce. Garins et Haymmes
            apellent le paumier  Amis biax frere séz noz tu conseillier
            D  unne tel terre ou truisonz a mengier  -Oïl uoir sire ce
            respont li paumiers Mais elle est loing a celer nel uoz
            quier. Toute Bretaingne uoz conuient costoier Selonc la
            mer iusqu  au Mont Saint Michiel. La trouueréz un bon tans si
            plennier Que quatre pains a on por un denier.  Li serf l 
            entendent ioiant en sont et lié  A la charrete s  ont prins a
            charroier L  uns trait deuant l  autres boute derrier.
            Toute Bretaingne ont prins a costoier Toute la mer iusqu  au
            Mont Saint Michiel. Iluec trouuarent les felons maronniers.
             A la charrete s  est li cuens apuiiéz Il en apelle le
            maistre maronnier  Seignor dist il faitez pais si m  oiéz.
            Malades sui si ai de bien mestier. Por Deu de gloire uoz
            uoldroie proier Qu  oultre ceste eue me feïssiéz naigier. 
            Et respondirent li felon maronnier S  estiiéz ores sains et
            saus et entiers N  i passeriéz d  un mois trestout entier.
            -Glouton dist Haymmes Dex confonde uos chiés  Ce est uns
            cuens qu  ot ia mil cheualiers Noz sommez sien et des mains et
            des piés.  Quant ce entendent li felon maronnier A la
            charrete sont trestuit apuiié. 
          
             uoient le conte si l  en ont arraisnié  Gentiz hom
            sire un noz en uendissiéz   Li cuens l  oït le sens cuide
            changier.  Glouton dist il Dex confonde uos chiés  Par
            tout le mont m  ont cist dui charroié Et sans euls douz n 
            auroie ie mestier. -Sire dist Haymmes si feroiz par mon
            chief Que de sa chose se doit on bien aidier S  en doit
            on bien uendrë et engaigier.  Maugré le uoil Ami et s 
            amistié Se uendi Haymmes as felons maronniers Cent mars
            d  argent ses en prinst uolentiers Et pain et uin et poissons
            a mengier Et si les doiuent oultre la mer naigier. A Ami
            uiennent sans point de delaier Enz en sa male li ferment les
            deniers Dedens la nef le firent charroier Et li donnarent
            a boiure et a mengier. Tendent les cordes les uoiles font
            drescier Li uens lor uient qui par uigor i fiert Ainsiz
            les mainne com l  aloe espreuier. A tencier prinrent li felon
            maronnier Et dist li maistres  Miens sera li marchiés De
            cel uassal qui le cors a legier.  Et cil respondent  De
            folie plaidiéz. Noz en serons trestuit cinc parsonnier. 
            Li maistres l  oit le sens cuide changier Lors s 
            entreprennent maintenant sans targier Grans cops se donnent de
            fuis et de leuiers. Li dui sont mort et li troi sont noié
            Si qu  en la barge remest Amis a pié Il et si home li dui
            serf droiturier. Il ne seuent que faire.
          
             Dex dist Amis qui onques ne mentiz Ne souffréz mie que
            ie soie periz S  aurai ueü mon compaingnon gentil. -Sire
            dist Haymmes ne uoz esmaiéz si. Autre foïe fumez ia malbailli
            Dedens la mer el palagre et el fil. Garins ira le gouuernal
            tenir Et ie irai a l  auiron seïr.  Si com Deu plot qui
            onques ne menti De l  autre part furent en quinze dis.
            Fors de la nef ont charroié Ami Garde sor destre tres parmi un
            larris Ne il nel sorent ne il ne lor fu dit  uirent
            Riuiers la cité seingnoril Ce est la uille au compaingnon
            gentil.  Li cuens Amiles iert au mengier assiz Il en
            apelle son seneschal Remi  Gardéz que tuit soient tres bien
            serui.  -Sire dist il tout a uostre plaisir.  Ez a la
            porte le uaillant conte Ami Ses tarterelles conmensa a tentir
            Bienfait demande por Deu qui ne menti. Li cuens l  entent dou
            mengier ou il sist  Lors a huchié le seneschal Remi  A
            celle porte ai un malade oï. ua se li porte et dou pain et dou
            uin Et de la char por Deu qui ne menti Que Dex me rande
            mon compaingnon Ami  Ou tex nouuelles m  en apreingne a oïr
            Par quoi ie saiche s  il est ou mors ou uis.  Li seneschaus
            prent le pain et le uin Si en auale les degréz mauberins
            Au conte Ami le porte.
          
             Li cuens Amis prent le pain et la char Garins et Haymmes
            tendirent le hannap. Li seneschaus qui nul mal ne pansa I
            a tost mis le uin que il porta Touz en fu plains et raséz de
            douz pars. Li seneschaus bien garde s  en donna Touz les
            degréz dou palais en monta A son seignor le conte.  uouz
            m  enuoiastez au preudomme mezel Malades est il n  a souz
            ciel si bel. Un hannap a qui moult fait a proisier S  il
            et li uostres ierent entrechangié Dex ne fist home nul de mere
            soz ciel Qui l  un de l  autre en poïst rentercier.
            -Mainne m  i frere  li cuens li respondié Et cil respont 
            Par mon chief uolentiers. Li cuens Amiles ne s  i uolt
            atargier Dou compaingnon se uoldra acointier. Tornéz s 
            en iert el borc a Saint Michiel Si n  en trouuarent mie.
            Lors aualerent les degrez dou donion N  en treuuent mie a la
            porte desouz Tornéz en iert en la uille et el borc Por
            dou pain querre dont n  auoit encor prou. Li cuens le sieult a
            force et a bandon uoit la charrete li serf ierent entor.
            Li cuens Amiles s  apuia as limons Et li demande  Sire dont
            iestez uouz   Et dist Amis  Ne sai qu  en tient a uouz.
            Ne ueéz uoz que ie sui uns lieprouz   Et quier Amile dont ie
            sui desirrouz.
          
             Quant ie nel truis moult en sui corresouz Or uoldroie
            mors iestre.  Li cuens Amiles oï Ami parler Son
            compaingnon que moult pot desirrer.  Sor la charrete ua
            maintenant monter Il le conmence baisier et acoler Sus
            en palais le fist tantost mener Sor un uert paile auffriquant
            d  outre mer La l  ont assiz sel welent honorer. Et
            Belissans la bele o le uis cler uoit son seignor sel prent a
            apeller  Qui est cil sires  Gardéz nel me celéz Que
            ie uoz uoi si grant ioie mener. -Damme dist il par sainte
            charité C  est mes compains que ie doi moult amer Qui me
            garist de mort et d  afoler. Belissans l  oit ioie prinst a
            mener Adont le baise sel prent a acoler Baise uisaige
            et la bouche et le nés.  Forment en font grant ioie. La
            fille Charle se mist a genoillons.  Ahi  dist elle gentiz
            fiuls a baron  Com uoz ui ia hardi au confanon En la
            bataille de Hardré le felon.  uoz et mes sires estiiéz
            compaignon Ne gerréz mais en lit s  auec noz non Que de
            mort noz garistez.  Or fu Amis auec son compaingnon A
            grant barnaige a ioie et a baudor.  Ne li faut riens au
            cheualier Francor
          
             Fors que santéz dont il est desirroz. En une chambre iut
            la nuit pointe a flor. La uint uns angres de Deu Nostre
            Seignor Si s  est assiz el maubre de coulor. Il l  en
            apelle doucement par amors Sire malades iestez uoz en uigor
              Amis l  oï com il uit la luor Et la clarté et la
            grant resplendor Si gracia Ihesu Nostre Seignor Et puis
            parla a l  angre par amors  Qui iéz tu ua dont g  entenz la
            clammor  Por Deu parole encores   Ce dist il angres 
            Puez te tu mais aidier  A mais sor toi membre nes un entier 
             Amis respont  Ne le uoz quier noier. Un bras ai sain
            dont bien me sai aidier. Quant ie estoie en un estor plennier
             Bien en sauoie mon bon brant menoier Mais or proi Deu
            qui tout a a baillier Que ne me laist trop longuement regnier
            En iceste maniere.  Ce dist li angres  Ne te desesperer
            Mais or me di garde nel me celer Se tu uoldroies encores
            respasser. -Naie dist il mieus uoldroie finer Que n 
            est nus mires qui me poïst saner Fors Ihesucris qui tout a a
            sauuer. En lui m  afi santé me puet donner.  Et dist li
            angres  Garde ne t  effraer. Demain iert feste que on doit
            celebrer Li diemenges por la gent reposer.
          
             Au matinnet doit on aler orer Por le seruice et la messe
            escouter. Tu n  iras pas ainz uoldras seiorner  Mais
            Belissans ira o le uis cler Et ses maris qui tant te puet
            amer Cil te uenra ueoir et esgarder. Lors li diras que
            Dex li weult mander Que s  il uoloit ses anfans decoler
            Ses douz biaus fiz que il puet tant amer Et te feïst dou sanc
            ton cors lauer Ainsiz porroiez garir et respasser Ne
            autrement tu ne puez eschaper Que tu garisses mie.  Quant
            li bons angres ot finé sa raison Lors s  en retorne n  i fist
            arrestison El ciel monta tout chantant Te Deum. Celle
            nuit iut Amis en grant frison Por la nouuelle por l 
            amonestoison  Desci au ior que uit la luoirson. Li cuens
            Amiles se leua a bandon Et Belissans a la clere fason N 
            ot meillor damme en nulle region Orer en ua au monstier Saint
            Simon.  Li cuens Amiles uint a son compaingnon ueillant
            le treuue si l  a mis a raison  Amis biax frere et conment
            uoz est dont   Amis respont  Ne ferai se bien non Se
            Dex le weult de gloire.   Amis biaus frere ce dist li cuens
            uaillans Porriiéz uoz leuer ne tant ne quant  Si uoz
            menrai au monstier bonnement
          
             Si uoz tenrai en mes bras tenrement. Ie uoz doi moult
            amer par saint Climent Le uostre cors meïstez en presant
             En la bataille de Hardré le tyrant Ce fu por moi faire
            deffandement. La compaingnie se ua moult departant Car
            uostre cors ua moult affoibloiant. Or croi en Deu le Gloriouz
            puissant Se riens sauoie en cest siecle uiuant Qui uoz
            poïst faire assouaigement Se g  en deuoie quanques a moi apant
            uendre engaigier ou liurer a torment Nes mes douz fiz certez
            ou Belissant Si le feroie gel uoz di et creant.  Amis
            l  oït moult grans pitiés l  en prant L  iaue dou cuer iusqu 
            as iex li descent Et Deu en loe le Gloriouz puissant. Or
            seit il bien oit et uoit et entant Encor sera halaigres.
            Li cuens Amiles si uoit Ami plorer Forment l  en poise sel
            prent a conforter  Biax douz compains por Deu ne t  esfraer
            Ne uoz faudrai tant com puisse durer. Se ie sauoie nulle riens
            porpanser S  on me deuoit trestout desheriter Mais que
            santé uoz poïsse donner Tost le feroie gel uoz di sans
            fausser Car au besoing puet li hom esprouuer Qui est amis
            ne qui le weult amer.  Ce dist li cuens Amis qui gentiz est et
            ber  Se uoz osoie ma parole conter Et uoliiéz otroier et
            graer 
          
             Se uoz uoléz bien me poéz saner Et le mien cors tres
            bien medecinner Et en ma forme premiere retorner. Gel uoz
            di sans doutance.  Li cuens Amiles a la parole oïe Qu 
            au compaingnon porra bien faire aïe. Lors s  agenoille et uers
            Deu s  umelie Et en aoure le fil sainte Marie.  Compains
            dist il nel me celer tu mie. Isnellement soit la chose iehie.
            -Non ferai sire uoz nel feriiéz mie Sel tenriiéz espoir a
            desuerie Et a oultraige et a moult grant folie. Nel uoz
            diroie por tout l  or de Roussie Mieus ainz ie iestre en ceste
            maladie  Et a languir et a souffrir haschie. -Compains
            dist il or ne m  améz uoz mie. Ie uoz coniur de Deu le fil
            Marie Qui suscita saint Ladre en Bethanie  Et por noz
            touz souffri la grant haschie  Que sa chars fu enz en la crois
            drescie Et au tierz ior reuint de mort a uie Si com m 
            auéz la uostre foi pleuie Et noz auons gardé la compaingnie
            Sans boisement sans nulle tricherie  Me soit de uoz la parole
            iehie Par quoi aiéz et santé et aïe. Se g  en deuoie touz
            les iors de ma uie Aler rouuant mon pain par abeïes Et
            delaissier toute ma manandie S  iert li santéz porquise. 
          
             Ce dist Amis  Moult m  auéz coniuré. Or nel tenéz a mal
            ne a uilté Sire compains et ie le uoz diré Mais ie uoz
            proi por Deu de maiesté Se ne le faitez ne m  en saichiéz mal
            gré. Anuit de nuit quant il fu enseré Et ie me fui
            couchiéz en lit souef Me uint uns angres qui gieta grant
            clarté Que m  enuoia Ihesus de maiesté. De pluisors choses
            ot moult a moi parlé Demanda moi et bien m  a esprouué
            Se a nul ior uoldroie auoir santé Et ie li dis Miex uoldroie
            finer. Lors me dist il que ne fuisse effraéz Ne m 
            esmaiaisse mie.  Ce dist li angres Un petit m  entendéz.
            Et ie si fiz ains ne uols mot sonner. Sire il me dist ie nel
            uoz quier celer Que uoz deïsse et uolsisse rouuer Se uoz
            douz fiuls que tant poéz amer Ce est Morans et Gascelins li
            ber Se uoz por moi les uoléz decoper Le sanc resoiure
            dedens un bacin cler Et le mien cors de celui sanc lauer
            Adonc porroie ma santé recouurer.  Li cuens l  entent si
            conmence a plorer Ne sot que faire ne pot un mot sonner.
            Moult li est dur et au cuer trop amer De ses douz fiuls que il
            ot engendréz Com les porra ocirre et afoler  Se gens le
            seuent nus nel porroit tenser C  on nel feïst et panre et
            uergonder.
          
             Mais d  autre part se prent a porpanser Dou conte Ami que
            il pot tant amer  Que lui meïsmez en lairoit afoler Ne por
            riens nulle ne le porroit ueer  Quant ses compains puet santé
            recouurer. C  est moult grant chose d  omme mort restorer
            Et si est maus des douz anfans tuer  Nus n  en porroit le
            pechié pardonner Fors Dex de gloire qui se laissa pener.
             Dex dist Amiles qui tout as a sauuer Cist hom si mist son
            cors por moi tanser En la bataille dou traïtor Hardré.
            Quant ie li puis de moi santé donner De mes anfans que ie uolz
            engendrer De moi sont il por uoir le puis conter L  ore
            soit bonne que Dex les fist former. Quant mes compains en puet
            ce recouurer  Que hom qui uiue ne li porroit donner Fors
            Dex de gloire qui tout a a sauuer Ie nel lairoie por les
            membres coper Ne por tout l  or c  on me seüst donner Qu 
            a mes douz fiz n  aille les chiés coper  Por Ami faire aïe. 
             Amis compains puet ce iestre uertéz Que uoz a moi ci deuisé
            auéz  De mes douz fiz seras resuigouréz Quant uoz seroiz
            dou sanc d  euls douz lauéz   Li uostres dis n  en sera
            trespasséz. Lors ist Amiles trestouz abandonnéz Hors de
            la chambre en la sale est entréz. Ceuls qui i furent en a
            trestoz gietéz Serians uaslés et cheualiers menbréz 
          
             N  i remest hom qui de mere soit nés.  Les huis ferma si
            les a bien barréz Les chambres cerche enuiron de toz léz
            Que aucuns hom ne fust laienz reméz. Quant uoit qu  il est
            laienz bien esseuléz C  or porra faire toutes ses uolentéz
            S  espee prent et un bacin doré Dedens la chambre s  en est
            moult tost aléz Ou li anfant gisoient léz a léz. Dormans
            les treuue bras a bras acoléz N  ot douz si biax desci en
            Duresté. Moult doucement les auoit resgardéz Tel paor a
            que cheüz est pasméz Chiet lui l  espee et li bacins doréz.
            Quant se redresce si dist com cuens membréz  Chaitis  que
            porrai faire   Li cuens Amiles fu forment esperduz A la
            terre est enuers pasméz cheüz Li bacins chiet et li brans d 
            acier nus. Quant se redresce dist com hom perceüz   Ahi
             dist il chaitis  com mar i fuz Quant tes anfans auraz les
            chiés toluz  Mais ne m  en chaut quant cil iert secorrus
            Qui est des gens en grant uilté tenuz Et conme mors est il
            amenteüz. Mais or uenra en uie.  Li cuens Amiles un petit
            s  ataria uers les anfans pas por pas en ala Dormant les
            treuue moult par les resgarda S  espee lieue ocirre les
            uoldra Mais de ferir un petit se taria.
          
             Li ainznés freres de l  effroi s  esueilla Que li cuens
            mainne qui en la chambre entra. L  anfes se torne son pere
            rauisa S  espee uoit moult grant paor en a. Son pere
            apelle si l  en arraisonna  Biax sire peres por Deu qui
            tout forma Que uoléz faire  Nel me celéz uoz ia. Ainz
            mais nus peres tel chose ne pensa. -Biaus sire fiuls ocirre
            uoz uoil ia Et le tien frere qui deléz toi esta Car mes
            compains Amis qui moult m  ama Dou sanc de uoz li siens cors
            garistra Que gietéz est dou siecle. Biax tres douz
            peres dist l  anfes erramment Quant uos compains aura
            garissement Se de nos sans a sor soi lauement Noz sommez
            uostre de uostre engenrement Faire en poéz del tout a uo
            talent. Or noz copéz les chiés isnellement Car Dex de
            gloire noz aura en present En paradis en irommez chantant
            Et proierommez Ihesu cui tout apent Que dou pechié uoz face
            tensement uoz et Ami uostre compaingnon gent.  Mais
            nostre mere la bele Belissant Noz saluéz por Deu omnipotent.
             Li cuens l  oït moult grans pitiés l  en prent Que touz
            pasméz a la terre s  estent. Quant se redresce si reprinst
            hardement.  Or orroiz ia merueilles bonne gent Que tex
            n  oïstez en tout uostre uiuant. Li cuens Amiles uint uers le
            lit esrant
          
             Hauce l  espee li fiuls le col estent. Or est merueilles
            se li cuers ne li ment. La teste cope li peres son anfant
            Le sans reciut el cler bacin d  argent A poi ne chiet a terre.
            Quant ot ocis li cuens son fil premier  Et li sans fu couléz el
            bacin chier La teste couche deléz le col arrier Puis
            uient a l  autre hauce le brant d  acier Le chief li tranche
            tres parmi le colier Le sanc reciut el cler bacin d  or mier
            Et quant l  ot tout si mist la teste arrier. Les douz anfans
            couuri d  un riche tapis chier Hors de la chambre ist li cuens
            sans targier Moult par a fait les huis bien uerroillier.
            Au conte Ami uint Amiles arrier Qui el lit iut malades. Au
            conte Ami est Amiles uenus Qui iut malades entre les ars uolus
            Le bacin tint plain de sanc et desus Dou sanc ses fiuls cui il
            auoit toluz Les chiés des cors et copéz par desuz. Amis le
            uoit moult en est esperduz. Or se demente et dist  Las  tant
            mar fuz Que tu uenis en terre.  Quant Amis uoit le sanc
            el bacin cler Sachiéz de uoir n  i ot qu  espoenter. A
            tant ez uoz dant Amile le ber Son compaingnon en prinst a
            apeller  Biaus sire Ami or poéz bien leuer 
          
             Se par tel chose puet uostre cors saner Et Dex de gloire
            uoz weult santé donner  De mes douz fiuls que ie ai decoléz
            Ne plaing ie nul foi que doi saint Omer. Amis se lieue si
            conmence a plorer. Son compaingnon puet il bien esprouuer
            Que uolentiers il li uoldroit donner Sa garison s  il la pooit
            trouuer. Une grant cuue fait Amile aporter Son
            compaingnon a fait dedens entrer Mais a grant paingne i puet
            cil aualer Tant fort estoit malades. Or fu Amis en la
            cuue en parfont Li cuens Amiles tint le bacin reont Dou
            rouge sanc li a froté le front Les iex la bouche les membres
            qu  el cors sont Iambes et uentre et le cors contremont 
            Piés cuisses mains les espaules amont. Dou sanc partout le
            touche. Amiles fu et preudom et gentiz. Son compaingnon
            qui ot a non Amis Leue dou sanc et la bouche et le uis. 
            Moult puet bien croire que il est ses amis Quant ses douz fiuls
            a si por lui ocis.  Oiéz seignor com ouura Ihesucris. Si
            com il touche le sanc el front Amis Li chiet la roiffe dont il
            estoit sozprins  Les mains garissent li uentres et li pis.
            Quant or le uoit Amiles ses amis Deu en rent graces le Roi de
            paradis Et ses sains et ses saintes.
          
             Moult fu Amiles li cuens de ioie plains De ce qu  Amis
            estoit garis et sains. Or connoist bien d  Ami les blanches
            mains Andui font ioie de ce soiéz certain. Hé  Dex
            fait il biaus Peres souuerains Graciiéz soiiéz uoz et tuit li
            uostre saint Biax Pere esperitables   Quant Amis fu et
            garis et haitiéz Sachiéz de uoir moult fu Amiles liés.
            Lors fu Amis acoléz et baisiéz Et Dex de gloire loéz et
            graciiéz. Li cuens Amiles qui fu bien enseingniéz Cort
            en sa chambre bons dras en a gietiéz Douz paire ensamble
            bien en iert aasiéz Cotes sorquos mantiauls bien entailliéz
            D  osterin furent moult bien appareilliéz. Amis s  en uest qui
            est sains et haitiéz Et il meïsmez s  en est bien atiriéz.
            Or n  est nus hom de uerté le saichiéz Qui les douz contes
            ueïst si atiriéz Que l  uns de l  autre par lui fust ia
            triiéz Tant fort se resambloient. De chieres robes sont
            uestu li baron Tant s  entresamblent de uis et de menton
            Dou contenir del nés de la raison Que les douz contes ne
            desseuerroit hom Qui est Amiles ne Amis li baron. Quant
            uestu furent si uont a Saint Simon C  est uns monstiers qui
            est de grant renon. La fame Amile a la clere fason Estoit
            alee por faire s  orison
          
             Et de la gent i ot a grant fuison. Ez uoz Amile et Ami le
            baron Qui dou palais descendent. Ius dou palais descendent
            main a main. Li dui baron qui ont les cuers certains  Sont
            descendu dou palais ius au plain. Bien resamblerent ambedui
            chastelain Moult les esgardent et boriois et uilain. Ne
            seuent pas ne ne sont bien certain Li queuls d  euls douz est
            lor sires souurains  Tuit en sont en doutances. Des douz
            barons conseillent celle gent Car il ne seuent faire
            deuisement Li queuls est sires a cui l  onnors apent
            Tant sont li conte yngal et d  un samblant. Li compaingnon n  i
            furent arrestant Iusqu  a l  eglise ou estoit Belissans
            La fame Amile qui moult ot le cors iant. Main a main entrent
            dedens lor chiés saingnant. Dite iert la messe s  en issoient
            la iant.  La fame Amile s  en uenoit ausiment Mais quant
            el uit les contes en presant Se s  esbahi n  en soiéz
            merueillant Toute pasmee a la terre s  estant De la
            merueille que elle uoit si grant.  Au redrescier i corrent plus
            de cent. Quant se redresce si parole en oiant  Seignor
            dist elle por Deu le roiamant Ie sai de uoir et croi a
            enciant L  uns de uoz douz a en moi part moult grant 
          
             Et s  est Amiles li hardis combatans Mais ie n  en sai
            faire connoissement.  Ce dist Amiles  uostres sui
            Belissant Et uéz ici Ami le combatant Qui a le mal
            souffert tant longuement Mais Ihesucris l  en a fait sauuement
            Que garis est si com est apparant.  La damme l  oit ses mains
            uers Deu en tant La s  agenoillent plus de douz mille iant
            Qui tuit en rendent merci au Roi puissant. Sonnent cil saint et
            cil clerc uont chantant Et de pitié en plorent plus de cent.
            Ce dist Amiles Ne faitez ioie tant Ansoiz deuons mener dolor
            moult grant Car mi fil sont ocis et mort sainglant. Ie
            les ocis a mon acerin brant Si lor copai les chiés tout
            uoirement. Le sanc retinz en un bacin d  ariant Et si en
            fis a Ami lauement. Il ot tantost de mal garissement Mais
            tout ce fu par l  amonestement Ihesu le Pere qui touz les biens
            consent. Or en uenéz si uerréz mon torment Et mon martyre
            et mon duel qui est grans. Quant les auronz enterréz richement
            Puis noz copéz les chiés de maintenant Car deserui l  auommez.
             Ce dist Amiles a la chiere membree  uenéz en tuit
            bonne gent honoree Seriant boriois cheualier gent letree
            Lassus amont en la sale pauee Et si uerroiz tuit la fort
            destinnee
          
             Onques si dure ne fu mais esgardee.  Lors ueïssiéz par
            moult grant estriuee Corre les gens auant de randonnee 
            Trestuit en montent en la sale pauee. Sonnent li saint par
            toute la contree Por les anfans fu moult grans la criee.
            La ueïssiéz mainte crois aportee Maint encensier dont bonne
            est la fumee Tuit cil preuoire chantent a grant criee Le
            chant des mors a moult grant alenee. Et Belissans ne fu pas
            arrestee C  est la premiere qu  an la chambre est entree
            Plorant criant trestoute escheuelee  Por ses anfans a grant
            dolor menee. Ce duel menant la chambre a deffermee. Dex i
            ouura et la uertus nommee. Les anfans treuue gisans soz la
            uelee En seant ierent s  ont grant ioie menee  Une pome
            orent qui d  or estoit ouuree Dont se iooient par bonne
            destinnee. Ez uoz la damme qui tant fu effraee De la
            merueille est cheüe pasmee. Ainz que poïst bien iestre releuee
             Fu si la chambre de l  autre gent peuplee A grant
            merueille s  en est enz entassee. Belissans baise sez fiz
            brace leuee. Tout maintenant est la nouuelle alee Et au
            clergié et a la gent lettree  Et a touz ceuls qu  ont fait la
            assamblee Que Dex i a miracle demonstree Des douz anfans
            a fait resuscitee. Amiles a la parole escoutee Et cuens
            Amis a la chiere membree. 
          
             Tel ioie en ont ne pot iestre celee Car ambedui les
            aimment. Quant Belissans uoit les anfans ioer Brace leuee
            les corrut acoler. Qui lors ueïst dedens la chambre entrer
            Serians boriois pucelles entasser Et de la ioie Ihesucrist
            mercier De grant merueille li poïst ramembrer. Li cuens
            Amiles ne pooit enz entrer Mais bien oït la nouuelle conter
            De ses anfans que Dex ot suscitéz. Et Belissans la bele o le
            uis cler Depart la presse n  i uolt plus arrester Ses
            fiz an mainne qu  elle pot moult amer. Bien les ot fait uestir
            et conraer N  ot douz plus biax desci que a Montcler
            Iusqu  an la sale les en a fait guier. Quant or les uoit dans
            Amiles li ber Lors les corrut baisier et acoler Amis
            ausiz icil ne puet finer D  euls conioïr et dou fort honorer.
            Les gens les uiennent ueoir et esgarder. Dist Belissans  
            Sire Amile bons ber Se ie cuidaisse huimain a l  aiorner
            Que uolsissiéz mes anfans decoler Remese fuisse gel uoz di
            sans fausser Por receuoir d  unne part le sanc cler.
            Celle parole fist mainte gent plorer Et de pitié doucement
            souzpirer. Grans fu la ioie gel uoz di sans fausser Au
            monstier uont Dameldeu aourer. Les anfans mainnent qu  il
            porrent tant amer
          
             Et li saint sonnent tout par euls sans tyrer Et li clerc
            chantent tuit hautement et cler La poïssiéz trop grant feste
            esgarder Por l  ammor des miracles. Grans fu la ioie a
            Riuiers la cité De ce qu  Amis a receü santé Mais de ce
            fu plus grans par uerité Des douz anfans qui furent decolé
            Qui par miracle resont resuscité. Amiles fait crier par la cité
            Que nus ne soit tant hardis ne oséz Que en la uille ost mengier
            aprester. A la cort uoisent et estrange et priué Et poure
            et riche n  en i ait nus reméz Ia auront tuit a moult tres
            grant plenté. Trestuit i uiennent si com fu conmandé
            Onques cel ior n  i ot guichet fermé. Qui mengier uolt ne li
            fu deueé Pain ot et uin et piument et claré Et char de
            buef uenoison et saingler Qui mengier uolt de tout ce ot
            plenté. Quant mengié ont et beü a lor gré Les tables
            ostent seriant et bacheler. La cors depart quant mengié ont
            asséz Lors se departent li cheualier menbré. Li cuens
            Amiles fu el palais paué Et cuens Amis dont ie uoz ai conté.
            Ses douz bons sers n  i a pas oubliéz. An icel ior que il fu
            respasséz Les fist ansdouz cheualiers adoubéz. Moult par
            ont bien lor labors emploié Le mal qu  il orent por Ami
            enduré.
          
             Or a Amis a Amile parlé Sire compains il me uient en
            pansé Qu  aille ueoir ma famme.   Biaus sire Amiles
            dist Amis li uaillans Sachiéz por uoir que moult sui
            desirranz Que Lubias qui a les iex rians Aille ueoir et
            Girart mon anfant. -Non feréz sire dist ses compains li ians
            Partirai uoz par mi mes tenemans. Et se d  aler i auéz tel
            talant G  irai o uoz n  i serai demorans.  D  aler fu
            fais celle nuit li creans Demain mouuront ensamble.
            Icelle nuit le laissierent ester Iusqu  au demain que li iors
            parut cler Qu  il se leuerent et ont fait atorner Tout
            lor harnois et chargier et trorser. Li cuens Amiles ua congié
            demander Sa bele fame Belissant au uis cler Et que panst
            bien de sa terre garder Ses douz anfans face bien honorer
            Car il uoldra moult par tans retorner. Mais moult grant chose
            remest de son panser Nel uerra mais la damme. Li
            compaingnon pansent de l  esploitier Moult grant harnois font
            trorser et chargier Endroit midi partirent de Riuiers.
            Des or cheuauchent le grant chemin plenier Desci a Blaiuies ne
            uoldrent atargier. La descendirent chiés un boriois Gautier
          
             Moult riche ostel lor fist appareillier. Descendu sont li
            dui conte proisié. Li cuens Amis cui Dex gart d  encombrier
            Ne uolt monter en son palais plenier Ainz uolt moult bien
            enquerre et encerchier De Lubias qui ia fu sa moilliers
            Com se contient s  elle fait a prisier S  elle fait moult por
            son mari proier Et de Girart son fil qu  il a tant chier
            uoldra auant moult tres bien encerchier S  il est preus d 
            armes contre autre cheualier.  A tant ez uoz son bon oste
            Gautier Qui ot bien fait aprester le mengier.  Ou uoit les
            contes ses prinst a arraisnier  uenéz lauer tout est
            appareillié Ia sont les tables mises.  Chiés le boriois
            de Blaiuies la cité Ont le mengier richement conraé Les
            tables mistrent cil escuier priué Li conte assistrent quant il
            orent laué Moult furent bien serui et honoré.  Li
            compaingnon ont ensamble disné A un hannap sont andui abuuré.
            Gautiers li ostes les a moult esgardéz Et a Ami son seignor
            rauisé Et puis parole a loi d  omme sené  Baron dist
            il or ne uoz poist por Dé D  unne parole que ie ia uoz diré
            Moult uoz ai hui ambesdouz rauiséz Se nostres sire cui fu
            ceste citéz Ne fust meziaus et dou siecle gietéz Se il
            fust sains et en itel aé
          
             Com il fu ia moult a lonc tans passé Quant espousa la
            seror dant Hardré De l  un de uoz deïsse par uerté Qui
            ci mengiéz ambedui acosté Ce fust Amis de Blaiuies la cité.
            Et ie ne sai se ie sui enchantéz Que toutesuoies le di et le
            diré L  uns de uoz douz est Amis l  aloséz Car il auoit
            un compaingnon loé Quant il estoit en son palais paué
            Dex ne fist home en trestout cest regné Par cui l  uns fust de
            l  autre desseuréz Tant bien se resambloient.  Ce dist
            Gautiers  Se Dex uoz beneïe Seignor baron nel me celéz uoz
            mie. Ie uoz coniur de Deu le fil Marie Qui por noz touz
            souffri la grant haschie Et sa chars fu enz en la crois drescie
            Et au tierz ior resorst de mort a uie Nomméz uos nons se Dex
            uoz beneïe. Ce dist Amis a la chiere hardie  I  ai non
            Amis se Dex me face aïe. Et cist Amiles nel mescreéz uoz mie.
            Toz sui garis de la grant maladie Dont i  ai souffert tante
            male haschie Dont Lubias me porta tele anuie Que me gieta
            de la cité garnie Mon fil Girart mist en chartre serie
            La l  enferma si fist grant felonnie.  Quant Gautiers l  oit
            se li fist embracie Plorant le baise la face en a moillie.
            Moult grant ioie demainne.
          
             Grans fu la ioie en la maison Gautier Tout por Ami le
            gentil cheualier. L  ostes le baise ne s  en pot estanchier.
            Amis demande de son fil qu  il ot chier.  Et dist li ostes 
            Aléz est en gibier Par ci passa huimain a l  esclairier
            N  ot auec lui mais que dis escuiers.  Encor annuit reuenra il
            arrier.  Quant mengié ont les tables font drescier
            Parmi les rues le ua uns més nuncier Et as barons par trestout
            acointier Qu  Amis est sains reuenuz et haitiéz. Or le
            puet on trouuer enchiés Gautier. Iusqu  au palais ne se uolt
            atargier A Lubias le conte sans noisier. D  Ami li dist
            qu  il est sains et haitiéz N  a si bel home desci a
            Monpellier.  Lubias l  oit prent soi a merueillier. Qui
            lors ueïst ces barons cheualiers Qui dant Ami soloient auoir
            chier Qui les ueïst sor les cheuax puier  Parmi ces rues
            prennent a eslaissier  Trestuit i uont seriant et escuier
            Clerc et preuoire et li autre princier. Trestuit en uont a l 
            ostel dant Gautier Des gens emplissent et maisons et sollier
            Tuit uont Ami acoler et baisier. Ez uoz Girart qui uient de
            giboier En Blaiuies entre par la porte derrier Sor son
            poing porte un faucon montenier. Quant uoit la gent et poindre
            et eslaissier Parmi ces rues ces lances pesoier Cuida ce
            fust Charlemainne au uis fier
          
             Qui fust uenuz sa cité escillier. Ez uoz a lui uenu un
            escuier.  Sire dist il nouuelles uoil nuncier Dont uoz
            deuéz Ihesucrist graciier. Li uostres peres que tant auiiéz
            chier Est reuenuz sains et saus et haitiéz.  Quant
            Girars l  oit touz pasméz chiet arrier Ia fust cheüz ne
            fuissent li estrier. Ses gens le uoient sel corrent
            redrescier A grant merueille plorent. Quant Girars oit de
            son pere parler Qu  il estoit sains Deu prent a mercier. 
            Le messaigier en prent a apeller  Amis biaus frere por Deu
            car m  i menéz En la maison chiés cui il est tornéz.  Et
            cil si fait n  i uolt plus demorer Iusqu  a l  ostel ne s  i
            uolt arrester. Girars descent qui moult fist a loer Sus
            en la sale conmensa a entrer. De tant com pot et corre et
            randonner Corrut son pere baisier et acoler Et Amis lui
            ne s  en pot saouler. Nus ne sauroit la ioie raconter Que
            li fiz fait au pere. Chiés Gautier fu la ioie moult tres grans
            Li peres baise son fil menu souuant. De Lubias dironz d  or en
            auant Qui se uestit et se para moult iant Quant fu
            uestue de son palais descent. Iusqu  a l  ostel ne fu pas
            arrestans.
          
             Li cuens Amis au gent cors auenant Estoit deduire en un
            uergier auant Et Lubias ne fu pas demorans La descendi
            auecques lui grant iant Sus en la sale en monta errammant
            Et uoit Ami parmi la main le prant  Ami biaus frere le
            mien cors uoz presant Conme la toie por faire ton talant.
            -Fuiéz de ci dist li cuens errammant  La moie fame ne seréz
            uoz noiant. uoz me feïstez iadis honte moult grant Quant
            me gietastez a duel et a torment Hors de ma uille par uostre
            enchantement Et si deïstez a trestoute la iant Que ie
            estoie pouacres nonpuissanz. Un bordelet me feïstez esrant
            La dehors Blaiuies encor est en estant. Uns guerredons moult
            maus uoz en atant La seréz mise si uiuréz a tormant.  De
            liurison auréz tant seulement Un quarteret de pain et ne mie
            trop grant. Or la prennéz cheualier et seriant Si l  an
            menéz tost et isnellement Et li loiéz les mains moult
            asprement.   Et cil si font quant oient son conmant.
            Quant Lubias en mainnent moult uont apréz grant Iusqu  au
            bordel ne furent arrestant [iant Iluec fu mise la damme
            maintenant Les gens retornent an la cité uaillant.  Huit
            iors fu elle el bordel uoirement  Au conte Ami moult grans
            pitiés en prent Querre l  anuoie rant li son tenement.
            Li cuens Amis qui moult ot le cors gent
          
             Son fil Girart adoube maintenant Se li donna trestout
            son tenement Et a ses sers donna grant chasement. La crois
            a prinse li cuens Amis puissans Et ses compains la reprinst
            maintenant. Li cuens Amiles manda a Belissant Qu  elle li
            gart moult bien son tenement Et ses douz fiz honorast moult
            forment Que nel uerront ia mais en lor uiuant. Et li
            baron ne se targent noiant De Blaiuies murent au main a l 
            aiornant Por aler au Sepulcre. De Blaiuies issent par un
            main li baron Outre mer uont por querre uoir pardon.
            Moult les conuoient li cheualier baron Girars i est qui est de
            grant renon. Au departir i ot grant plorison Girars baisa
            son pere le menton Puis s  en retornent a Blaiuies el donion.
            Li dui conte oirrent a Deu beneïson. Tant ont esré chascun ior
            le troton Qu  au port de mer uindrent tout a bandon. La
            mer passerent au uent sans auiron Iusqu  au Sepulcre n  i font
            arrestison La sainte Crois ou souffri passion Ihesus li
            Sires baisierent a bandon Puis s  en retornent arriere sans
            tanson Oultre la mer rapassent li baron Lors remonta
            chascuns en l  arragon. Parmi Prouuence cheuauchent a bandon
            Li dui baron ensamble.
          
             Quant li baron orent la mer passee Par Lombardie ont lor
            uoie tornee Retorner uoldrent arriere en lor contree.
            Parmi Mortiers ont lor uoie tornee La lor prinst maus par
            bonne destinnee.  Ileuc transsirent c  est ueritéz prouuee.
            Li pelerin qui uont parmi l  estree Cil seuent bien ou lor
            tombe est posee. Ici sera la chansons definee Des douz
            barons qui a esté chantee. Ce est d  Amile a la chiere membree
            D  Ami le conte qui ot tel renommee Que touz iors mais noz
            sera ramembree Iusqu  en la fin dou monde.
          
                  
