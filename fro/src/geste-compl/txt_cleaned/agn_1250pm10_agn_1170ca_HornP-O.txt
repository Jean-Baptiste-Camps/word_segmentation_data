Seignurs oi auez le[s] uers del parchemin
Cum li bers Aaluf est uenuz a sa fin.
Mestre Thomas ne uolt k il seit mis a declin
K il ne die de Horn le uaillant orphanin
Cum puis l unt treit li felun sarasin.
Un en i ot guaigna[rt] del lignage Chain –
En language alfrican l apelent Malbroin.
Ci[l] troua primes Horn repuns enz un gardin
Od lui xu ualez ki erent de sun lin –
N  [en] i ot ne fust fiz de bon palain
Cume seignur serueint tuit Horn le meschin.
Chascun aueit uestu bliaut ynde u purprin
E Hor[n] ert conréét d un paile alexandrin.
Oilz aueit uers e clers e le uis ot rosin
Gente façun aueit bien semblot angelin
Cum esteile iornals quan lieuet al matin
Sur les altres reluist ki li sunt pres ueisin
Sur tuz ses cumpaignu[n]s resplent Horn [li meschin].
Malbroïn al requei ad les enfanz trouez
Ki erent pur l esfrei la tuit xu muscez
Il les ad pris trestuz ad les xu liez
Mes a Horn ne fist mal kar ne fud destinez
Si lui ot Deus dune par ses digne buntez
Un eür k i ne fust pur nul hom esgardez
Ki sempres n en eüst e merciz e pitez
Si ot cist quant l ot pris pur ço fud bel menez
Il e si cumpaignu[n]s dreit as tres es prez
U ert li reis Rodmund. La fuirent presentez
E il li ad rendu e merciz [e] grant gre.
Pus ke li reis les ot si·s ad areisonez
Ki il sunt de quel lin ne li seit mot selez.
E Ho[r]n li ad tuit dit ki ert melz senez
Plus hardi de parler e li mielz doctrinez.
Quant li reis l ot oï mult les ad aueisez
A la façun k il unt e as uis culurez.[f.1b]
Mes Horn lé passa tuz de tutes beautez
Si cum le uoleit Deus k[i] maint en trinitez
Ki mist a queor le rei k il les ad manaez
Kar rien ne puet perir k il uol ke seit gardez.
Car tant en ot pitez reis Rodmund des enfanz
K il ne uolt deuant lui k il seient perillanz.
Lors demandet cunseil as entur lui estanz
 Seignurs cunseilliez mei quei en pusse estre fesanz
Ne·s pus fere perir ke io·s seie esgardanz.
Si sai bien s il uiuent ke io m en ere pleignanz
Kar i ai ocis trestuz lur meillur partenanz
E cil les uengerunt s il remaignent uiuanz
Pur ço ne uoil io pas k il seient eschapanz.
Dites mei cum murunt ke ne·l seie ueanz
Ne·l uerai de pited tel ai des enfanz. 
A itant ad parlé si fercement Broiuanz
Un alchaie sur mer – riches hom e mananz
E de cunseil pur ueirs artus e enginnanz –
Mes itel k il donat fud as noz mult uaillanz
Cum uus purrez oïr si·n estes escultanz
Kar si le uolt Deus ki pur els ert ueillanz
Ki ne laist pas perir cels ki lui sunt reclamanz.
 Sire  fet il  purnez un de uoz uielz chalanz
Metez i cels ualez ki io uei ici estanz
K il n aient auirum dunt a seient aïdanz
Sigle ne guuernail dunt il seient naianz
Enz un altre metez xx bonisme serianz
Ke bien sacent nagier cume bon marinanz
Ki·[s] treient a la mer a dous leue[e]s granz.
Les cordes trenchent pus dunt les erent trainanz
E leissent les iluc al palagre walcranz.
N en orrez pus parler bien me sui fic purfichanz
Ia ne·s garrat lur deus en ki il sunt creanz
Plus d un tundu mutun ky est tut asotanz. 
Dient tuit e[n]uiron  Broiuanz est bien parlanz. [f.1c]
Quant ço ot dit Broiuant reis Rodmund l alfrican
Fist aprester mul tost un uielz antif chalan.
Pus i mist les enfanz de murir tut certan
N i ot tres n auirum guuernail ne struman.
Or les guarisset cil ki saluat Moïsan
Quant fud iecté petit al flum del desruban
E ki format Euain de la coste dan Adan
E fist l asne parler pur le prophete Balaan
Il em pensera bien e li ber sain[t] Iohan
Kar uncore par cels murrat maint barbara[n] –
Pincenard e leutiz turcople e almican.
Uncore er par cest Horn conquis regne persan
E par le fiz cestui ki ore est en ahan
Ki paens destrurat d ici qu al flum Iordan
Ne·s i purrat tenser Mahum ne Teruagan.
Enz un chalant sunt mis xx bonisme grifan
A ki deus doinst mal e entrer en mal an
Al nagier sunt assis tuit treient seguran
ue[r]s palagre de mer des enfanz funt engan.
Ore les guarisset cil ki meint en suueran.
Al palagre de mer sunt sil uenu naiant
Ne lur pert nule part de terre tant ne quant.
La corde unt trenché dunt tret unt le chalant
As uenz erent posé tuit li noble enfant
E il sunt senz cunseil as undes uunt walcrant.
Deus lur est cunseilliers ki salueres est puissant.
 uus l auret  dit Hardré  si Deu plest a present. 
Apres sunt léément a lur nefs repeirez.
Deskes fud coneud ke ço fud dan Hardrez
Unc ne fud tel baldur entre gent demenez
Par trestut pur s amur k il fussent plus heitez.
Quant il uint al demein [ke soleil] fud leuez
Furent tuit cil des nefs al tref Horn essemblez.
Dan Hardré les ad dunc issi aresunez
 Or ent[end]et seignurs cument uus errerez
Par le cunseil de mei si Deu plest uengerez
Le dol de uoz amis ki a mort sunt menez.
uostre ost ke ci uei en dous departirez
E la u uus mustra[i] la meitet muscerez
Od la meitet ici sire Horn i remeindrez
Quant io aurai Redmund od les suens ça guiez
uus lur ceindrez cest camp si uus i cumbatrez
E si tost cum en ert li esturs cumencez
uus ki serrez muscez si uus desbucherez
E par detriers as dos uassalment ferrez.
Si eren descunfit li culuert reneez.
Ia n en sauru[n]t mot si erent morz ruez.
Quant serrez si uengez la terre seiserez
Tut al uostre pleisir i merrez uoz barnez. 
Lors escrient trestuit  Buer fussez uus nez
Issi ert cum uus plest cum le cumandez. 
Atritant prist cungé e si s en est turnez
Mes li lius dunt parla lur fud einceis mustrez.
A ce fere k il dist mult en ert eisez.
E en tant ke uet Hardré a rei Rodmund parler
E Kil uolt se il peot sun damage espleiter
Kar quel semblant k il fet il nel peot unc amer
Se il peot en nul sen sun seignur ueolt uenger 
Aäluf le barun ki·l nurrit e ot cher.
uunt s en li home Horn par ces larriz muscer
Ia ne·l saurat Rodmund si aurat encumbrer.[f.18c]
Mult i aueit uassal gent de cuntenement fer
N i ad cil ne s en peint de Rodmund manascer –
E il le frunt mult ben kar Deus lur uolt aider.
Hardré est ia uenu desk al mestre soler
U li reis od sa gent Rodmund sol cunuerser
Quant il uint desk a lui si li dit al premer
 Sire Mahun uus guard nostre rei dreturrer
Une ren uus dirrai dunt me pus merueller
xu anz ad ke io oi tuz uos porz a garder
Unc mes ne ui uenir ki uosist damager.
Or i sunt uenuz ne sa[i] quels paltener
Od xx nefs solement – tant les [pus] aesmer –
Si il sunt cristiens cel ne sai deuiser.
Ne sai s il serreit Horn ki uenist pur rober
Mé ço distrent les uoz k il le uirent néér.
E ki k il seient ne·s leissum suriorner
Kar granz estreit la hunte e uilein repruuer
Si ren portent de nus sanz le nus cumparer. 
 Hardré  ço dit Rodmund  une ren uus dirai
Mult forment suzcriem Horn e tuz iorz suzcreindrai
Kar n a gueres ke io une espie enueai
Ki me dist k il uit e uncor le uerrai.
Ki distrent k eet neé d ices me uengerai.
L altrer n ad mie mult un gref sunge sungai
E cum io me purpens e io plus m en esmai
Me fu uis k od mes chens un matin m en alai
En un bois sur la mer e ileoches chaçai
En un sundre de pors esrai e si huai.
Un sengler grant dentud e fier od els trouai
Ki nafrot mun cheual mei abateit al tai
Enz el cors me feri k unc pus ne leuai.
Pors senefient gent en sunge – ben le sai.
Si io uois cuntre ces tres ben me guarderai. 
 Tolez  ço dit Hardré  certes mult serreit lai
Se il quite s en wnt de nus pur itel plai.[f.18d]
Si m ait Apolin en sunges ne crerrai
Fable est deuenut quancunkes sungaíi.
Pur ço·[l] turnum a uent iames n escuterai.
Si n i uolez aler e io sul i irrai.
Des uoz merrai od [mei] cel[s] ke mener purrai
E si ço streit Horn sur lui primes ferrai.
Si uus me mescreez certes io·l uus iurrai –
Si m ait Apollin – c unc ne·l esparnirai. 
Par itant fud Rodmund del aler enhardiz
Pur le sunge qu ot ueu si i alot enuiz
Od lui uunt mil paens armez e feruestiz.
Poi ad cuntre les noz ki pruz sunt e elliz
Mes si le ueolt Hardré k il seient tuz petiz.
Il les cunduit deuant si·s ad tuz esbaudiz
Grant ioie uet fesant e mult grant corneiz
E mult ben lur purmet k il serrunt enrichiz
Quant il aurunt cunquis ces garçuns esturdiz
Plus aurunt del auer ke n ot unc reis Dauiz
Par itant sunt li fel del aler enhardiz.
Del reisun k il i funt sunt li munt rebundiz
Ben les oent de loinz la gent Horn dé latriz
Pur leisser les passer sunt muscez e tapiz
Kar encui ert Hardré le uoleir acumpliz
A glaiue murrunt hui palteners arabiz
De pus k ert cumencez entr els li ferreiz.
Li nostre erent uaillant n i treistrent a enuiz.
E cist uers els sunt poi s erent acuardiz
Iames ne reuerrunt lur muillers ne lur fiz.
Hardré les ad cunduit trestute une ualee
Nostre gent eschiwant ben sout u fud muscee
E dan Horn er guarniz sa gent ot aprestee.
Paen uienent seur cum gent surquidee
A la flote en wnt dreit u ert aancree
Quant surueue l unt chere funt desheitee
Cum gent ke seuent ben k a perte esteit turnee.[f.19a]
Or seuent par Horn est lur mort enginnee
E ueient ke tant sunt k il n i aurunt duree
Kar il ne sunt uers els for sul une poignee
uolenters fusent turné ariere en lur cuntree
S il ueisent par unt ueie fust aprestee
Mes il sunt tut enclos de gent uers els iree
E dan Horn lur ad ia cumencé la meslee
E dan Hardré i fud k od lui prest[e] sa hee
De ferir sur paens c est ren ke lui agree.
Or fierent tutes parz paens pernent colee
K il gisent en tuz sens uersé gule baee.
Or seit ben Rodmund ke sa uie est finee
Cunust l auision ke lui fud demustree
E set ben ke par Horn la mort ert reuengee
De sun pere Ááluf ki de meint ert ploree.
Rodmund set ben de fi k il pas n eschapera
E la mort Ááluf ke Horn la uengera.
Quant il ueit a estrus k icel iur murra
Sa mort s il purrad mult chier lur uendera.
Primes maldit Hardré ki tant mal l enginna
Ki mescrere le fist e pur ço le tricha
Dist ke poi erent gent e pur ço le mena
A cel champ dolurus u seit k il remeindra
Quant il le dut aider as altres se turnaa
Se il peot as premiers cestui le cumpara.
Sun espié ad brandit sun escu enbrunça
Pus uet ferir Hardré la u il l encuntra
En l escu de quartiers mult grant cop li dona
Ke les quirs e les fuz par mi li estroa
Mes unc de sun halberc maele ne falsa
Nepurquant del cheual a terre ius mis l aa.
Mes sis fiz Badelac a ki mult en pesa

Mult ben l ad sucurud k il plus ne·l blesça.
E Rodmund uet auant ki ia·s esturmira
Mult chier lu[r] uent sa mort dunt ad fiance ia.[f.19b]
Horn est d altre part si cumbat fierement.
Paens le criment mult e dutent durement
De la mort Ááluf or prent le uengement
N en encu[n]tre un tut sul ke la teste ne prent
Grant est li ferreiz grif est li caplement.
Haderof ad oi les granz criz de la gent
Od les suens est formis hors de l enbuschement
As paens est uenuz si·s acoilt griuement
Dunc ueist ki la fust tant grant abatement
Dunt pus nuls ne leua ne ne uit sun parent.
Rodmund ad mult ben ueu k est turné a turment
K est asis tutes parz k il n a eschapement
De mil k il amenat ne sunt or uif ke cent.
Mult se pleint de Hardré mult le maldit suuent
 D icel fel traitur mult le fis malement
K[ a] meint ior ne·l pendi e ne l oi mis al uent.
Tuz iorz certes les criens e l oi en suschement
Mes sis deus le guarit e si·n fist tensement
Mult ualt mielz ke [Mahun] a celui ki s i prent.
Hardré unc ne·l guerpi mes k en fist feignement.
Or le nus ad mustré a cel definiement
K i uers ces est turné e enuers nus uenent
Si m en pusse uenger en nul encuntrement
Pus murreie plus suef e plus legierement. 
Quant Rodmund ot ço dit pus brocha sun cheual.
En sun poin tint le brant od le pun de cristal
E si cerche les rencs trestut iré par mal.
Par mult grant maltalent uet ferir un uassal
Tut le helme li fent ius desk al nasal
Cil ne se peot tenir enz est chéét aual
Ne fud merueille grant kar li cops fud mortal.
Haderolf l ad ueu ki descent d un costal.
Bien ad ueu le cop k il li donad real
Ia endreit se il peot altretal.
Il est uenuz a lui si l ad paé un tal[f.19c]
En la pene deuant del escu principal
Ke tut le purfendi l espee emperial
Del cheual prist le col res a res del peitral
E le rei abatit estendu al terral.
Or li est auenu huniement uergundal
E il est sus sailliz od dol k il ot cural.
Haltement reclamat sun seignur Belial
K il en cel besoing li seit partut egal
Ke il pusse ses cops reseruir cumunal
Kar pur lui sul ne uolt ia guerpir sun estal
Mult fust pruz s il creist le rei espirital.
Haderolf uient uers lui ki mult est curuscez
Si referi le rei ke mult fort l ad blescez
E Rodmund ferit lui ki forment est irez
Un grant cop mult plener de sun brant afilez
Ke lui e sun destrer a terre ad grauentet
Des ore sunt amdui al camp cummuner a pet.
Or se wnt referir ne sunt esparniet
Amdui sunt bon uassal e mult ben aduret.
Tant se sunt cumbati ke pres est esuespret
Mes ore est Haderolf durement alasset
K il ne peot sustenir sun bon escu listet
E mult sunt ia flac li cops de sun brant aceret
N est pas merueille grant kar forment est blescet
Kar en plusurs lius ert sun halberc fort falset
E il ad durement de ses plaies seignet
S il n ad prucein sucurs si ert de lui finet.
E Rodmund est mult pruz si n est point esmaet
Ka[r] il se sent tut freis cum s il ne fust blescet
Cum fust a delit e ust asez suriornet.
Si cum prendre le uolt al nasel néélet
Es uus poinant dan Horn o e sis sires Hardret
Ki paens urent mort e si lur fud cuntet
 Haderolf fust or mort s il ne fust aidet. 
Lors s est Horn haltement enuers Rodmund criet
 Mar le tucherez mes fel culuert reneet. [f.19d]
Horn est or descendu uers Rodmund ue[t] curant
Cum hom forment iré e en sun poin sun brant.
Il ad parlé uers lui si li dit or itant
 En uus ert ia uengez Ááluf le uaillant.
Or ne uus aiderunt Mahun ne Teruagant
Ke [ne] muergez ici cum felun recreant. 
E Rodmund quant l oit ne·l dotat tant ne quant
Ainz li dist  Fols fui quant uus mis el chalant
Ke [ne] uus pendi dunc cume larun robbant
Ne me fussez ore ceste feiz destruant.
Leissez mei de Hardré ke me sei[e] uengant
Pus si faciez de mei trestut uostre talant
Kar il m ad tut trahi cum felun sudduant.
Mult est fols li paens quant iames est creant
Home de uostre lei ia n ert tant prametant.
Purmettre me soleit e tuz iorz m ert iurant
Ke si ia ueist Horn k il l estreit ociant.
Or m ad del tut mercit si m est tut deceuant.
Mes or uenez auant m espéé sui rendant
E si facez de mei trestut uostre cumant. 
E Horn se trest uer lui – nul mal n ert esperant –
E li fel de mal art trestut en ert desuant
Par desuz sun escu uers sun quor ert butant
Ocire le quida par mi sun iacerant
Mes li halberc fud bons si fud fort e tenant
uers le cop de lui li fud mult bon garant.
Or ueit Horn del culuert k il le uot damager
Et k oscire le uolt si n en ust desturber.
Ainz en ust il merci s il le uosist crier
K il le retenist uif e halegre e enter
S il uosist Deu seruir si·l fesist baptizer
Pur l alme Ááluf li uolt tut parduner.
Ne iamest n en eüst de sa mort repruuer
Pur ço k il ne·l ocist enz l enueiat en mer[f.20a]
E issi le guarit li sires del hal[t] soler.
Mes cest fet k il fist dunc fud tut del empeirer
Lor le uolt cum felun de la mort encumbrer
Or li rendrat s il peot ne lui ueolt parduner.
Sur le helme le fiert del espee d acer
K en dous meitez le fent idunc desk al braer.
A cel cop ad uencu sa bataille li ber
E rescust Haderrolf sun ami dreiturrer.
Ses homes ad fet pus deuant sei amener
E si ad fet sa pes par trestut l ost crier.
Des or uolt il auant par les pais aler
Tut seiseir a sun oes cum cil ki uolt regner
S il i trouet persan almican u escler
Ne ueolt k il i seit plus tuz les en uolt ieter
U par la mort ieter u lur lei renéér
A ses bons cheualers la terre uolt doner
Ki de loin sunt uenu od lui pur cunquester.
Qu en dirreie or auant [la terre] ad seisie
E de lunc e de lé l at trestute en baillie
N i remeint un tout su[l] de la gent paenie
U les met tuz a mort u lur lei unt guerpie.
Entre ses cheualer l a pus ben departie
Sulunc ço ke il sunt ke nul ne grusce mie
N entre bons n entre mals n i ad point d enuie.
A dan Hardré sur tuz en dunet la mestrie
Ki ben set iustiser ces k at en meinburnie.
U furent les musters par tut les edifie
La u fud l auesqué e u fud l abbeie
Par trestut les refet e les bens multiplie
Par trestut est loez Iesu le fiz Marie.
Entritant est par tut cele nuuele oie
Ke dan Horn ad si mené geste haie
E crestienté est par lui par trestut recourie
Ki par pour en ert einz tute relinquie.
Or auint une ren k est dreit ke uus die[f.20b]
Ke reine Samburc mere Horn l escheuie
Oit de lui parler – k ele fud esioie –
Quant si sires fud mort e ele espourie
En Ardene la grant uers la mer est fuie
E od sei si menat une sue nurrie
En un cros sur la mer s est pus acutie.
Quant la reine oit la mort de sun seignur
En un cros sur la mer se musçat pur poür
Unc trouéé ne fud par la gent paenur –
Ia si l ad pus saluéé mult ben li creatur –
De herbes uesqui pus e a que[l]que dolur.
Une garce ot od sei nurrie [par] amur
Cele unc ne li falli pur mal ne pur langur.
As uiles en alot e la feseit meint tur
Si demandot del pain pur Deu le salueur
E sa dame en peiseit ço esteit sun labur.
Issi fere soleit deske uint a un iur
K ele uint en un pré u i u[t] cent pastur.
Une pelote urent si·n furent zoleur.
Li un dist a sun per  Fier ami par uigur.
Dé ore auum nus mult bon meinteneur
Horn li pruz est uenu par ki aurum honor –
Fiz le rei Ááluf le bon cunquereur –
Ki tuz ad mis a mort cele gent paenur
Iames ne reuendrunt li felun traitur.
Mis peres le cuntat er seir par grant dulçur
A ma mere a meisun io·n fui esculteor. 
La meschine l oit enuers els aprimat
Pur noueles oir dunt ele se certat
Quant ele certe en fud a sa dame alat.
Quant sa dame la uit mult tost la demandat
Quel deit ke uient si tost e ke ren n aportat.
Kar sis fiz est uenuz ki des or la pestrat.
Quant la dame l oit tut li sens li muat.
Ki cent langues aureit – ke ia mes n auendrat –[f.20c]
Ne purreit acunter cum grant ioie el en at.
Ele li ad dit suuent  Bele fille cument uat
Est dunc uif Horn mun fiz Bele ki·l uus cuntat
E deus peot c estre uers ke iames s auerrat 
De la ioie k el ad quatre feiz se pasmat
E quant ele reuint dunches recumençat
 Morz est [pur] ueirs mis fiz ia mes ne reuendrat
Fole si m as menti mult grant mal t en surdrat. 
E quant ele l oit si l en recunfortat
 Ore uenuz est Horn.  Par fei li afiat.
Dunc li reuient sun quor si dit k ele i irrat
Si uerrat si uers est ço k ele afirmat.
Od cels dras cume ele ot feblement aturnee
Ad rene Suanburc sa ueie cumencee
E la meschine od li ki tut dreit l at menee
La u la curt le rei cel ior ert asemblee.
A la porte tut dreit s est la dame arestee.
E li reis uint de bois cheualchant par l est[r]ee
Pris out ueneisun si·n fet home menee
E quant Samburc le uit s est al re presentee.
Pus li ad dit en halt tel parrole membree
 Reis buer fustes uus nez e l ure buer trouee
Ke sains estes e salf e k auez la cuntree
Si uesquist uostre mere or fust mult halegree.
Reis pur l alme Ááluf k ele seit mielz saluee
E pur l alme Sambur que i ai ci remembree
Peissez mei an auant tant cum ert ma duree. 
E li reis li respont  Trop est fel ke ço uus uee 
A tant l ad fet mener en la sale pauee
Si la fist ben seruir iuste une cheminee.
Mult comandat ke fust seru[i]e e gardee
Kar ele semblot tres bien de gentil parentee
Parmi tut ço k el ert pourement conree.
Dan Hardré la uit ben si l ad mult auisee
Ses clers oilz e sun uis e sa buche ad notee[f.20d]
Bien cunut que ço rert sa dame la loee.
Puis [est] uenuz a Horn dit li ad en cellee
 uostre mere uei la k auez ci amenee
C est Samburc la gentil ma dame l anuree.
Ne sai u Damnedeu la nus ad si tensee
Mes or en pensez ber ke bien seit cunseillee 
Horn saillit dunc en piez uers li curt randunee
Si l ambraçat uers sei e .c. fiez l ad baissee
Si·l ad tant tost cum puet en la chambre guiee
u ele fud noblement custeie e baignee
En apres fud de dras noblement ascemee
E la feste fud puis haltement celebree
Tut pur l amur de li k il urent si trouee.
A la curt fud Answit par grant ioie mandee
Si refud mult pur li la baldur efforcee
Quant fud od sa dame en la chambre asemblee.
La feste ad esté grant tute ior aiurnee
Deske failli le ior s est la nuit anuitee.
Lors s en uunt tut ch[u]lcher pur fere reposee.
La reine s en uet en sa chambre est culchee
E li reis ensement od la noble mesnee.
Quant uint la mie nuit ke li reis se dormeit
Si uit un auisium dunt forment se cremeit
K il er sur um flum – mes ne sout u esteit –
E en miliu del flum bele Rimignil ueeit
Es granz undes broiant desk al mentun tut dreit.
Wikle ert del altre part que neer la uoleit
Une furche de fer en sa mein si teneit
Dunt la rebutet en[z] si cume s en isseit.
E[n] grant anguisse ert mes quant il s aperceit
Si li criot en halt e a mult grant espleit
Si tost ne la laissast k il le cumpar[r]eit.
Cil ne leissout pur ço mes miaz li fer[ei]t.
Mult iert forment dolent ki eider ne l i poi[ei]t
Lors trouat un batel u enz il se meteit[f.21a]
E quant ultre est uenuz e icil s en fuieit.
Pur le dol k il aueit grant apres fort le siweit
E quant il [l ]out ateint la teste en perneit
Pus fist furches leuer al derein si·l pendeit
Issi bele Rimignil de peril guarisseit
E a lui pur cel fet grant merciz en rendeit.
Pur le suinge que ert gref li reis s en esueillat
Tant en fud esfreez ke pur ueir le quidat.
Il s aset sur sun lit entur lui s esgardat
Mes il bele Rimignil ne Wikle n i troua
Dunt sout k ert uisiun qu en dormant ueu at.
Ki giseit deuant lui Haderof apelat
Le sunge cume fud idunc si li cuntat
E quant il out oi mult s en esmerueillat
E pus respond issi  Si Deu plest bien irrat.
Mé de Wikle suscreim k alcune ren frat
uers ma dame Rimignil dunt ele se marirat. 
 Par ma fei  dist li rei  ben le crei ke isi uat. 
Apres dit deske er ior k il s apresterat
E as nefs trestut dreit od sa gent s en irrat
Kar Rigmel uolt ueer ia n i atargerat.
En la guarde Ha[r]dré sun regne si lerrat
Entritant que uendrat sa mere en seruirat
Car a sun repairrer Rimel od sei menrat.
Haderof quant il oit tut ses diz ben loat
Hunc puis ne pot dormir d ici k il aiornat.
Des k il uirent le ior le reis Horn si leuat
E al palais halçur les barons asemblat.
Des ke parut le ior e li reis se est leuez.
Dunc sunt tut li baron al paleis asemblez
E li reis lur ad dunc descuuert sun pensez
Trestut en tel semblant cum uus ert ia mustrez
 Seignurs  ço dist li reis  Deu en seit aürez
Par l aie de uus ai cunquis mun regnez.
A ces ke m unt seruit ai mes terres donez[f.21b]
Sulunc ço ke unt seruit l ai io bien ordinez
Par le men escient ne dei estre blasmez.
Des or mei est a uis que io ai bien soriornez
Si reuoil errer – ço est ma uolentez –
Pur Rigmel amener ia n ert plus atargez.
Mun regne garderat en tant li bons Ha[r]derez
E ma mere Samburc seruirat a sun grez.
Segnurs uenet od mei pur la meie amistez
Ne sa[i] qu en cunterai uers plusors sui faez
Ne ne sai ben de fi cum Hunlaf ert trouez
Car quors changent suuent quant gent sunt esluingez
Pur ço est bon d amener od sei sun bon barnez
K il ad tel cum io l a[i] e issi alosez.
Si trouums el païs par trestut surtez
E nus trouum la prendrum ben si en ert Deu loez
E s[i] nus trouum el si seit lores uengez.
Ore en alum as nefs Ia n en ert tresturnez.

Ore i parrat seignurs cum uus m auez amez 
 Sire  ço dient tuit  ia n ert cuntreparlez.
Si [seit] cum uus uolez en cum ert cumandez. 
Issi ad li reis Horn fet sun aprestement.
En ses nefs est entrez oret ad e bon uent.
Ore le cunduie Deus li reis omnipotent
De Wike[le] k il ad fet redirrum en present
Car ne fet a celer le sun cuntenement
Cum il uers sun seignur ad erré folement
Cume despent sun tresor ambure or e argent
Ke rien ne li cusstat si·l despent largement.
Un castel ad ia fet [bel e fort durement]
[En un fort liu l ad fet] de pere e de cement
De par tut i ad mis mult grant guarnissement
Cum de uin e de char de fuerre e de furment.
Cheualers retint mult e serianz ensement
Kar il uolt a Hunlaf senz son otreement
Tut par force tolir Rigmel od le cors gent
Si la prendrat a per – c est sun purpensement.[f.21c]
Mes un frere k il out ki errot lealment –
Wothere out a nun – par aperceiuement
S aparçut k il uoleit errer tricherusement.
A lui uint si li dist issi chastiement
 Ke fras as tu mis ore en obliement
Ke feis a Hunlaf le grant encusement
Dunt Horn par sa bunté uus fist pardunement
Si mes forfeis uers lui – ben en saez li couent –
Ne te pardurrat mes e dit l ad lealment.
Mal li deit auenir que uers son seignur mesprent.
Si fais k as en pensé tu murras ueraiement.

E ço ert a bon dreit io·l sai a escient
Traitre e felun ere si io cest uus cunsent. 
Quant Wikle cest oit pur poi de dol ne fent
Iames li[é] ne sereit s il n en ai[t] uengement.
La nuit l irrat murdrir – ço ad en pensement –
Ke hom ne·l sacet mort si·l frat priuéément.
Mes cil par sun semblant s en aperçut asez.
A sun ostel alad desk il fud auesprez
Coieitement s est mult bien de ses armes armez
Sur le meillur destrier k il aueit s est muntez
Par la posterne issi qui ert deuers les prez
Unc hom ne·l aperçut que de [mere] fust nez
Issi est de[l] felun cum Deus uol eschapez.
Tute nuit ad erré unc si cors n at finez
Deske uint la u mist reis Hunlaf li senez
Ne finat des qu il fud la tut dreit amenez
U esteit li reis dunc a ses cunseilliz priuez.
Il l ad tret une part des altreis esloignez
Mandéé i fud Rimel od les tres grant beltez.
Quant ele uint idunc dit lur fud e mustrez
Li ascheisuns pur quei il s est uers els hastez.
 Sire reis io uus di e si uus me creez
uus coueint ke mult tost la cité guarnissez
Mis freres uient sur uus si serez asegez[f.21d]
U ma dame Rigmel a muillier li durrez.
S il prendre uus pout e fere ne·l uolez
Dunc ad il bien iurez que serrez afolez.
Li n en chalt que il fet il est tut defaez
Enuers Horn son seignur en est tut pariurez.
Pur ço ke·l chastiai de lui sui defiez
S il anuit m ust pris tut fuisse desmembrez
Tute nuit ai erré ke guarni fuissez. 

Meis Hunlaf quant l oit mult en fud esmaez
Ne pur quant si cum poet ad guarni sa citez.
Ço c um fet en lur salt nen ad gueres durez
E dedenz si maneit de la gent a plentez
Si il alkes i sunt il uiurerunt a lastet
E Wikle bien le sout si s est plus hastet
La est tut dreit uenuz e si·s ad aseget.
Pur l auer k il ad tant si ad tant grant barnet
Kil se tenent od lui si l unt fet auuet.
Deus messages ad prist al rei ad enuéét
K il li doinget Rigmel od uis coluret
Si se rendet a lui – u il ert afamet.
E quant Hunlaf l oit si s en est cunseilliet
E sun cunseil li dit k il n en ert ia aidet
Pur nul hom suz ciel s a Horn n eust nunciet.
Cel ne set il cument Horn i set ia alet
Pur ço trius ad pris deske un ior numet –
Ço fut a xu iors ne l en fud plus donet.
Si Horn uient entritant si ert le plai finet
Si al terme ne uient si rendra la citet
Issi est de ames parz le plai tut grantet.
N i out dementeres un point tret ne lancet
Ne denz ne defors n i out home blescet.
Deus ki purreit acunter le dol qu ad demenet
E[n] tant bele Rigmel od le uis coluret
N e[n] purreit remembrer nul sage clerc lettret.
Deus cum ad souent dit que Horn s est obliet[f.22a]
Mes ele ne saueit point cum il s est aprestet
E cume uendrat al ior kil lur fud terminet –
S ele seust de ueir n eust pas tan ploret.
Quant uenuz est le ior que asis lur esteit
Rei Hunlaf fud pensis – e de ço si out dreit –
Que deueit meintenir quant dan Horn ne ueneit
E uiande dedenz a ses homes failleit
Mult i out de la gent dedenz a grant espleit
E li reis ert pitus oscire ne·s uoleit
E pur ço sa citez rendre lui astuueit
K il eit altre socurs en nul sen ne·l ueit.
Pur ço l ad fet ouur[ir] e Wikle i receit
Si li liurat Rigmel ki grant dol feseit.
Il la prist uolentirs car Horn point ne cremeit
Bien quidad qu il fust mort mes sis quors n i creeit.
Pus l ad menee a muster ki er[t] de saint Beneit.
Li eueske del liu le muster [. . .]
Ço sacez ke Wikle mult se glurifieit
K il out cumquis tel gent e tel fame perneit.
Mes Rigmel feseit dol e l ure maldiseit
K ele unkes fud nee e k ele tant uiueit.
Mes quel dol k ele feist a Wikle ne chaleit
Par mi trestut sun dol ses nuces furnisseit
E od chire riante al maingier se seeit –
Mes il ne sout de ueir cum il se leureit.
Sis freres s en isseit ki ne·s poet asgarder
Sur un cheual curant s en alad a la mer
Si [la] peust de Horn oir rien noueler
E quant il est uenuz uit la flote sigler
Bien conut par les trefs ke ço ert Horn li ber
Il ne sunt gueres luin pres sunt del eriuer.
Ne se poet atenir e pur els plus haster
Si est mis enz al noer car si·s uolt encuntrer
Si s est uers Horn hastet pur nouele conter
Ne se creint de perir tant fiet al destrier.[f.22b]
E quant Horn l ad ueu fet sa barge ieter
E si ad dit as sons  Cist hom ad grant mestier.
Io irrai contre lui noueles demander
E si ad nul bosoig si lui uoldrai aider. 
A tant ietent batels par tut li mariner

E uers terre s en uunt tant comme poent nager.
Celu coillunt a els pres est del periller
Mes quant il fud enz treit il ne donast un dener
Ainz ad mustré a Horn le mal e l encumbrer
Ke sis freres ad fet a Rigmel al uis cler
Si li priet pur Deu qu il s en alt tost ueinger
Il le trouerat ia seant a sun mainger
U il se fet seruir de piement e de uin cler.
E dan Horn li respont u n out ke curruscer
[ Certes i i serrai ia si ie pus sun iugler]
[Un lai bretun li frai od m espee de asier. ]
N ert pas la cité loin u Hunlaf fud al ior
Horn i uolt or aler tut a pié a cest tor.
Cent compaignu[n]s menat ke mult sunt de ualor.
Harpes portent asquanz uieles li plusor
Ço uolt sire Horn k il seint iugleor.
Fors halbers unt uestuz dunt grant ert [la luur]
E lur chapes desus de diuerse color
Lur durs branz ceint as lez cum uassal de reddor
Ia turnerunt la ioie Wikle en dolor
E lur chaunz k il firent finerunt en tristor.
[Ben se uengera Horn de sun mal traïtur]
Kil uolt partir de lui e de Rigmel l amor
Issi deit auenir tuz iors a boiseor
Car unc ben ne finat ki trichat sun seignur
En cestui purrez bien estre espermentor.
Al porter sunt uenuz prient lui par dulçor
K il les lest entrer sus al palais maior

Si ert par lur deduit li seruise forçor.
Asquans seuent arper asquant sunt roteor
Tels i ad ki de chant sunt si bon cha[n]teor
Ia ki·s orat chanter ne se tendrat de plor.[f.22c]
 Par fei  dist li porter  tels n ad l empereor
[Sus cel n ad nobles hoem qui de teus n ait honur.]
Ore entrez bels amis ia n erc cuntreditor. 
Mes idunc entrat Horn e li son baldement
Ke a Wikle e as sons ferunt ia tel present
Dunt se tendrunt tut mat cureçus e dolent
Unkes a neces n en out nul peür iuglement.
El palais sunt entré uenent al pauement
ueient Wikle seer al plus halt mandement
Iuste bele Rigmel ki la face resplent
Lors s e[n] marist dan Horn – e cel irusement.
Les chapes sachent tost qui lor sunt muscement
Par l eire sunt chait des colps li estrument
Car ne lur chalt quel part – nul d els cure n en prent.
Es halbers sunt remis tret sunt li brant tre[n]chent
Par ces tables s en uunt seruir les malement
Tut d el ke de mes u de mestre piement
Ka[r] nul n i est ateint ke ne seit fet sanglent
Ke par Wikle s auut u seit de sa gent
Mes la gent rei Hunlaf cil unt esparnement.
E Horn uet uers Wikle manesçant mult forment
Tel lui donat al chief ke trestut le purfent
Pus l ad fet fors sacher cum un mastin pullent
E pendre as querefu[r]s que seit esgardement
Sulunc qu ad deseruit sun seruise lui rent.


Puis ke des traitors fud la sale uoisdee
Ad reis Horn de ses nefs tute sa gent mandee
E quant il sunt uenuz la feste est cumencee
E tuz les xu iors ad noblement duree.
Horn ad mustré al rei cum la chose est alee
Cum il ad uassalment sa terre purchacee
Cum il des paens ad sa guere finee
[E la ioie qu il out de sa mere trouee]
De quank il ot fet ne fud chose celee.
Pus la feste s en wnt chescon en sa cuntree
N i ad nul que n en ait de Horn bone soldee.[f.22d]
E il apres ad Rimel a sun pere leissee
E ad [en] Wesstir sa ueie lor turnee
Od sun cosin Modun ki ert rei de Finee
Pus il li ad Lemburc od grant richesce donee
E l altre a sis cumpains Haderof espusee
Od la terre trestute ke lur fud otriee
De Guedereche le rei ke sa uie ad muee.
Pus ke la chose fud si tote puralee
[En Bretayne reuint a Rimer l onuree]
E iluc soriornat itant cum lui agree.
Entritant de soriorn cum iluc soriornat
Le uaillant Hadermod de Rimel engendrat
Ki Asf[r]iche cunquist e qe pus [i] regnat
E ki tuz ses parenz de paens [i] uengat
De pruesce e de sen trestuz les ultreat
Cum cil purrat mustrer ki la estorie saurat.
Icest lais a mun fiz Gilimot ki·l dirrat
Ki la rime apré mei bien controuerat –
Controuures ert bon e de mei [ce retendra].
Or reuenuns a Horn Dium cum il s en alat
En Suddene la grant. Sa muiller ameinat
E mult grant tens od li bone uie menat
Tant k en richesce sa uie la fina.
Or en die auant ki l estorie sauerat
Tomas n en dirrat plus  Tu autem  chanterat
 Tu autem domine miserere nostri. 
