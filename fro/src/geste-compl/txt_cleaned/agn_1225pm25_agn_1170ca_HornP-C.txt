Si iert il si li plest cum l orrez en auaunt
Kar lors sunt returné li uint felun seriant
Bien quident des enfanz qu il seient perillant.
Il ont dit a Rodmund qu il les uirent neaunt
E Rodmund en ad mut mercié Teruagaunt
Ne creit ke mes seient [en]uers lui mesfesaunt.
Mes tut el lor auint kë il n erent pensant
Kar Deu lor aouri un auenture grant
Ki un uent lor dona – del norwest [est] uentant –
Ki en Bretaigne les mist u Hunlaf fu manant
Un rei mut poëstif riches hom e uaillant
De grant religïun leaulté mut amant.
Icist norrira Horn cum Deu fu puruëant
Ki es undes de mer li fud bon esturmant
Taunt qu i[l] l ot deliuré qu il ne fudṭ perillant
E qu a port le mena si cum fu sun comant
Qu il ne perdi del soen [le] uaillant [d ]un besant
Fors la nef ke iert uez ki freinst al bruant.
Quant furent ariué li enfaunt al rochier
S il furent esmaié ne fet a merueiller
Kar ne sieuent quel gent la soelent cunuersier
Si il sunt crestïen u paen u escler
Par quei sacent u sunt kar nen ont latimer.
A tel sen cum il ont deu cummencent loer[f.1b]
Ki si·s ad bien gariz de si grant encumbrier
Pus se sunt tuit asis suz la roche el grauier.
Lor dras ke moillé sunt cummencent essuier
Atendent entretant ki·s sacë auéér
U il sunt u purrunt lor manger cunquester
Mes Deu lor enueia ki ne·s uout oblier
Un nobile baron – Herlant l oï nomer –


Ki esteit seneschal rei Hunlaf principer
Tut sun regne auoit il e sun poeple a garder
Bien lo saueit par dreit e par lei iustisier
En tuz sens iert corteis ne·l saueit hom blasmer.
Cist ueneit cheuauchant par la riue de mer.
En sa cumpaigne sunt tresque uint cheualier.
N i ad cil ki ne port ostur sor u müer
Dunt pernent les oiseaus pur eus esbaneier.
Herland ad ueü Horn sor les autres premier
Si turna cele part le chief de sun destrier.
Herland ad ueü Horn od la gente façun
Ne fud de sun éé ueü plus gent guitun
Ki fust meuz doctriné de bien rendre raisun.
El disme an iert entré ia de sa natïun.
En renc ierent asis il e si cumpaignun
Pur lor dras essuier suz la roche el sablun.
Pus si turna as soens si lur dit tiel raisun[f.2a]
 ueëz mi cumpaignun Deu uus doinst beneiçon
Dites si·s conoissez ki sunt cil ualletun
Unc ne ui gencesors par ma saluatïun.
Ioe saurai ki il sunt de quel auoeisun.
Bien semble k eil seient fiz de gentil baron.
S il uindrent par werek grant pru i aueron
Bien purrum al rei faire [la] presentatïon.
Unkes mais ne li uint [ne] si gent ne si bun.
Plus en iert honuréé tote sa regïon. 
 Sire  çoe diënt tuit  de plus pres lor alun.
Solunc çoe ke uerrum dirrum nostre auisiun. 
 Par ma fei  dist Herland  e nus si le ferun. 
Horn les ueit bien uenir si s en est esfréé
E li soen ensement ne sunt aseüré

Se il orent poür pur neent iert demaundé
Kar ne sieuent k iil sunt ne s il querent maulté
Mes dan Horn s auauncist si·s ad einz salué
Del seignur souerein ki meint en maiesté.
Li plus iofnes d aus iert e iert li plus sené
Plus hardi iert de tuz e meuz enparenté.
Triwes ad demaundé de pes de seürté.
Quant Herland l ad oï ne li ad pas uéé
Ainz resaluad lui e pes li ad doné.
Pus demaunde qu il sunt ne li seit pas celé.[f.2b]
E li enfes l en dit tute la uerité
Qu il fu fiz Aälof al bon rei coruné
Ki out a iustisier Suddene le regné
Cum paien l orent mort e lui ont dechacé.
Tute s auenture li ad de chief cunté.
E quant Herland l oï mut l en prist grant pitié.
Pus li ad respondu  Ne serez esgaré
Ne uus ne nul d ices k od uus sunt ariué. 
 Par Deu sire Herland  diënt li cheualier
 Ci ad mut gent werec e bien fait a preisier.
Bien les porrum lo rei noblement presenter.
Cil ki parla pur tuz ad le uisage cler
Bien resemble qu il seit fiz de rei principer.
Sur ces autres enfaunz mut bien deit seignorer
E parmi tut içoe n i fait nul a blasmer.
Tut en from uoz talanz k en uodrez cummander. 
 Seignurs mut dites bien  çoe respundi li bier
 Prenge chescun le soen tries sei sur sun destrier.
Pus si nus en irrom dreit al mestre soler
U mis sires Hunlaf nostre rei sout ester.
La li presenterom ces trouez el grauier
Si·n fera sun pleisir cum rei e iustisier.

S il ueut faire mun los bien les fera garder
Kar encor li auront poet cel estre mestier. [f.3a]
Si cum dist pus fud ueir cum l orrez recunter
Nostre escrit en auant si·l uulez escuter.
Diënt tuit cummunal  Bien fait a otrïer
Si cum uus l auez dit ne fait a refuser. 
Chescun ad pris le soen par comant principal
E dan Horn ad choisi Herland le seneschal.
Mut suëf l enporta tries sei sur sun cheual
U tenser le puisse en nul liu n aura mal.
Cheskun des cumpaignuns del soen fet autretal.
Pus s en uunt uers la cort par le chemin charal
Tant qu il sunt descenduz a la sale real.
Pris furent lor cheuaus e mené al ostal
Mut furent esgardé li enfaunt natural
Bien lor erent seaunt lor bliaut de cendal
Mes Horn les passout tuz cumm esteile iornal
Fait esteiles menors proceins de sun estal
Issi iert il sur tuz sire e enperïal.
Herlaund entre el paleis e trestuit cummunal
E uint deuant le rei cum nobile uassal
Ia li front tiel present k unc mais ne reçut tal.
Primes l ont salué cumme seignor charnal
Apres dit sa raisun Herland le fiz Toral
 Sire reis honurez sur tuz autres leal
Nus fumes ui alez riueër la aual[f.3b]
Sur cel port de la mer. A cel rochu costal
La truuai ces enfanz sanz autre marinal
Ariué ueirement par tempeste mortal.
 Par la tempeste grant la furent ariuez
En un batel qu il orent [e] deroché e uiez
As roches se feri tut i fud depeciez.

N i orent gouernaill ne auirun sachez
Sigle ne autre rien dunt il fussent aidez
Fors la uertu de Deu ki·s ad de mort tensez.
Cum werek la·s ai pris si·s uus ai ci menez
Des or mes en ferez tutes uos uolentez.
Bien diront qui il sunt si uus lur demandez.
Li plus iofnes de tuz en est li plus senez
Cil uus nomera bien trestuz ses parentez.
El païs dunt il sunt ert il lor auuez
Pur taunt est çoe m est uis tut li meuz enparlez
E si est li plus genz e li meuz figurez.
Par le mien esciënt de franc[s] home[s] sunt nez
Ne fussent ia par frarins issi bien cunreez
E quant saurez qu il sunt si uus en cunseillez
Quels ert uostre plaisir si nurrir les uulez
U si·s ferez ueneter e aueir en prendrez.
Des or mes sunt il uoz faites en [les] uos grez. 
Reis Hunlaf les receit si·n est ioius forment.
Si ad Horn apelé si li dit ducement[f.4a]
 Di ua cum as [tu] nun ki furent ti parent
Di mei la uerité ne t esmaier neënt.
Tu auras mes en mei mult bon apuiëment. 
Ore est Horn a seür si respunt baudement
 Sire chier çoe m est uis par le mien escïent
Ke uus estes li reis u ceste terre apent.
Bien me fait a seür uostre prametement
Pur çoe dirai uerité senz nul retenement
[Parmi trestut iço ki mis peres ueirement]
Par ses faiz k il [fist] fu faidis uers meinte gent.
Mis peres fud uns bers uaillant hom durement
Aäluf ad a nun si ma geste ne ment

En Suddene fud nez si la tint longement
Reis Silauf le troua si·l norrit bonement.
Apres fu koneü par Deu comandement
Qu iliert de geste real descendu ueirement
Newu fu Baderouf de sa fille al cors gent –
Goldeburc out e[n] nun a sun baptismement.
Ne sai si unc oïstes de[s] reis tel parlement
Pruz e hardi furent de bon cuntenement
[Mes ore sunt tuz alez a lur definement.]
Des anmes ait merci li reis omnipotent
 Quant çoe fud koneü ke Aalof fud bien né
Qu il fu nefs Baderof le bon e l alosé
Ki iert sur Alemauns enperere clamé[f.4b]
Dunc li ad reis Silaus par grant amur doné
Une fille qu il out – le uis out coluré –
E ouoc li dona apres sei sun regné.
D ices dunt ioe uus di sui ioe nez e cried.
Mis peres fu dunc pruz en meint liu fui faidé
Ne sai s i unc uus forfist mes pur çoe n iert celé
Ke ioe ne uus dië tute la uerité.
Pus ke mis perres ot le regne gouerné
Pres de dis anz apres ke Silaus fu finé
uindrent sur lui paiens feluns e reneié
K il lor aueit ocis mut de lur parenté
Si·l suzpristrent aunceis qu il en fust acointé
Rodmund out nun li reis qui iert lur auué.
Mis peres i fud pris par sa ruiste fierté
Ki atendre ne uout ke uenist sun barné.
Pur tant si fud ocis ainz ke uenist Hardré
Sun uaillant seneschal ki pur s ost iert alé.
Quant mis perres fu mort si fud abaundoné

As paiens le païs si l unt tut degasté.
Ne remist a murir gentill de nul éé
Fors uilains sulement ne sai si·s ont lessé
U si·s ont retenuz pur faire lor laboré.
D aus ne sai dire plus ne sai cum est alé.
 Mes de mei sai io bien quant [ui] ces barbaranz[f.5a]
[K en] fumes poürus e ioe e ces enfanz
Ki od mei erent mis par lur apartenanz
Trestut pur mei seruir de faire mes talanz –
Fiz de riches baruns e de curteis asquanz.
Pur la poür d ices si nus fumes muçaunz
En un iardin espes bien foilluz e umbranz.
De la nus [en] traist fors un culuert suduiaunz
Mes [il] ne nus fist mal ne·l uout Deus le poaunz
Ainz nus liura Rodmund [i]cel rei affricanz
E quant nus out ueü si·n fud repitëanz
Ne nus suffri perir qu[e] il le fust uëaunz
Mes es undes de mer fud mis un uiez chalanz
E nus i fumes mis sanz autres marinanz
N i out fors sul nos cors dunt nus fussum aidanz.
Pus nus fist traïner as undes perillanz
La nus lesserent cil ki nus furent trááunz
As undes e al uent pus furent returnaunz.
Mes cil nus ariua par ses dignes comanz
Li souerein haut pere ki le mund fud criaunz.
 Si fumes ariué e tiel est le lignage
N i ad un de nus tuz ki ne seit de parage
E parmi tut içoe sur eus oi seignorage
E si sui ioueignur d[e] els tuz par eäge.
De mun pere ne sai si uus fist onc damage[f.5b]
Kar il fist en meint liu a muz homes utrage

Pur çoe crem ke trop ai descouert mun corage.
Mes bon rei poestis or nus donez quitage
Ke cumment ke il seit ne seum en seruage
Pur icel rei hauçor ki pur nus prist charnage
En la uirge uaillant par angelin nunzage –
Unc ne perdi pur çoe rien de sun pucelage. 
 Par ma fei  dist li reis  beau uallet tu es sage.
Mut es gentil e franc bien piert en tun uisage.
N i auras mal par mei – c estreit forsen e rage –
Ainz te rendrai si pus encore tun heritage.
Tu iers pruz si tu uis de sen e de corage
Encore te uengeras bien de la geste saluage.
 Or sai bien beau uallez quels est tis parentez.
Or me di cum as nun el païs dunt es nez. 
 Sire  dit li uallez  Horn i sui apelez.
Bon rei aiez de mei maneië e pitez 
 Certes  çoe dit li reis  amis or me creez
uus n i perdrez par mei n i serrez damagez
Plus que fussez mis fiz de ma char engendrez
Ainz uus frai bien norrir e a uoz uolentez
E uoz cumpaignuns tuz ke bon gre m en saurez.
Quant meuz serrez creüz si serrez adubez
Si uus aïderai purchacer uoz regnez[f.6a]
Dunt uus ont li felun a grant tort eissillez. 
Çoe dient li barun ki·s ont bien escutez
E ki unt tuz [lur] diz bien oïz e notez
 Sire reis principaus mut auez grant buntez.
Del seignur souerain seez uus mercïez.
Le nurrir bien creum mut bien enpleierez. 
A taunt sunt li enfant tuit chaeit a ses piez
E li reis les en ad par amur redreciez
Pus si·s ad tut en renc par grant dulçor beisiez.

 Seignor  çoe dit li reis  or seëz escotant
Mi barun natural si faites mun comant.
Chescun de uus aurat a garder un enfaunt
Tresque taunt ke ueëz k il seient creü grant.
Chascun afait le soen qu il seient honurant
Tresqu e il pussent armes par force estre portaunt.
Des pus les me rendez ioe l ierc guerredonant
N i aura ki par dreit s en pusse estre pleignant.
E uus garderez Horn seneschal dan Herlant
Tuz uoz afetemenz dunt uus estes sauant
Issi cum uus m amez li seiez enseignaunt. 
Çoe dit li seneschal  Sire issi le graaunt.
Mes un autre ait od sei ki li seit a talaunt
Qui nurrirai od lui si ert od lui iuaunt. 
 Mut par auez bien dit  dist Hunlaf le poaunt.[f.6b]
 Or le faites issi kar çoe iert auenaunt.
Sire Horn beaus amis or seiez choisissaunt. 
 Sire  dist li uallet  Haderof uus demant
Kar il est de mun eed e ioe li plus amaunt.
Il fud fiz dan Hardré le meillor cumbatant
Ke mis peres oüst en trestut sun uiuant –
Seneschal en out fait e sun mestre seriant.
Sun mestre aueit esté d[e] enfaunce alaitant
Reis Silaus qui·l norri li gentil li uaillaunt. 
Or sunt bien cummandé par le comand real
E bien endoctriné li enfaunt principal
Mes sur tuz se pena Herland li seneschal
Ke ne fussent li soen uers les autres egal
S eil ne sunt plus sauant ne se prisë un ial
S aukun seüst plus d aus mut le tendreit a mal.
N est estrument suz ciel dunt sacet hom mortal
Dunt ne past tute gent dan Horn l enperïal


De bois e de riuere refait il autretal
D eskermir en tuz sens n est a li cummunal
Nul ki uest  el païs u burel u cendal
Nul ne siet [en]uers lui bien mener un cheual
Nul si porter escu od bucle de cristal.
Fort e bel le fist Deus li sire esperital
Ne mais tiel n iert truué nul home charnal.[f.7a]
Od tut çoe si est mut e humbles e leal
Qu il ne fereit de sun cors huniement uergundal
Pur tut l or ki onc fust troué en un iornal.
Li enfaunt sunt norri e mut sunt bien gardé
Mut par sunt tuit corteis e mut bien doctriné
Ne poënt en nul sen de rien estre blasmé
Mes sur tuz out le pris Horn li pruz li sené.
Il le dut bien aueir qu il iert lor auué
E si ert en tuz sens tut li meuz enseigné
Kar mestre n out de rien qu il n oüst tut passé
De si grant sen esteit ke Deu li out doné.
Par le païs esteit pur içoe renomé
Pur sun sen ki iert grant e pur sa grant beauté
Mes pur çoe n iert de plus en nul sen orguillé.
Mut en fu de plusurs cum dut estre loé
Kar l en troua mut poi de si beaus sanz fierté
Mes cist passout trestuz homes d ehumilité
E od çoe si auoit ualur de largeté
Ke plus uaillant de lui ne pout estre troué.
E sis los creist par tut par tut en est parlé
Kome Horn est uaillant de grant nobilité.
Enz es chambres reaus en est forment preisié
Taunt ke Rigmel l oï od le uis coluré –

N out taunt bele pur ueir en la crestïenté[f.7b]
Fille esteit dan Hunlaf al bon rei coruné.
Rigmel fille iert le rei danzele de grant pris
Gent aueit mut le cors e culoré le uis
N out nule taunt uaillant en seisaunte païs.
Requise l orent mut reis e ducs e marchis
Mes ne l orent néént kar ne fu sis assis
Ne ne l out purueü li rei de paraïs
A l oes Horn la uoleit si cum il m est a uis
Si·l uolez escuter ke ne seiez noisis.
Ele out oï de Horn parler ia out meint dis
Ke il iert forment beaus e de deduz penis
Ke ueëir le poüst plusurs en out requis
E a muz out offert or argent uer e gris
Palefreiz e runcins e destriers bien cursis
Mes ne fu ki·l feïs[t] ne ki·n fust entremis.
Tant unt esté nurri li enfaunt de parage
Qu il sunt bien creü ia de seze aunz ont eage.
Une feste tint reis dan Hunlaf par barnage.
Tuit i furent maundé ki de lui ont feage
N i remist a uenir ne li fol ne li sage
Kar a tuz en fu fet cummunement banage
Pur çoe i uenent tuit li barun del homage
K e il uoelent honurer par taunt lur seignurage.
E cil uindrent trestuit k ierent en comandage –[f.8a]
Li enfant ki furent troué sur le riuage
Dunt fist li seneschal al rei sun presentage.
Chescun meine le soen od sei en guionage
Qu il aueient nurri e apris par bon corage
De tuz afaitemenz cum gent de bon lignage.
uestu les orent bien chescun a sun usage

Cum il fussent lor fiz u de lur parentage.
Ne·s en pout hom blasmer ne turner a huntage.
A Pentecuste iert faite icestë asembléé
Pur la grant feste anuel ke bien fu celebréé
Meint riche bier i uint de diuerse cuntréé
E lur muilliers od aus dames de grant ponnéé
Ke la grant curt le rei en fust plus honoréé.
Herland li senescha[l] ad la curt gouernée
Bien les ad herbergie sanz coruz sanz mesléé –
N i out pleinte d ostel ne d autre rien liuréé.
Horn i fud oue lu[i] od la face loée
Dame ne l ad ueü ki n en seit trespenséé
De l angoisse d amur ki taunt fort l ad tuchéé.
D eskarlete out uestu gunele bien tailléé
Bien estreit fu chaucé iambe dreite e deugee
Curt mauntel out el col l atache deslacee
Pur tost faire la rien ki li iert cummaundee.
Deu taunt fu sa beauté par la sale notéé[f.8b]
E si diënt par tut ke c est chose faéé
E ke onc mes de Deu ne fu tiel figuréé.
Mut fu riche la curt e cele feste grant
Le ior de Pentecuste cum il iert auenant.
Chescun d ices baruns presente sun enfaunt
Que il orent nurri solunc le rei comant
E li seneschal Horn a faire sun talaunt
E sun autre uallet dunt desus fui cuntaunt.
E li reis les reçut si en fu mut ioaunt.
Pus dit al seneschal  Beaus amis dan Herland
Horn me seruira ui de ma cupe portant
E li autre uallet tuit l en ierent siwant

D icest mester od lui uuil qu il seient seruant. 
Çoe dist li seneschaus  Sire ioe bien le grant. 
E la uessele a Horn ad liuré a itaunt.
Il en seruira bien par lo mien esciaunt
Ne l en purra blasmer cheualer ne seriaunt
Qu il ne·s face seruir chascun par auenant.
Horn serui le rei bien de la cupe a cel ior.
Bien ad cerchié les rencs e [i] ad fait meint tur
Kar ne ueut de[l] seruir ke nul seit pleigneör
Pur içoe les fait tuz bien seruir par amur.
Deu cum or unt loé sa façun sa colur
Dame ne l ad ueü ki uers li n ait amur[f.9a]
E ne·l uousist tenir suz hermin couertur
Enbracie belement sanz seü de seignur
Kar sur tuz de la curt iert il esmireür.
La reisun uait de lui en la chambre maior
U tauntes filles out de nob[i]le cuntur.
E de gentil barun e de franc uauasur
Od la fille le rei ki sur tuz iert la flur.
La parole de Horn en la chambre est aléé
Mes ne poet lungement entr als estre celéé.
Rigmel fille le rei mut [l ]ad bien escutéé
En sun segrei l ad bien en sun quoer aferméé
Mes ne uout k ele seit des puceles notéé
Kar pur sei bien courir est sagë e ueziéé.
Cum le purra uëeir fort s en est purpenséé.
Un enging ad truué ke li plest e agréé
Par le seneschal iert faite cele asembléé
K el le pusse uëeir en sa chambre iunchéé
E k ele pusse parler od lui a saüléé.

Lor si·n ad apelé Herselot la senéé
Une sue meschine ki de lui iert priuéé.
En l oreille li ad sa parole enchargéé
 ua mei al seneschal en la sale pauéé
Di li ke uienge a mei sanz nule demuréé
Quant la table reäl deuant li ert ostéé[f.9b]
Sa ueie s il i uient li iert guerredonéé. 
Or s en uet Herselot pucele sanz desrei.
Fille iert un noble duc ki teneit Albanei
Une bone cuntréé – close est d un mareschei.
Il n a ueisin si fort ki i face buffei
Qu il tost ne se uenge par mut grant noblei
Pur taunt est apelé  li cuitus Godefrei .
Ele ad troué Herlaund deuant le deis le rei
Par la maunce le prist e si·l trest enuers sei
En l oreille li dit soauet en requei
 Ma danzele Rigmel uus saluë par mei
Prië uus ke uiengez en sa chambre a segrei
El ueut parler od uus si uus dira de quei. 
 Daunzele  dist Herlaund  uolentiers par ma fei
Mesque i aië serui si cum faire le dei. 
Herselot s en reuint sun message fet ad.
A sa daunzele dit kë il ia la siura
Pus qu il aura serui itaunt tost cum purra.
E quant Rigmel l oï de duçor suspira
Kar el pense de Horn enz el quoer la tucha
Cum le pusse uëeir mut fort se penera.
Ioe crei le seneschal par ueir i gaignera
Pur doner beaus aueirs s el poet ne remeindra
Cum cil purra oïr ki l estoire entendra.[f.10a]
Ele garde entur sei e ses dras acesma
Demaunde esmireür e souent se mira.

As puceles dit ad  Danzeles cum esta 
Eles ont respondu ke del [tres]tut bien ua.
El demaunde souent  Dan Herland quant uendra 
E eles li responent  Ia quant serui aura. 
Entretaunt es le uus icil qu el demaunda
E quant ele le uit mut s en esleësça.
El le prist par la main cuntre lui se dresça
Iuste lui sur sun lit a seeir le roua
Dulcement par amur en apres i parla
Or purrez ia oïr cum el cummencera.
Par blaundïe çoe creit de mieuz espleitera.
 Beau sire seneschal mut ad grant tens passé
Ke uus ai mult forment en mun quoer enamé
Mes n en fis nul semblant ne ne·l uus ai mustré.
Or est taunt auenu ke saurez mun pensé
Kar del mien uus dorrai taunt k en aurai bon gré
Or e dras e cheuaus e argent muneié.
Mes or uuil ke seëz auant esleëscié
Mis peres est laenz ioius od sun barné
E nus beurom çaenz e piment e claré
E bons uins precïus de uiez entonelé.
Ferai uus bien seruir a uostre uolenté[f.10b]
E quant uus en irrez taunt uus aurai doné
Ke de mei partirez e ioius e heité. 
 Bele  çoe dit Herlaund  li reis de maiesté
Ki sur tut est puissant de quant qu il ad crié
Il uus rende le bien ke m auez deuisé.
Si uus iert si ioe uif tresbien guerredoné
En tuz sens que uuldrez qu il me seit cummandé. 
 Bien le sai  dist Rigmel  des or m estrez priué
Plus que nul ki onc fust encore de mere né. 

A itant s esioïst mut la bele Rigmel
Bien quida par itaunt espleiter sun auel.
Al premier ad doné a Herland un anel
Gros d or quit melekin des le tens Danïel
Fud forgié si·l forga li orfieure Marcel.
Un tiel saphir i mist ki bien uaut un chastel.
Pus apela a sei un soen fraunc iouencel
Ki iert sun buteiller hom l apele Rabel.
 Di ua  fait la gentil  siez tu pur quei t apel
Fai m aporter le uin del mieuz qu as en tonel
En ma grant cope d or entaillé a cisel
Del oeure Salemun ki fud rei d Israhel
Ke mis peres li reis me dona a Burdel. 
 Ma dome uolentiers  çoe respunt li donzel.
Mut tost i ueïssez desfubler meint mantel[f.11a]
Pur la fille le rei e bien seruir e bel
Ke bien s esleësçast Herlaund li fiz Torel.
Rabel ad aporté cele cope real
E il iert bien uestu d un bliaut de cendal
E od lui sunt uenu bon uallet natural
Ki portent bons uesseaus e d or e de asmal –
Cum la cope Rabel n i out nul qui fust tal.
Il la baille Rigmel par cummand principal.
El la prent en riant si dit al seneschal
 Ioe uuil beiure deuant e së il est mortal
Dunc uus gardez apres qu il ne uus face mal
Par itiel couenant beura li fiz Toral
La meitié qu il aura la cupe emperiäl. 
 Daunzele  dist Herlaund  li pere esperital
uus en rende le dun ioe n i sai nul egal.
uostre cummand ferai ia nen irrai par al. 
Quant ad oï Rigmel ke Herland est haitiez
Innelement apres fud Rabel apelez.

 Ami  fait la gentil  del claré m aportez
Si·n beurom ueirement ke seiom tut heitez
Ioe e li seneschal ki mut est mis priuez
Pus li dorrai tiel don dunt iert ioius e liez. 
 Dame  dist li uallet  tut a uos uolentez. 
Pus li uet aporter es nefs d argent dorez[f.11b]
E quant il orent beu si fud lors demaundez
Un soen mestre escuier – Bertin [fu] apelez.
Quant il uint deuaunt li dit li fu e mustrez
K ele ueut ke Blanchard li seit tost amenez
Od le kanfrein a or e mut bien enselez –
Il n ad plus bel cheual en seisaunte citez.
E Bertin s en turna ne s est geres targiez
Si amena Blanchard cum ainz fu deuisez.
Quant Rigmel l ot ueü si ad dit  Or pernez
Seneschal cest cheual ki ad bunté asez.
Par cestui fermerom entre nus amistez. 
 Dame  çoe dist Herlaund  Deu uus rende les grez
Plus gent don ne dona ne reis ne amirez.
Io·l uus guerredonrai en tuz sens que uoldrez. 
 Beau sire seneschal encor nus léésçom
Si beurom del piment ki est e bel e bun.
Pur çoe ke lez seiez encore aurez un dun –
Ioe ne crei plus beaus seit de si qu a Besençon –
Çoe si sunt dous leuriers nurri de ma mesun
Cumme cinne sunt blanc e innel cum faukun. 
 Dame  çoe dist Herlaund  li sire de haut trun
D içoe que me donez uus rende guerredon
Rien ke uoldrez aueir en ceste regïun
Bien le uus cunquerrai si m aït saint Simun [f.12a]
El demaunde les chiens si·s ameine un guitun
La chaëne est d argent de mut bele façun

Li colier sunt a or ouré a Besençon
Entaillé e purtraiz [o]d pierres enuirun.
E quant Herlaund les out ne·s donast pur Maskun
Une bone cité ke tienent Borgoignun.
Or s en ueut mes aler li soiorn l en somon
Mes el l ad retenu si·l prent par le gerun.
 Par Deu  çoe dit Rigmel  trop uus uulez haster.
Sire encore purrez oue nus reposer
Si deduiez od nus si beuom del uin cler.
Encore ai ioe beaus dons a uostre oes a doner
E si ai encore oue uus a parler.
Un ostur uus donrai – n ad tiel tresqu a Muntcler –
La setme mueisun l ai ioe ia fet muer.
Suz ciel n ad nul oisel qu il uoille reuiler
K e ostur deiue prendre si l i uolez ieter. 
Quant l ot dit si l ad fait deuant li aporter.
Pus dit al seneschal  Pernez cest ami chier
Certes meillor de lui ne porte cheualier. 
E quant Herlaund le tint n i out k esleëscier
Quant le uit taunt bien fait [e] taunt sein e entier.
Ne·l donast en nul sen pur argent në or mer.
Dunc ne siet il cumment le puisse mercïer[f.12b]
Mes cele ki est cointe descoure sun penser.
 Bien me purrez  fait ele  mes duns guerredoner
Si uus uient a talant seneschal dreiturer.
Ne quer fors uëeir Horn le truué el grauer
Ki fud fiz Aaluf de Suddene le fier
Kar uus l auez nurri si l auez a garder.
Celui m amenez ça kar autre rien ne quier. 
 Dame  [li] fet Herlaund  bien fait a otrïer.

 Demain uus amerrai çoe qu auez demaundé
Apres çoe que mis sires li reis aura mangé.
E si el requerez bien uus iert gräaunté. 
 Sire  çoe dist Rigmel  çoe m est a uolenté
Plus que rien que de uus me peust estre doné. 
 Fait est  [ço] dit Herlaund. A taunt prent le cungié
Si s en uet al ostel kar pres iert auespré.
De seruir l endemain le rei mut ad pensé
Tuz les seriaunz le rei deuant sei ad maundé
E cum deuront seruir tut lur ad deuisé
E quant ad tut purueu pus s e[n] est reposé
Mes n i poüst dormir pur tut l or que fist Dé
Kar pense de Rigmel [d iço k ot demandet]
[Pur quei uolt tant ueer] Horn le [gentil] troué.
 Deu  fait il en sun quoer  si el l ad enamé
Ele est fille le rei mun seignur auué
Si çoe ne fust par lui mut sereit auilé[f.13a]
E si par mei est fait mal aurai espleité
De mun seignur le rei en serreië reté
Ke i en aureië fait uers lui desleauté
Si·n serrai en la curt a tuz iorz mal noté.
N i serra ceste feiz par mei Horn amené
Einz i merrai Haderof taunt qu aië espruué
Quel semblant el li fra de mustrer amisté.
Bien m en aparceurai quant serrunt asemblé
Par cestui k el fereit de Horn le pruz sené.
 Bien me sui purpensé n i merrai Horn neënt
E si n os pas lessier que n aille al parlement
Ke i ai pris a Rigmel e pramis leaument.
El me dona ses duns mult beaus par tiel couent

Ke li mustrasse Horn ki le cors ad si gent
Ke taunt pruz n iert truué de si qu en orїent.
Mes ne l os pas mener kar ne sai sun talent
Ne sai s el l amereit or si sudeëment
Kar corage remue a feme mut souent
Quant ueit bea[u] bacheler de s amur tost s esprent
E bien tost ki k en peist si l eime folement
Ne·l larreit pur nuli pur ami ne parent
Ia pur nient l en fereit nuls hom chastїement
Kar si l en chastïez e batez durement
Tut aurez çoe perdu taunt l amera plus forment.[f.13b]
Pur çoe sui ioe d icest en grant esguarement
Ke face uers Rigmel d icest prametement
Mes tuz iorz ferai çoe qu[e] ai en pensement
Qu i merrai Haderof pur l aperceiuement
Quel semblant el li fra a cest asemblement.
Haderof est mut beaus nen ad plus bel en cent
Fors sul Horn par beauté ki passe tute gent. 
A taunt s est endormi a cest purpensement.
Ne s esueillera mes einz l aube aparissent.
Or dirrai de Rigmel puis qu el fu esioïe
Pus k en parti Herlaund cumment mena sa uie.
En sun lit se cucha mes el ne dormist mie
Pur tut l or de Melan ne l argent de Pauie
El se turne souent e en penser se prie
Par mut grant desirer Iesum le fiz Marie
Qu il li doinst uëeir Horn e auer en baillie.
Ele apelë a sei Herselot sa nurrie.
 Herselot ioe t aim mut kar tu es [ia] m amie.
La rien qu ai en pensé ne larrai ne·l te die.
Un mal m est pris al quoer mut crem ke ne m ocie

Mes ne sai dunt me uient ne de quel partie.
Descoloréé sui çoe m est uis e palie
Io·l ui el mirëor u mirai l autre die.
Ne sai s est pur amur que sui si esmarie
[Unc mes ne soi d amur ne d amer n oi enuie.]
[Mult grant mal m ad fet Horn dunt parole ai oie]
[Ke ne uei façun sun semblant escheuie]
[Ne sai s estreit pur lui ke su si esfremie.][f.14a]
Deu me dont li uëeir ki del mund ad mestrie
 Herselot duce rien ioe mein mut male fin.
Ne lerrai pur home ki seit nez de mun lin –
Ia ne m iert taunt procein ne parent ne cosin –
Ke ne parouge a Horn si ioe pus le matin.
Deu quant le uerrai ioe cel uaillant orfenin
L en dit qu il est si beaus le uis ad taunt rosin
A ceus qui ueü l unt bien semblë angelin.
Lee serreit ki l aureit suz couertur martrin.
Deu le me dunt encore e li bier saint Martin
Pas ne·l chaungereië pur nul rei palaïn. 
 Dame  dist Herselot  uus l aurez io·l deuin.
Un auisïun ui – par quei sai k ert issin –
Qu il uus fist un gent dun d un faukun muntarsin
El sein le metïez dedesuz l osterin
Si ne·l donissez pas pur le regne Pepin.
Bien sai ke c iert un fiz ke aurez del meschin
E la lei fausera Teruagan e Apollin
E par lui si il uit murra meint barbarin. 
 Deus le dunt  dist Rigmel  e li bier saint Quintin. –
Des or dormirai meuz si pus tresqu al matin. 

Apres dormi suëf k ele fud cunfortéé
E ke Herselot out l auisïun cuntéé
Tresque uint al matin que la gueite ad mustréé[f.14b]
Par sun corn ke ia est bien l aubë escreuéé.
As mustiers principaus fu la messe sonéé
Tuit l ont cummunement bas e haut escutéé.
Apres cum costume iert fu la curt celebréé
E li seruises granz de la riche mesnéé.
Mut fu liez rei Hunlaf qui li seruise agréé
E cummaunde ke seit la festë esforcéé.
Herland li seneschal lur fait chiere heitéé
Dunc les fet si seruir ke rien n est demaundéé
Si lur est grant richesce par tut abaundonéé.
Horn uet par la mesun chose semble faéé.
Deu taunt est sa beauté par tut de tuz loéé
E meinte bone parole fud lors de li parléé.
Piment portent e uins en uessele doréé
Il e si cumpaignun par la sale pauéé.
Li seruises ad duré tresque none est sunéé.
Mut ennuia Rigmel qu il ad duré itant.
Herselot apela e dit en suzpirant
 Belë alez laenz e dites a Herlant
Qu il uienge a mei parler si cum est couenant.
Il siet bien que çoe est autre rien ne demant
Fors çoe qu il me pramist er seir al departaunt.
Dites li bor le uit s il en fet mun talaunt.
Ne li faudra or quit ne argent ne besaunt.[f.15a]
Asez ai ke doner la merci Deu le grant
Si·n auront guerredon apres lui si enfant. 
 Dame  dit Herselot  tut al uostre comant 
Or s en uet el palais la pucelë errant
Trouad le seneschal a sun manger seaunt

Idu[n]c iert il asis e li autre seruant
Pus qu il orent serui rei Hunlaf le puissant.
En l oreille li dit tut suëf cunseillaunt
 Çoe uus maunde Rigmel ma dame la uaillant
Ke uus uiengez a lui cum fustes prametant
Er seir al departir quant en alastes riaunt.
Ele creistra uoz duns par le mien escïant
Si k en serrez de meuz tuz dis sun bien uoillant. 
 Bele  çoe dist Herland  ioe uus serai siwant 
Herselot s en reuait sun message ad summé.
A sa dame reuint dit li ad e mustré
Ke li seneschal uient cum il fud deuisé
Al departir le seir – quant il prist sun cungié –
Ke Horn li fiz Aalof li seroit amené
Li beaus e li gentilz li corteis l alosé.
Dunc sacez que Rigmel de ioie ad suspiré.
Lors fu l esmireür mut tost demandé
En tuz sens s esmira pur uëeir sa beauté
Pur sauoir de sun uis cum est bien coluré[f.15b]
Des meillurs dras k el out sun cors ad acesmé.
El est corteise e bele sa per n out el regné.
Or atendra Herland s il ferad leauté
D içoe qu il out pramis dunt il fu mut preié.
E Herland s en leua si tost cum out mangé
Haderof apela si l ad od lui mené
A la chambre Rigmel main a main sunt alé
Li ussiers lur ouri si·s ad bel apelé
 Seignurs bien uiengez uus si [e]n aiez bon gré
Ke uisiter uolez Rigmel al cors deugié. 
Rigmel les saluë si lur fet bele chiere
D e aus apeler ne fu uilaine ne laniere

Enuers le seneschal ad dunc parlé premiere.
En riaunt li ad dit  Herland Deus le uus miere
Bien sai uers mei n estes mençonger ne trufflere.
Mut uus iert bien rendu de mei quant lius en ere.
Od ces puceles la serrez sur la ionchiere.
Si uus de rien uers eles uolez faire preiere
Bien uoil qu eles le facent en trestote maniere
Ne sereit bien de mei ki uus fust mençongiere. 
 Bele  çoe dist Herlant  ne quid que ren requiere
Dunt me sace mau gré mis sires uostre pere. 
Ele uet uers Haderof ki la colur ad clere
Si l ad pris par la main ne li ueut estre fiere[f.16a]
Si l asist sur sun lit dunt la coiltë est chiere
D un paile alixandrin bon  en fu l i oueriere.
La corteise Rigmel iuste lui s est asise
Si quide ke seit Horn ki amur l ad cunquise
Kar il iert luncs e beaus de mut estrange guise –
Ne cre[i] ke plus seit beaus entre Peitiers e Pise
Fors sul Horn ki sur tuz departis la mestrise.
El quide çoe seit il ki taunt l ad en iustise
Si li dit  Beaus amis des or uuil estre mise
Si uostre pleisir en est en uostre comaundise. 
 Bele  dit li uallet  n auez pas [fait] enquise
Ki ioe sui ne ke uail trop estes tost esprise.
uus aurez un meillur ki plus de mei se prise –
Si deit il bien faire si m aït saint Denise
Kar n ad meillur de lui entre Norweie e Frise. 
Or quide bien Rigmel qu il se ceilt par cointise.
Haderof entent bien par sun aparlement
Ke ele est deceue en sun auenement
K el quide qu il seit Horn – sis amis au cors gent –

Qu amener li deueit par sun prametement
Herland li seneschaus si ne·l ad fait néént.
Ne ueut ke blasme en ait si respunt cointement
 Bele forment uus pris de uostre apelement.
Mut est bien ueir de uus k en dient tote gent[f.16b]
De uostre largesce de uostre afaitement
Tiele truuéé n iert tresqu al definement
De cest siecle muer que tut poeples atent.
Pur çoe qu aurez icel ki uus iert a talent
Bien serez parigaus par le mien escient.
Il est niez e estraiz pur ueir plus reaument.
Ke d iceus que ioe sui certes uaut il les cent. 
Or quide bien Rigmel ke seit deceiuement
E qu il respunde si pur sun desueiëment
E par orguil de sei en face ceilement
Qu il ne la deint amer çoe dute mut forment.
Or li est çoe a quoer mut grant atisement
De lui encore amer plus angoissusement
Mes aparmain aura uerai aueiëment
Kar en la chambre entre Godsƿiþ el pauement.
Godsƿiþ entre la chambre ki ert pauementéé
[De marbre e de lios menuement ouree.]
Norrice esteit R[igmel] e mestresse claméé
Bien conoisseit trestuz de la real mesnéé
Souent ot uëu Horn od la façun loéé.
Or en ueneit parler od sa dame a celéé
Cum trestuit en la sale sa colur ont notée
E dient en comun que chosë est faéé
U del ciel est uenu par [sa] grant destinéé
Dame ne·l poet ueer ke n en seit esragéé

[f.17a]
U pres est del murir u del tut est pasméé
Taunt est sa grant beauté par trestut deuiséé
D içoe ueneit parler. Quant ueit sur la ionchéé
Sëeir le seneschal de ki est mut améé
Pus si ueit Haderof sur la coilte pointéé
Sëeir iuste R[igmel] la gentil l onuréé
Apres ad haut parlé en uoiz si deslïéé
 Bien uienge Haderof de Suddene la léé
S or fust uenu od uus cil de uostre cuntréé
Horn li bons e li beaus od beauté aluméé 
Quant cel mot ot R[igmel] pur poi qu el n est desuéé
D e ire e de maltalent ad la colur muéé.
Parole dirra ia dunt bien iert escotéé
[E dunt grant mal surdrat s ele n est adrescee. ]
 Auoi cum sui hunie Quide le fiz Toral
Pur les seinz que Deus fist ke ne seie leal
K ici m ad amené par gabeis un uassal
Tut pur mei essaier cum fusse cummunal
[Seüst li reis Hunlaf mar ueïst cest iornal.]
Ioe m en uengerai bien – ia nen irra par al –
Tut l en ferai detraire a coës de cheual.
Ne fu mes si honie pucele enperïal
Cum cist surquidé m ad ki se fet seneschal.
Par Deu poi ai amis s il ne uengent cest mal
S il ne quierent de lui huniement uergundal. [f.17b]
Or entent bien Herland ke c est haunge mortal
Ke R[igmel] ad uers li ki est fille real.
Dunc respundi par sen k i[l] iert sage e leal
 Dame merci pur Deu le rei esperital
Demain amerrai Horn tut en ierc dreitural.
N osai ainz pur lo rei mun seignur natural.

 N osai ainz pur le re[i] a uus Horn amener
Taunt i ad de feluns e sunt si mal parler
Bien e mal lur est tut a dire cummuner
Quant sunt deuant le rei e uoelent losenger
E ainz creit hom le mal ke le bien al premier.
Pur iceus ai çoe fait nun pur uus essaier.
Or uus amerrai Horn od le uisage cler –
Ioe n en dorreie un ail tiel en purra grucier –
Si purrez a leisir od li esbaneier
Dire uos uolentez e gaber e iuer.
Ne m en chaut des feluns s en uoelent mal noter. 
 Par Deu  çoe dist Rigmel  dunc m estoet pardoner
L ire e le maltalent que oi einz en penser. 
 Bele uostre merci  çoe dist Herland li bier
 Or m en irrai ataunt kar ne pus demurer
Pur le cunrei le rei ke m estoet aprester
Ke il seit agreé demain a sun disner
Pur sa grant curt tenir qu il n i trost que blasmer[f.18a]
Pur les diuerses genz ke il ad fait mander. 
 Alez  çoe dit Rigmel  seez uerai parler
Ne m alez deceuant cum estes costumer. 
Quant uint [a] l endemain [mut] grant fu li seruise
Pur bien seruir Hunlaf ki les autres iustise
Herlaund li seneschal grant entente i ad mise
Qu il fussent a cel ior bien serui par mestrise.
Nuls n acuntast les mes qu il orent par asise
Estre les entremes ke Herlaund lur deuise.
Deus taunt serui le ior fiz de meinte marchise
Mes unc n i out un sul ki seruist en chemise
Mes en pelice uaire u herminë u grise
U en bliaut de paile del meuz de paienïse.

Horn i seruit le ior ki passot par franchise
Trestuz k i i esteient entre Breta igne e Pise.
Il ne mustra uers nul ne orguil ne feintise
Par mi tut çoe qu il iert icil ke l em plus prise.
Taunt ont dames pensé de lui en meinte guise
Ke s amur les destreint eschaufë e atise.
Horn serui icel ior en un bliaut purprin.
En la sale le ior nen out si gent meschin
La colur aueit clere e le uis out rosin
Dame ne l ad uëu si cum crei e deuin
Ke ne·l uousist tenir suz couertur hermin.[f.18b]
Il ad le ior porté une cupe d or fin –
Unkes n orent mellor Cesar ne Costentin –
A trifuire iert entallé de bon or melekin
D icele serueit il rei Hunlaf de sun uin.
Trestuit cil de la curt uers lui erent frarin
De beauté de ualur tuit sunt uers li aclin.
Herselot l ad uëu la fille al palaïn
Si cum el trespassot [par] le palais marbrin.
Sun sen en ad chaungé e sun uis tient souin
Taunt s esmerueilla lors de Horn le orphanin.
Mut tost se returna a sa dame al perrin
De la chambre u ele iert dunt masçuns fu Bertin –
Mestre bon est preisie des le tens rei Pepin –
Pur dire qu out uëu le danzel angelin
Cum est gent e mollé e en beauté si fin
Ke descrire ne·l pot nul clerc sage deuin
Cum est pleins de tuz biens ne metre en parchemin.
E[l] uient a sa dame u siet suz [la] cortine
E parlout de deduz a un autre meschine.

Ele rit dulcement e par amur bien fine
Si li dit en segrei  Dame Deu uus destine
Une rien qu ai uëu ki bien est angeline.
Del mal qu auez ëu il en ad la mescine
Ne·l poet pas esgarder cuntesse ne reïne[f.19a]
Ke tresque l ad uëu ne seit uers lui acline.
uestu ad un bliaut la colur ad purprine
Estreit est mut es flancs e par terre traïne.
Ioe crei que çoe est Horn ke tute gent destine
S il est çoe tiel nen ad de ci qu en Palestine
Në entre crestiëns në en gent sarazine.
Des or uuil ke seiez de[suz] sa discipline
A faire sun comand [suz cuuertur  hermine.]
Ia hunte n en aureit desuz ciel palaïne.
Plust a Deu ke de mei oüst faite rauine
E mei oust sul a sul en chambre u en gaudine
Ioe fereië sun boen par sainte Katherine.
Ia ne·l saureit par mei parente ne cosine. 
 Tais fole  dist Rigmel  ia n en auras seisine
S a lui [plest] ki fist ciel e terrë e marine.
 Di mei ueir Herselot ueïs mes cel enfant
Est il tiel cum l en dit est il si auenant
Merueille si uiurai taunt ke io·l seië ueaunt
A l amener de lui trop demore Herland.
Certes bon seneschal ne me tienz couenant
Des or mais auras nun en la curt demurant. 
 Oïl  dit Herselot  nul ne poet dire taunt
Cum est uerté de lui de los de sun semblant.
Io·l ui u il estut si·n fui esmerueillant –[f.19b]
Pur poi ke n en perdi mun sens e mun talant –
Mes a peine reuinc kar de uus fui pensant

E ariere turnai taunt cum poi en corant
Pur dire k oi uëu en la salë auant
Dunt s esmerueillent tuit li petit e li grant.
Ne crei que seit sun per en cest siecle uiuant. 
 Teis tei  çoe dist Rigmel  mar en iers plus parlant
Cum plus le loëras e plus m iert atisant.
Arst fust ore e destruit u enz uint li chalanc
Ki·l porta en regne ke mis pere est tenant
Quant del uëeir de lui sui or tant desirant
E ne pus purchacier ke i en seie eisant.
Ha lasse qu ai ioe dit çoe funt li recreant
Maudient çoe qu il n unt çoe que ont en talant.
 Herselot bele rien a Herland m en irrez
Qu il me tienge couent mut tost li preierez
Horn ameint oue lui e uus si·s amenez. 
 Dame  dit Herselot  fait iert cum comandez. 
Al palais s en reuait ki de marbre est listez
La s en uait trestut dreit u Herland est truuez
En l oreille suëf dit li est e mustrez
Le message trestut ki li fu enchargez.
E Herland quant l oït si respunt de bon grez
 Danzele ia uendruns nen iert plus atargiez[f.20a]
Fors que li reis serui seit e li manger finez. 
Herselot s arestut pur uëeir les deintez
Del seruise qu iert grant e del rei ki est lez.
L om i portout partut e piment e clarez
E les uins ensement de uiez entonelez.
El ueit les seruitors – uenu sunt e alez –
Cum portent ces hanaps e ces ueissaus dorez
Cum il sunt bien uestu de bliauz bien taillez.
Mes sur tuz esteit Horn li mieudres alosez

Li greindre e li plus fort li meuz endoctrinez.
S ele s en esbaïst seignors n en merueillez
De feme est costume qu el change ses pensez
Quant el ueit bel home ki genz est e moullez.
Herselot quant la cort asez esgardé a
A sa daunzele uet si dit ke ia uendra
Herland li seneschal – pur ki el l enueia –
Quant li reis iert serui e Horn od lui merra.
Bele Rigmel l oï si s en eslëesça.
A ses puceles dit  Daunzeles cum esta
Quel est or ma colur cum se tient cum s en ua 
Dient  Mut bien estait.  Chascune la loa.
Des meillors dras qu ele out mut bien se cunrea
Pus prent l esmirëur en tuz sen[s] s esmira
Si rien i mesala par çoe le radresça.[f.20b]
Or li sembla trop lunc ke Herland demura.
 E Deus quant uendra il  Herselot li dit ia
 Li seruises est granz ki lunges le tendra. 
 Herselot ua ueeir quant li manger fenira.
ua si haste Herland u il s ublïera. 
 Danzele nu ferai kar il s aparceura
Si saura qu amez Horn e de plus demurra.
Il suzcriemt mut le rei si uus delaiëra
Par le cunseil de lui Horn ne uus amera.
 uus nel manderez mes par lo mien loëment
S aparceit que l amez si·n fera gabement
E cum il onc plus purra fera delaiëment
Kar taunt par criemt le re[i] qu il le harreit mortelment
Ne uoldreit a sun uoel ke ia·n fust parlement.

Entre uus ad amur bien le uei e entent. 
 Amië  dit Rigmel  bien ait uostre esciënt
Bon est uostre cunseil io·l me sai ueirement.
Bien uus crerai d icest n i irrez or néént.
Or uendrunt quant uudrunt e lur iert a talent. 
Entretaunt k unt parlé e Rigmel Hersent
Mangé ont el paleis e li reis e sa gent.
Herland li seneschal n i fait demurement
Ainz ad pris Horn od sei pur tenir le couent
Qu il ot fait od Rigmel erseir al partement.[f.21a]
A la chambre s en uont main a main dreitement
U la fille le rei bele Rigmel atent
E l uissier lur ouri il entrent belement
De la beauté de Horn la mesun en resplent.
Tuit quident que çoe seit angelin auenement.
Rigmel quant l ad uëu tut chaunga sun pensé
Quida ke fust angele ki i fust enueié
Del seignur ki sus maint en haute maiesté
Si cum el l esgarde taunt bel li ad semblé.
Nepurquant lieue sus si l ad bel apelé
 Bien uiengez seneschal de mei aiez bon gré
Quant estes si leal uus iert guerredoné
Ke le fiz Aäluf ça m auez amené.
E bien uiengez sire Horn mut uus ai desiré
A uëeir çoe sacez mut ad grant tens passé.
Ça serez deuers mei ke seions acointé.
Danz Herland s en irra ki ad ci ainz esté
As puceles de la dunt i ad grant plenté
La fera ses deduiz solunc sa uolenté
Quant qu il comandera tut li iert graaunté. 
 Bele  çoe respunt Horn ki sage est e membré
 Ioe uinc çaenz od lui e il m i ad guié

Faire estoet ke de li m iert ici cummandé
Tuz les biens ke ioe sai m ad il endoctriné.[f.21b]
Pur içoe si est dreit qu il me seit auoé. 
Dunc ad parlé Herland [en]uers lui çoe m est uis
 La serez od Rigmel Sire Horn beaus amis
Ele est fille celui ki garde cest païs.
Ioe me serai de ça as daunzeles de pris
Mut i aurai si pus duz beisiers e duz ris.
Çoe ke uuldra Rigmel la bele od le cler uis
E uus tut otrïez mar en seiez eschis
Kar n ad taunt franche rien entre Rome e Paris.
E ploüst ore a Deu al rei de paraïs
Ke uus ore oüssez uostre regne cunquis
Si fussez coruné cum est dreit e asis
Pus si fust rei Hunlaf enz en mun cunseil mis
De uus dous asembler si m aït saint Denis
Bonement le fereie ia n estereie tardis. 
 Sire  çoe dist Rigmel ia ne uus uenist pis
Mut aurïez de uos bons par fei le uus pleuis.
Ia ne uus faudreit mes or argent uer ne gris
N estreit plus honurez quoens ne ducs ne marchis. 
 Bele  çoe dit Herland  d içoe sui ioe tut fis. 
Apres se ua sëeir as puceles Herland.
De quei il i parla nul corteis ne·l demand
Kar bien le poet sauoir pur nent l iert enquerant.
Mes Rigmel prist uers sei par la main cel enfant[f.22a]
Sur sun lit se séent amdous tut ioiant –
La coilte en iert mut chiere d un paile escarimant.
Ne s atendi Rigmel einz ad parlé auant
Tut issi faitement cum ioe uus ierc disant

 De uus est mut bien ueir çoe que tuit sunt cuntant
Ke taunt bel home n ad en cest siecle uiuant.
Ioe uus otrei m amur si l estes otreiant
Par cest anel que tienc uus en sui seisissant.
Unkes mes a nul hom del mund[e] ne dis taunt
N a autre nel dirrai par le mien escïant
Mez uodreie estre arse en un feu ardant. 
 Bele  çoe li dit Horn  li sires tut pussant
uus en rende merciz mes ne sui si uaillant
Ke me deuez offrir de uus chose taunt grant.
Poure sui orphanin n ai de terre plein gant
Ici uinc par werec cum chaitif esgarant
uostre perre m ad fait nurrir par sun comant.
Cil l en rende les grez ki le mund fud formant
Ia ne li mesferai taunt cum serai parlant.
N afiert a uostrë oes hom de poure semblant
uus aurez un haut rei si iert plus auenant
Mei ne deuez amer ki ci uinc pain querant. 
Idunc parla Rigmel ki einz parla premere
 uus estes sire Horn certes d itiel maniere[f.22b]
Ke ne pus a nul sen [en]uers uus estre fere.
Ke me uoillez amer dreiz est que uus requere
Del parage estes bien kar reis fu uostre pere
E de real lignage fud néé uostre mere
E uostre aol si fud d Alemagne enperere.
Ki çoe me dist de uus ne fu mië menterre.
Amer me purrïez si uostre pleisir ere.
Ne·me truuerez uers uus fausse ne losengiere
Ke ne face de quoer tute uostre preiere.
Quant Deus uus ariua laual a la rochiere
Od quinze cumpaignuns uallez de bone chiere

Bien semblïez trestuit estre nez de gent fiere –
Un point ne semblïez a home qui pain quiere –
Kar n i out un tut sul n eüst uesture chiere
Ia poure hom ne poüst d itiele estre achatiere.
Si plest a cel seignur ki del mund est saluere
uus uus uengerez bien de la gent pautonere
Ki uostre pere ocistrent en murdre cumme lerre
La terre k eil tienent reauerez tote entiere.
 Sire Horn beaus amis  dit encore Rigmel
 Kar pernez or de mei par amur cest anel
Si uus l auez el dei par amur çoe m iert bel
Unc meillur ne forga nul feure de martel.
Qui·l uolsisse doner ne ui mais dommaisel[f.23a]
Mes en uus le uuch sauf si m aït Gabriel
Ki Deu uint nuncïer cum li liures espel.
uostre amur m ad suzpris si me tient de nouel
Ne m en pus desoschier feru sui d un quarrel. 
Dunc respundi si Horn  Bele par saint Marcel
Meuz uoldreie estrë ars tut uif en un furnel
Ke en mun dei l ousse taunt cum sui iouencel
Ainz ke armes porte deuant tur de chastel
E k eüsse en turnei feru u en cembel
N est pas us a la gent a ki lignage apel.
Mes quant aurai uassal abatu de putrel
U estroé escu en bucle u en chauntel
Dunc pus porter anel entaillé a cisel.
Autrement uaudreit mez estre en champ pasturel
U adubur de uigne u feurë od martel.
 Danzele or me creez uostre anel estuiez
Në a mei n a autrui par mun los ne·l donez

Tresque saciez de ueir ke bien seit enpleiez.
Tiel le purra aueir ke uus repenterez
Ke tiel l aureit éú quant le conoistrïez
K eil sereit pur coard e pur malueis notez.
Pur çoe ne·l me donez kar ne me conoissiez.
Ioe ne sai ke ioe sui ne fui onc espruuez
Pur coe ne uuil [uers uus] fermer [ore] amistez[f.23b]
Ne de[l] uostre n ai cure n anel n autres buntez
Dunt ioe aië del rei uostre pere mal grez
Ki m ad fait bien nurrir par ses benignitez.
Mes quant sun pleisir iert ke seië adubez
E ioe iere en sa curt d[ë] armes bien preisiez
Pur quantquë aië fait dedeuant ses barnez
Si idonc m aïdast k oüsse mes regnez
E uus donc par sun los autresi m amissez
Dunc ne di ioe ke tost ne fusse cunseillez
De uus prendre les duns d afermer çoe qu offrez.
Mes pur neent autrement danzele en parlerez
Kar si pus ia li reis uers mei n iert corociez. 
 Beaus amis  dist Rigmel  ne·l ferez autrement.
Ia uus met ioe mun cors mun aueir en present.
Pernez en a pleisir solunc uostre talent
K a dependre en aiez quant uoldrez largement
E d amur si façun itiel alïement
Quë autre n amerez en tut uostre uiuent
Fors mei taunt cum uers uus me tendrai lealment. 
 Bele  çoe respunt Horn  ne·l fereië néént
Si ne fust par le rei en ki cunseillement
Me sui mis pus ke uinc en sun meintenement.

Ia ne li mesferai en trestut mun uiuent
Dunt achaisun uers mei ait de corocement. [f.24a]
 Sire  çoe dit Rigmel  c est bon purpensement.
Ioe ne demand amur dunt aie huniement
Dunt seië par uilté notéé entre gent
Mes amur d ehonesté en bon atendement
Taunt qu aiez uostre honur qu a uostre dreit apent.
Ne·l faz pur legierté de mun cors ueirement
Mes ne uuil qu autrë eit de uus seisissement
Ki de l amur de mei facë esloignement. 
 Or seit mis en respit  dist Horn li tut uaillent
 Kar a ore d icest ne ferai nul couent.
 Ne uus frai nul couent danzelë a cest tur
Deuant ke seit seü cum aurai de ualur.
Quant ioe armes aurai od escu a colur
E ioe uendrai es rencs sur destrier milsoudur
Si ioe dunc i abat fiz de bon poigneür
U daunzel qui seit nez de duc u de cuntur
Dunt seië de plosurs remembré par honur
E si uus apres çoe a mei parlez d amur
Ke ne turt a uilté al rei nostre seignur
uostre pleisir ferai si plest al creatur
Par qui deuisé uait e la nut e le iur.
Mes bele or atendez sanz ire e sanz rancor
En taunt orrad li fiz d aukun empereür
Bele parler de uus kar d autres estes flur[f.24b]
Si uus prendra a per a sun oes e oixor –
La grant beauté de uus ne turnez a folur
Tost en dirreient mal li garçon menteür
Ki mençoinges cuntroeuent cumme losengeür –

Si aurez tiel mari dunt li reis iert forçor
E sun regné aura loenge e pris maor.
 Bele  çoe li dist Horn  trop auom demuré
Nus auom çoe m est uis longement ci esté.
Mut me crem ke li reis nus eit ia demandé
Kar sanz nus ne li iert li uins giens aporté
E si m ad ceste feiz cest mestier enchargé. 
A taunt s en turne Horn si ad pris le cungié
E ele mut a enuiz le lur ad gräaunté
Mes ainz k eil s en issent sunt souent regardé.
Apres lor departie souent ad suzpiré
E pus ad Herselot deuant sei apelé
Si li dit  Ke t en ad si Deus t aïd semblé
ueïs mais en cest mund home meuz figuré
Ne de tutes beautez fust si enluminé
M amur e mes aueirs li ai ia presenté
Mes il cure n en ad ne sai s est par fierté. 
 Dame  dist Herselot  nun est par uerité
Il n ad hom  en cest mund plus ait d ehumilité
E si est trop huntus par sa debonairté.[f.25a]
Quant n auez ore bien fait seit autre feiz mandé
Lors uus iert si deuient trestut a uolenté. 
Ses cumpaignes apele pur sei esbaneier
Dammaisele Rigmel kar si uout ublier
Le mal del amur Horn ki la fet trop penser.
Eles uienent entur li trestutes pur ioer
Asquantes dient suns pur li rehalegrer
Rotruenges e uers de chaunçons haut e cler
Mes ele n i entent pas sun quoer n i poet turner
Kar ele pense de Horn ki ele tient trop fier

Ki onc ne uout uers li une feiz regarder
Taunt cum furent asis or einceis al parler.
Dunc pensë en sun quoer  Deu uerai iustisier
Pur quei uousistes tiel cel orgoillus furmer
Cheueus ad lungs e blois que nul n en est sun per
Oilz ueirs gros duz rianz pur dames esgarder
Nies e buche bien faite pur duz beisiers prester
La chiere ad riaunte e le uisage cler
Mains blanches e braz lungs pur dames enbracer
Cors bien fait e deugé ke n i ad qu amender
Dreites iambes beaus piez set sei [tres] bien chaucer.
Quant uus tiel l auez fait ne·l lessez orgoiller
Trop en purra sun pris e sun los abaisser.[f.25b]
 Beau pere Iesus Crist bons reis de paraïs
Ne lessez par orgoil ke il perde sun pris.
Ia·l uei ioe deuant mei quel il fud çoe m est uis.
Cum fud duz sun parler sis semblanz e sis ris
A grant mal endreit mei uint il en cest païs
Pur sa fine beauté est mis quoers si suzpris
Ke ne pus bien aueir ne les nuz ne les dis.
E s eil ad grant bunté pur quei m en est de pis
Quant il sist iuste mei si m aït saint Denis
Regarder ne me uout onc rien ne li forfis.
Une rien nepurquant m ad il dit e pramis
Se mis peres le ueut ke il iert mis amis
Quant il armes aura e los aura cunquis.
Mes Deus quant iert içoe trop grant terme m a mis
Ne nul ior ne l en ad mis pere encore asis.
Mun uoel nus guerreiast li reis ki tient Paris
U li quoens de Peitiers ki plus est pres marchis
E mis peres fust si de la guerre suzpris

Par bosoing cheualer feïst Horn al cler uis
Icel don m oüst fait Deu li tut poëstis 
Issi pensout Rigmel la belë eschiwie
Taunt cum ses cumpaignes chauntent en uoiz serie.
Asquantes s aparceiuent mes n en est ki li die
Qu el lesse cel penser ki sun cors si mestrie
Taunt par l eiment e crement ke n en parolent mie.[f.26a]
Or redirrai de Horn cum il meine sa uie
Il uet par cele sale ki bien est replenie
De uaillaunt gent e sage mut richement garnie
E il ueut ke par tut seit noblement seruie
De bons uins de clarez de pimenz çoe lur prie
Ke largesce lo rei par lui ne seit blesmie
Ne ne troft en la curt ki de lui nul mal die.
Entretaunt cum il ont itiel ioie acoillie
Ad li reis a sun deis fiere nouele oïe
De dous reis qui sur li uienent a ost banie.
D Aufrike sunt eissu d icele gent haïe
Ki onkes ior n amerent Deu ne sa cumpaignie.
E li reis quant il l ot n en ad talent qu il rie
Ainz reclaime Iesum qu il li seit en aïe.
Seignurs or entendez si faites escotaunce
Si orrez cum dan Horn est eissu de s enfaunce
Cumment li reis haltisme ot de lui remembrance
Kar rien ne poet perir ki en li ad creaunce.
Pus cel tens des en ça el reiaume de Fraunce
N out pruesce maör në od menor uauntaunce
Kar en Deu aueit mis trestute s esperaunce
E Deu meintient bien ceus ki en li ont fiance.


D Aufrike sunt eissu dui rei de grant puissance
Ki onc Deu n amerent çoe fud doel e uiltaunce.[f.26b]
Freres erent Rodmund un rei de surquidance
Ki ocist Aälof le rei de grant uaillaunce
Le pere a icest Horn qu auom ci en balaunce
[Uncore tenent la tere od tute la purtenance]
Dunt cist deit estre reis s il ad encor cressaunce
Kar sis peres la tint si·n fud mort a pesaunce.
Mes Deu li mustra or par grant signifïaunce
Qu il aueit en sun quor uers li bone uoillance
Ke li dona de ces sa premere ueniance –
Cum uus porrez oïr si ne faites noisance –
Kar cist uindrent od ost d orguil e de bobaunce
En la terre Hunlaf ki ert en seguraunce
A un port ariuerent k om apele Costance.
Reis Gudolf e Egolf furent icist nomez
K ien la terre Hunlaf sunt orë ariuez
E od aus sunt uenu d Aufrike granz barnez
Feluns e surquidez de bataille adure[z]
Par quei est rei Hunlaf mut souent manacez
Se il Deu ne guerpist u mut s e[n] est fiez
Ne li larront tenir ne chastel ne citez
Ne la uië el cors si iert lur li regnez.
Tresqu il sunt ariué bien tost sunt herbergez
Trefs e aukubes ont lors tendu par ces prez
E des nefs metent fors bons destriers soiornez
Bones armes de pris od escuz d or listez.[f.27a]
Apres ont a Hunlaf messages enueiez
Par quels li ont mandé quel iert lur uolentez
Qu il relenquist sun Deu a qui il iert alïez

Si creüst en Mahun ki iert lut auoez.
Si çoe faire uousist tenist ses heritez
Si oüst ses honurs en pais en quietez
Mesque treü lor rendist ki lor uenist a grez
E si çoe ne uousist dunc si fust desfiëz
Cum cil ki ne purreit par nul estre tensez
Qu il ne perdist le chief od tuz ses richetez.
Or s en uont enuers lui cist enueié message
Mut sunt bien cunreié e si sunt de parage
Si sunt bien enparlé chescun en sun langage.
Latimiers ont od eus pur mustrer lor corage
Qui de plusurs latins sunt escolé e sage.
Dreit al rei sunt uenu a sun mestre masage
Li portiers les guiad cum esteit costumage
Sus al haut solier ki fud fait par estage.
Iloc i ont troué le rei od sun barnage.
Primes l ont salué si cum iert dreit usage
Pus dient tuz les moz – ke n i funt retaillage –
Cum l orent komandé cil ki uindrent a nage.
Quant li reis les entent grainz fud en sun corage
Mes ne·l uout lors mustrer kar n ert pas si uolage.[f.27b]
Li message sunt fier si dient fierement
Quant k enchargié lur fu sanz nul retaillement.
Quant li reis l ot oï grains en fu e dolent.
Les tables fet oster e çoe deliurement
En ses chambres s en uait tenir un parlement.
Od li ad amené tut le meuz de sa gent
E quant il sunt asis mustra lor sun talent
De çoe qu il out oï demaunde loëment.
Mes il seënt tut quoi n en fait nul uantement

Ke il uoillent entrer en nul defendement
Dunc ne siet reis Hunlaf d içoe cunseillement.
A taunt i soruint Horn ot lur cuntenement
E ueit ke çoe est tut de sun auancement.
Idunc uient dreit al rei e dit si faitement
 Sire reis honoré Deus uus seit tensement
Ioe uus uei mut iré e en grant pensement
Pur ces fiers messages estes en dotement.
Si fusse cheualer e usse adobement
Encuntr eus defendreie ke ia paiene gent
Ne deiuent cuntre uus aueir seignorement
Ne la lei que tenum de Deu omnipotent
Ne deit pur la Mahun aueir ia fausement. 
 Sire  çoe dient tuit  cist ad dit richement.
Kat li donez adubs si·n serom tuit ioient. [f.28a]
Ore entent bien li reis que dient li baron.
De Aalof li membra od la fiere façon
Cum deliura Silauf ki fud sun norriçon
Des paiens des feluns lui e sa regïon.
Fiaunce ot en cestui – e si ot grant reisun –
Qu il feïst autretel e traisist a nacion.
Lors respundi li reis si cum nus uus dirom
 Beau seignur  fait lur il  par le seignur del trun
Or auront garnemenz il e si cumpaignun
Cumbatront sei a ces ki sunt en ma meisun
E si ueut Deus qu il metent ceus a cunfusïon
Pus irum uers iceus ki sunt en cel sablun
Si·s merrom si Deu plest tuz a dampnatïon
Le grant orgoil qu il ont del tut lur abatrom.
Ia ne·s en tenseront Teruagan ne Mahun
Ne Apollin lur dé ne plus que un gaignun. 
 Sire  çoe li dist Horn  ci ad gentil sermun.

Cil uus rende uoz biens ki fist saluatïun
Al uaillant Daniel enz el lai al leün.
E deliura Ionas el uentrë al ceton. 
Lors apela li reis dan Moroan un bretun
Ki esteit tresoriers hom de religion.
 Ça uenez  dist li reis  sire cher dan Moroan.
Aportez mes adubs qu auez gardé meint an[f.28b]
Ne crei ke ait meillors de ci qu al flum Iordan
Il ne fauseront ia pur suffrir nul ahan.
Celes dorrai a Horn si·n iert plus seguran
Quant en iert cunréé mat creindra barbaran.
Heaumë aura lusant dunt li coing sunt haltan
Hauberc dublé al piz dunt safré sunt li pan
Escu au col pendu del os d un olifan –
Ne·l purra entamer ne paien n aleman
Sul itaunt ke pesast le uaillant d une glan.
Chauces aura de fer ke toli a un iaan
A ki me cumbati suz la roche Maldran
Quant fui fait cheualier tut dreit al premier an.
Espéé aura trenchant ke me dona Roman
L enperere romain al muster saint Iohan
Quant fui a Rome alé dreit al sie del Latran.
Si aura mun destrier Passeuent [le] helzan.
Od ces armes purra as paëns fere dan
Cum suleit Áálof si frad icist enian.
 Beaus amis [dan] Moroan autres armes querez
Dunt li quinze uallet od li seient armez
Ki ci uindrent od li de Suddene sauez
Si erent par ices li paien desfiez
S il traient uers ice[u]s dunt il sunt engendrez 
 Sire  çoe respunt Horn  Deu uus rende les grez

[f.29a]
Li sire souerains ki meint en trinitez 
A taunt s en uet Moroan e tost est repairez
Les reaus mandemenz mut bien ad acheuez.
Pus furent li uallet tuit quinze demandez
E quant il sunt uenu si sunt bien adobez
Tut issi faitement cum uus dire l oëz.
Reis Hunlaf les cunreiz a Horn ad einz baillez –
Les armes ke deuant uus ai ci deuisez –
E l espéé li ceinst as flancs qu il out dougiez.
E quant li autre sunt de lur armes armez
Haderof dist al rei ki fud li meuz membrez
 Sire rei noble e francs un dun nus otriez
Ke nus ceigne dan Horn nos espéés al lez
Kar nus sumes li soen il est nostre auoez. 
 Par fei  çoe dist le rei  mut sagement parlez
Ne uus uoil deueër si seit cum uus uolez. 
Par le cungié le rei chescun ad pris s espéé
Deuant Horn le meschin l ad chescun aportéé
E il lur ceinst as lez cum fud chose otrïéé
Sur paiens en dorrunt encore grant coléé.
Apres uont del cunseil en la sale pauéé
Ne fud as messagiers la parole celéé
Einz lur fu par le rei hautement mustréé
Ke pur eus n iert sis Deus ne sa lei [unc] chaungéé[f.29b]
Ne del soen ia n auront par Deu une denréé.
Si bataille uoelent ne lur iert pas ueéé.
 Ma defensë ai ci prestë aparailléé
S iest qui oster nus ueut de nostre lei saluéé
Ki nus fu par Iesu en cest munde donéé

Autre ne tendrom ia kar tute autre est fauséé. 
Lors sailli un auant nez fu de Cananéé.
Mut fud hidus e grant od chiere rechignéé.
Marmorin fu nomé en la sue cuntréé.
Cist iert durs e preisiez en bataille aduréé
Si out a crestïens faite meinte haschéé
Quant [il] fud od Rodmund en Suddene la léé
A la mort Aalof ki·ncore iert cumparéé
Kar si Deu plest par Horn iert pur ueir uengéé
En cestui ki i fud a la mort denoméé.
E si Horn le seüst mut li fust plus hastéé

[Icist tel cum uus di ad sa raisun hastéé]
 Par Mahun rei Hunlaf ioe sui un messagier
De dous reis ki la sunt ariué a la mer.
Tut icest ke uus dis sui ioe prest de pruuer
Si est k encuntre mei en champ uoillë entrer
Ke ne uaut uostre lei ke tenez un dener
Od tut uostre mal gré la uus estoet lessier
Si tendrez la Mahun ki meuz uus poet saluer
E si rendrez treü tiel cum uodrom poser. [f.30a]
Lors respundi si Horn  Or pus ioe trop ester.
K ad dit icist uassal ne me dei mes celer.
ua paien çoe que diz ne fait a otrïer
Si Deu le me cunsent tut le te frai neër
La bataille en auras ia de mei per a per
Que la lei de Mahun ne uaut d oef un quarter.
uei me ci trestut prest si l oses cummencier
Pur defendre la lei ke tenum al premier

En apres ke Hunlaf ne deit treü doner. 
E quant il ot çoe dit munta sur sun destrier
Ses armes acesma – bien semble cheualier
En la place s en uait tut issi arester.
La doctrine Herland li aura or mester
Ki mut l enseigna bien de ses armes porter.
Quant çoe ueit li paiens prent sei a desdeigner
Lors s en uet dreit uers lui n i out que corocier.
La bataille en iert ia apres lut deffier.
Il ont laschié lor freins si moeuent de randun
Chescun autre requiert en guise de barun
Brandi sunt li espied destoers li gonfanun
Si sunt entreferu es escuz a leün.
Li paien feri Horn par si fete façon
Ke l espié depesça – la haunste iert de plançon –
Mes Horn onc ne se meut plus que fust un perron.[f.30b]
E dan Horn refiert lui par tiel cuntentïon
Qu il l abati tut plat del cheual el sablun.
Quant se uit abatu Marmorin li felun
Tost resailli en piez pur fere uengeisun
E uers Horn uet par mal le pas e le trotun.
Or le garisse cil ki gari Salemun
Quant Horn le uit uenir descent del gareignun
L escu tret deuant sei kat fort fu li doblun
E le fels le feri n en fist esparneisun.
Mes cel cop n i fist mal [le] uaillant [d ]un butun
E quant il s aparceit dolent fud li glutun
Si ad maudit sun brant des uertuz de Mahun.

Horn s est mut corocié par le cop Marmorin.
Il ad tret sun bon brant dunt li punt fu d or fin
Ia en dorra un cop s il poet al barbarin.
Sus el coing le feri del heaume sarazin
Ke les quartiers abat e turna a declin
E li cop descendi sur l espaulle al mastin
Ke les maeles rumpi del hauberc dublentin.
Durement le blesça pur poi n est a sa fin
Quant li fel s escria  Kar m aïe Apollin
Mut estes endormi quant m oblies eissin. 
Lors referit un cop od le brant acerin[f.31a]
Mes ne fud enpeiré un point Horn li meschin
Ainz corut enuers li od fier quoer leonin.
Un cop li ad doné dunt se tient miserin
Ne se pot cil tenir qu il ne chaïst souin
Ausi lonc cum il fu el mi leu del chemin.
E Horn ne·l esparnia ki ne·l tint pur cosin
Ainz li trencha le chief ueänt ces de sun lin.
Quant il uirent tiel cop mut se sunt esmaiez.
E li cumpaignun Horn ne·s ont esparnïez
Chescun requiert le soen si·s ont bien defiez
En mut petit de tens les ont tuz grauentez.
Les chiefs ont a Hunlaf lur seignurs presentez
Ki forment en est lez si·s en ad merciez.
Çoe dient li baron  Bien i sunt enpleiez
Les adubs sire reis ke lur auez donez.
D icest premerain fait bien lor est encuntrez
Par ces uoz enemis par trestut materez.
Horn sur tutes uoz genz conestable ferez

Lors referi un cop od sun brant acerin
Mes nel ad damagie uaillant un angeuin
Ki tresbien les merra si cum comaunderez. 
Çoe respondi Hunlaf.  Deus en seit aürez
D ices al premier chief sui io ore uengez.
E ioe si le ferai cum uus le deuisez
E pur li m est mut bel quant uus si le uolez.[f.31b]
Or seit Horn entre uus conestable apelez
Deuant uus l en seisis bel m est ke le grantez. 
E dan Horn quant l oï forment s est leëscez.
Pus si dist baudement  Sire reis kar muntez
Si alum asaillir ces ki sunt ariuez.
Il sunt maleite gent ne s en ira uns piez.
Nostre est li primer cop si Deu plest si ueintrez.
Deu uus aidera bien e sa lei ke tenez.
Maluais est lur Mahun encui lor iert mustrez. 
 Amis  çoe dit Hunlaf  issi seit otrïez
Conestablë estes alez si cummencez. 
Dunc ad dit Horn a tuz  Seignurs or uus armez
Bien sai ke Deus le uout ke fussuns asemblez
Pur la feste tenir bor fustes aünez
Bien l ot Deu purueü par les sües buntez.
Ui aurom grant honur sur paiens reneiez
uus les cunquerrez bien od tuz lur richetez 
 Sire  çoe dient tuit  Deus en seit graciez
Ne pot meuz auenir issi fu destinez. 
Cil s en uont as osteus la uile est esturmie
Chascun d als pur sul Horn de pruesce ad enuie.
Bien ueïst ki la fust gente bachelerie
N i ad cil ne s en uant qu il frad cheualerie

Si k en orra parler de ses bons faiz s amie.
Desqu as chambres reaus fu la nouele oïe[f.32a]
De la bataille Horn e de sa cumpaignie
Cum ont les messagiers oscis par enuaïe
E ke Horn ad sur tuz pris la conestablie.
Rigmel quant l ot oï forment Deu en mercie.
Lors ad pris un penun d un cendal de Russie
A dan Horn l enueia par une sue norrie
Qu il l ait en cel bosoing pur s amur çoe li prie
E Horn l ad receü ne·l uout refuser mie
Çoe si fu entr eus deus premiere drüerie.
Mut le cumparront chier icele gent haïe.
La ueïssez le ior meinte dame eschewie
E puceles de pris od face colorie
Munter a cels kerneaus de la cité garnie
Pur uëeir destruire la gent de paënie.
Horn siet sur Passeuent cheual de Hungerie.
Bien semble cheualer ki deit aueir mestrie
Sur tuz ces ki la sunt taunt gentement les guie.
Or les cunduie deus le fiz sainte Marie
Horn ist de la cité si cunduit sa mesnéé
Bien i ad dis mile de bone gent arméé.
Mes onc n i uout mener fors iouente preiséé
Ke bien pusse ferir de launcë e d espéé.
Li uieil remainent tuit pur garder la cuntréé[f.32b]
Ke si rien lur mesuait la seit la recouréé
Kar li uieil sunt souent gent bien aduréé
Quant bosoign lor succrest suffrir poë[n]t haschéé
Cum[e] cil ki mut l unt meinte feiz [tres]passéé.

E Horn uet en requei par mi une ualéé.
Nel sauront ia paiens si auront ia mesléé
Kar Horn ot defendu qu il n i facent noiséé
Kar suzprendre uout si icele gent faéé.
Il cheuauchent un ual d une selue raméé
Taunt qu il uienent al port u la flote est ancréé
Mes li fol sunt eissu e gisent en la pree
En tentes e en triefs cum gent aseüréé
Kar taunt numbrë i ad ne quident ke duréé
Ait uers eus nule gent en bataille arestéé –
Pur itaunt gisent si par mut grant surquidéé.
Mes dan Horn a itaunt ad lur ost escriéé
Ainz qu il mot soüssent cummence la melléé
Ki fud as premerains dorement cumparéé
Meinte teste del cors i ot iloc seuréé.
Li acointiers i fud e l amur achatéé
A ices asprement sanz autre demaundéé
N i ot cil ne uousist estrë en Cananéé
Taunt metent a dolur icele gent rechignéé
Taunt i ueïssez morz gesir gole baéé[f.33a]
Nes saureit acunter nule buche letréé.
Horn cummence l estur as premiers asprement.
N i ateint nul al cop ke la teste n en prent
E si funt tuit li soen i fierent durement.
E paiens uont fuiant uers nefs innelement.
Horn ateint rei Eghulf en mi liu de sa gent
Bien conut qu il iert rei par sun acesmement.
Lors ad coitié mut fort sun cheual Passeuent

E il li fet granz sauz cum cil ki n iert pas lent
Quant l ateinst si li fist de sun brand un present
Ke tresparmi le chief des qu al pomun le fent.
Al chäeir li ad dit un tiel ramposnement
 ua glotun enuers tei la nostre lei defend
Tiel treü t en rendrai e [i]tiel tensement
Pur Hunlaf nostre rei itiel rente t en rend.
Ferez franc cheualer N i ait esparniement
Tuit serrunt ia uencu sanz nul retenement. 
E il l en siwent tuit si fierent uassalment
Deuant eus sunt chaëit li miller e li cent.
Mes Gudelof eschapa del enuaïssement
Si entra en sa nef arma sei fierement
Ia iustera en l estur – si la geste ne ment –
Kar li soen ont ia fait uers li ralïement.
Grant damage i fera ainz qu ait definement.[f.33b]
Gud[e]lof est armé as nefs a la santine
A lui sunt alié la gent de paenisme
A terre sunt eissu par mut fiere rauine.
Il purpernent ces champs e par tut la gaudine
E li nostre sunt poi uers la gent barbarine
Mes il sunt bon uassal e de proesce fine
E Horn les cundurra k ad uertu leonine.
A maint i coupa le chief e trenche a meint l eschine
E sa launce guie par mi meinte peitrine
Nul ne·l purreit cunter cum la letre deuine.
Les oz sunt encuntrez delëz une sapine

E sa launce guie parmi meinte peitrine
Lur enseigne escrient cele gent sarazine
E li nostre la lur  Mallou la bretunine 
Il i aura croissi meinte lance fresnine
Meint corn i ot tenti sonée meinte buisine
Dunt li suns fud oï bien loinz par la marine.
Horn brandist sun espié dunt l enseigne traïne
Si ferit un paien Turlin de Tabarine –
Parent iert Gudelaf nez iert de sa cosine –
Que l escu ne li uaut l ele d une geline
Ne l auberc dublentin la pel d une hermine
Qu il li trencha le piz le feie e la corine
Ke mort l ad trebuchié el tai lez une espine.
 Utre  fait il  glutun de tei ait ui seisine[f.34a]
Belzebuc en enfern od sa gent enfernine
uus ne fauserez mes la nostre discipline. 
Or le fait mut bien Horn e si quinze meschin
Li nouel adubé ki siwent sun traïn
Bien i mustrent lur cors al felun sarazin
Kar u ke il les trouent les metent a declin
N en eschapë un sul ki nen eit male fin.
Haderof encuntra un paen Gibelin
Conestablë as reis e lur germein cosin
Mut par iert bien armé sur un amorauin
Manacé out forment la gent de nostre lin.
Haderof l entendi tint le brant acerin
uers li uait si·l feri el heaume barbarin
Qu il le fent des qu as denz e cil chiet ius souin
Ke ne·l porent tenser Mahun ne Apollin
Qu il ne morust errant el milliu del chemin.

Horn le uit si fud lez si li ad dit eissin
 Bien aiez Haderof uengé sui del mastin
Par cestui ne uendra nostre lei mes a fin
Ne ne rendrum treü mes a utre marin. 
La bataillë est fort paien sunt miserin
Mut i sunt mal mené tuit s en fuient tapin.
Reis Gudolf se cumbat fierement d autre part.
Encuntred ot Herland par delez un essart[f.34b]
Ki esteit seneschal rei Hunlaf le uieillart.
Il ad iusté a li si l abat del liart
Pur poi n i dut uenir Horn li uaillant trop tart –
S il n i uenist plus tost mort l eüst l auçopart.
Al nasal l i tint ia quant i uint li gaillart
E lo chief li trenchast li culuert de mal art
Quant dan Horn l escria  Ia·l me lerrez musart
Ioe li dei bien eidier il me nurri tusart
Si l en dei guerredun a certes nun endart. 
De aïr l ad feru [dunc sur sun toenart]
Ke le quir e le fust tut quaissë e depart
E par mi le hauberc li ront e char e lart.
A cel cop en fait fin pus uet a l estandart
Si ocist qui·l teneit le paen Malbruart.
Horn se fet baud e led sa bataille ad uencue
N i ad paen ateint la teste n ait perdue
Si cum ainz fud de Deu la chose purueüe
Ki sa lei ad par Horn tenséé e defendue.
Pus s en uont a la flote ki d aueir iert uestue
E de richeise grant ki i fud despendue.

N i ad petit ne grant sa part n i eit éúé
Si ke tençon n en fu ne parole meüe.
Al rei en fu sa part a sun pleisir rendue.
Horn ad uers la cité sa ueie pus tenue.[f.35a]
Tantes dames de pris ueïssez en la rue
U de paile[s] roez u de cendal uestue
Pur ioïr lur amis – tiel ioie en est uenue
Ke de paens ont fet le ior taunt de char crue.
Pus cel ior ne fud mais bataille meuz ferue
Meinte paene en fu iloc s amur tolue.
Mut par le fist bien Horn ki·s uenqui uassalment.
Les nefs ad depecéés e l aueir tut en prent
Si·l parti si entr eus qu il n i out plaignement.
Pus uet a la cité u dan Hunlaf l atent
Si·l receit par amur e mut ioiosement.
Sa part li presentë e il merci l en rent
Del aueir gááigné par tiel cunquerement.
Pus ad mis le païs en sun cunseillement
Ke a sa uolenté facent tute sa gent
Qu il est uielz si ne poet soffrir trauallement
E dan Horn sera mes tut sun cummandement.
Ces ki forfet li sunt desfië asprement
Fait somondre trestuz ki sunt del rei tenent.
Sur Angou ueut aler trestut premerement
Kar li quons iert mesfait uers Hunlaf durement
De lui sachiez premier ueut prendre uengement.
Al ior ke lor fud mis sunt uenu fierement

Tuit icil del païs sanz nul essoinement.[f.35b]
Danz Horn les ad guiez cum uassal noblement
La terre art e destrut e met a guastement
E le cunte ad asis par grant esforcement.
U il uoillë u nun ad fait acordement
Tut al pleisir dan Horn a ki la merci pent
E Horn est tut seür par bon ostagement
Quë il uers sun seignur se tendra lealment
Ne li mesfera mes par Deu omnipotent.
Or est Horn mut cremu par cest fait ueirement.
Tuit cil ki orent ainz rei Hunlaf en uilté
Pur sun eage grant e pur sa fiebleté
Ad dan Horn si destruit e [i]taunt guerreié
U il uoillent u nun que merci ont crié
E ont rendu treü e ostage liuré
De tenir uers Hunlaf e pez e quieté
E ki faire ne·l ueut tost est agrauenté.
N i remaint a gaster burc chastel ne cité
E qui de guerre est pris mort est e afolé
Pur çoe est pais e triwe par tut l onor crié
E pur çoe si est Horn mut cremu e duté
Si ke nul nen est taunt en la crestienté.
E reis Hunlaf l eime cum l oüst engendré
Kar par li tient s onur [en si grant quieté.]
Kë il n ad nul ueisin par ki seit trauaillé
Kar taunt redutent Horn e sa roiste fierté[f.36a]
E la u ueut le mal mut tost s en est uengé
E la u ueut le bien mut est d ehumilité

[Pur ço est el païs partut seingnur clamed]
Cum cil ki est uaillanz e taunt i ad doné
Dunt sun los est creü par trestut le regné
E nul rien n en requiert que li seit deuéé
Pur çoe est par trestut e preisié e amé.
Mes fortune ne poet estre en estableté.
Pur cesti k est taunt proz e de si grant beauté
uus di ioe que de mutz esteit cist enuié
Cum ioe uus dirrai ia si i en sui escuté.
Rigmel fille lo rei bien ad oï parler
De sa pruesce grant de sun large doner.
De l amur ke ainz i out ne la poet mes celer.
El l ad mandé a sei il ne li uout ueër
Ainz i uint uolentiers pur deduire e ioër.
Cele l aresona cum uoldrai reconter
 Sire Horn merci Deu or estes cheualier
Or uus poez tresbien e preisier e uaunter
Qu il n ad meillor suz ciel pur ses armes bailler.
uus en auez le los – bien l oï d auaunter –
S il uus plest des or mes ne·l poez refuser
Ke ioe n aië l amur dont ieo uus soil preier
Kar ioe frai uoz pleisirs ke uoldrez cummander[f.36b]
Tut a uostre pleisir del mien purrez user.
Merci uus del penun ke·l deignastes bailler –
Ke ioe uus enueiai en bataille champer.
Or pernez cest anel ki taunt est bon e cler
Quant le uerrez de mei uus purra remembrer.
M amur ne se purra ia enuers uus fausser

Taunt cum saurai de uus ke me uoillez amer.
Pur quei taisiez uus taunt N i ad rien d escuser
Cest anel prendrez uus od tut icest beisier
Ne uus chaut ke nuls die garçon ne losenger
Tiel en purreit grocier ki·n aureit mal loier. 
Or respundi si Horn  uostre merci Rigmel.
Ne·l refuserai pas ainz prendrai cest anel
L autrier pur uostre amur portai le penuncel –
Si sacez meint paien en perdi sun putrel –
E l amur entre nus uuil tuz iorz seit nouel.
Mut me uient bien a quoer mes qu a Hunlaf seit bel
Kar ne querrai uers lui rien dunt ieo port chapel
Meuz uoldreie estre mort – si m aït saint Marcel –
Qu il m ad suëf nurri de mut petit tusel.
Mes bele preëz lui pur l angele Michaël
Qu a sun poair m aït d une rien dunt l apel
De purchacier mun regne dunt chacié sui mesel
Ke tienent sarazin – burc cité e chastel –[f.37a]
Cil culuert reneié fiz Kaim nun Abel
E par le grant le rei pus ferai uostre auel.
Mar me dorra od uus or argent ne uessel
[Fors tut sul uostre cors en un sengle mantel.]
Amez mei leaument ioe uus serrai leël
Turturele seëz e ioe ierc turturel
Ki ne prent fors un per si cum li liure espel. 
Issi cum uus oëz fud l amisté fermez
Ki bien fud lungement d[e] ambes parz gardez
Mes gaires ne dura qu il ne sunt deuisez

Par un mal traïtor par ki fud encusez
K iert sis cosins proceins e de ses parentez
Par qui fud uers lo rei par mençonges mellez
Si s en ala seruir en estranges regnez.
Pur un poi ke n i fud icel amur passez
Par force ke l en fist a Rigmel as beautez
Cum uus purrez oïr s escoter le uulez.
Un ior esteit dan Horn en sun ostel priuez
Od lui si cumpaignun que il ot plus amez.
Un disner lur ot fait e il furent haitiez
Si ioerent entr aus si sunt entregabez.
Wikeles i esteit ki fud niefs Denerez
Ki encusa Aalof a Silaf l onorez
E cist encusa Horn ki fu sis auoez
Fel traïtrë iert cist pur taunt iert alignez[f.37b]
Qu il est traitre e coart çoe est tut ueir prouez.
Icist uint dreit a Horn si s asist lez a lez
Si ad parlé a li issi ses uolentez
 Sire  dist Wikele  oëz uostre uassal
Ioe sui uostre parent e uostrë hom leal
La u ioe serrai ia ne uus surdra mal
Kar ioe uus eim e pris sur tuz homes charnal
Kar n est hom ke si seit orë enperïal
E uoz faiz e uoz diz sunt par tut si reäl
Ke ne·s purreit fauser nul home charnal.
Un dun kar me donez ke ne facez ore al
Ke uus ne·l me doingez çoe est le blanc cheual
Ke uus donad l autrier Herland le seneschal. 
 Wikele  çoe dist Horn  cest don fust uergundal.

Doné l ai Haderof des le ior de noal
E un bon brand ouoc li pont est de cristal.
Mes un autrë aurez ki iert plus principal
Ki mut est mieuz corant e en pui e en ual
Ne uus flechira ia pur trespasser costal.
Si aurez un espied od penun de cendal
En la cort n aura tiel ki a cest seit egal. 
 Auoi  dist Wikele  onkes mes n oï tal
Quant uus cest me uééz ço est hange coral.
 Or uei bien  dist Wikele  ke cest don n aurai mie.[f.38a]
De poi me pus fier en uostre druërie.
Autre part si ioe pus querrai auoërie
De qui aië beaus dons e al bosoing aïe.
N est pas sage m est uis ki trop en uus se fie.
Quant purrai si uus iert la demande merie
Dont ioe n aurai or nent. Fous est ki uus en prie 
 Auoi  çoe respunt Horn  quidez uus par estultie
Un point aueir del mien Ia est çoe grant folie.
Faites çoe ke porrez uerrai uostre mestrie
Kar or n aurez del mien le uaillant d une fie. 
A taunt s en turne Wikele od chiere mut marrie
Mençonge cuntroura dunt Horn un point ne quie.
Sa sele mist mut tost sa ueie ad acoillie
E taunt tost cum il pot uint en selue serie
U li bons reis Hunlaf chaçout a establie.
II le trest une part dit li cuntrouerie –
Mut dist ueir ki çoe dist  Ia ne murra enuie.  –
 Sire rei  fet li il  ioe ai nouele oïe

Ke ne larrai pur rien ke ia ne la uus die
Kar uus estes icil ke plus eim d iste uie
Neïs Horn a ki dei e fei e cumpaignie.
 Quant si est sire rei idunc nel celerai
uostre hunte si est en nul liu si la sai
uers mun frere germein s i·l sai si·l uus dirrai[f.38b]
Kar par uus sui nurri si uus guerredorrai.
Mes si io·l uus mustre bien seür en serai
Ke nen ierc descouert ne surdit d icest plai. 
 Beaus amis  dist li reis  aseür uus ferai.
Di uus en lëauté ne uus descouerrai. 
 Par fei  dist Wikele  dunc le uus musterrai.
En uos chambres auantier quant i fui agaitai
Ke Horn iut od Rigmel si me sembla mut lai.
Pus dist la u li plout Ia ne l espuserai
Mes taunt cum me plarra si l asoignanterai.
A cel fol cel uieillart sun rëaume toudrai
E par cesti mut bien mun regne cunquerrai.
E quant ioe cest oï sire si·l chastiai
Onc pus bien ne me uout pur çoe de li me trai
Kar al bien e al mal oue uus me tendrai.
 S il ne uus ueut iurer sire si m en crééz
Ke içoe que uus di est trestut ueir pruuez
A enuiz uus dirai un mot de fausetez. 
 Amis  çoe dit li reis  or[e] uus en alez
Mut uus merci de quoer kar bien sai ke m amez –
E si ioe lunges uif mut grant prou i aurez –

Quant encuntre m onur Horn nen esparnïez.
N en facez nul semblant mes tresbien seit celez 
E li reis est remis dolenz e corociez[f.39a]
Si ad ses uenëors tuz a sei apelez
ueneison ad pris[e] si ad chacé asez
Pus uet a sa cité ki est d antiquitez.
E Horn uent cuntre li cumme il iert costumez
E  L espee e les gaunz sire  dist  ça donez. 
Issi·l soleit faire ainz qu il fust encusez.
Mes li rei ne li dist ne  uenez  ne  Alez 
Ainz les tendi auant a dous autres priuez
E dan Horn e plusors s en sunt esmerueillez.
Pus ad Horn demandé dunt il seit corociez
 Sire chier dites mei si sui uers uus mellez 
 Oïl uus  dist li reis  ia en dreit si l orrez.
Ia mes n ermes amis si ne·l m escundisez.
 Mut ai mal enpleié en uus norrissement.
Ki m auez purchacé mal e honissement.
Od ma fille gisez si fetes folement
Le bien ke uus ai fait me rendez malement.
Mes par icel seignor ke requerent penent
Si ne·l m escundisez e çoe par serrement
Ia n estrez bien de mei en tut uostre uiuent. 
Dunc respundi si Horn  Or m oez rei uaillent
Pernez dous cheualiers ke eslirez de cent
Si m en uoelent prouer mei e li en defent
Mun dreit sai deuant mei issi ueraiement[f.39b]
Ia ne seront taunt pruz ke ie·s dut de neent
Tuz les rendrai matez ci deuaunt uostre gent.

Fel seit cil ki·l uus dist s il n en fait prouement.
Ne deuez si uus plest creire si folement
Ces mauueis enuïus ki m enuient forment
Ne lur sui rien forfait si m aït saint uincent 
 Par Deu  çoe dist li reis  ne uus en crei neent
Si ioe meuz n en sui cert e çoe par iurement
E Cil ki uindrent od uus le iurrunt ensement. 
 Par Deu sire  dist Horn  n iert si fait en present
Kar a ces dunt sui nez n est acostumement.
 Cil deit fere serement ki tens est si alé
K i[l] est uieill u est clop u il est mahaigné.
Unc ne ui fiz de rei a quil fust demaundé
Qu il feïst serement kar çoe sereit uilté.
Taunt cum est sein del cors s est de rien apelé
Par bataille le nit si est dreit esgardé.
Se il faire ne·l ueut si se rende proué
Cum cil ki ne deit estre en la crestïenté
Ne remaindre entre gent qu il ne seit auilé
Sire rei çoe est dreit e si est leauté.
Pur coe uiengë auant ki si m ad encusé
E s il m en poet prouer ia nen aiez pitié
Ke n en seië pendu u en feu enbrasé.[f.40a]
Ait encore oue sei dous de sun parenté
uers aus tuz defendrai ke çoe est fauseté
Qu il sur mei met tel fet par sa grant malueisté.
Si seient si ioe uenk par dreiture iugié
Cum feluns traïturs ki mal m unt puralé
Saunz forfait ke lor fis en trestut mun ééd.
Defendre me dei issi gentil rei honuré. 

 Horn  çoe [li] dist Hunlaf  par la fei ki est meie
uus m en ferez serement si uolez ke uus creie
Si fere ne·l uolez si tenez uostre ueie
Ne me chaut quelque part si uulez en Norweie.
Ne deit estre creüz ki si ne s e[n] aleie.
Ioe ne sui uostre amis ne ne crei ke mes seie.
Cum purreië creire qui uers mei si foleie
Si ne·l uolez iurer par el ne uus crerreie
Kar ne crei plus uos diz ke le uent ki baleie.
Ne metrai home en champ fol fusse si·l feseie.
A taunt si uus tolez kar el ne uus fereie
E si uuil que de uus seit ma terre mes queie.
Ioe ne prendrai de uus ne nam në autre preie. 
Dunc respundi si Horn  Ci ad male maneie.
Bien iurer le pousse si faire le deueie
Mes m est uis en mun quoer ke faire ne l[e] deie
Ainz me larraie traire [e] le quoer e le feie[f.40b]
Ke serement face franc qui·l fait se desleie
A sis de uoz meillurs aunceis me cumbatreie.
Le parage de mei s il uus plest ne·l otreie. 
Apres s en turna Horn li pruz e li leal
Quant li reis Hunlaf l out cungeié par mal.
En sa ueie encuntra Herland le seneschal
De li prent le cungié cum de seignur charnal.
Od li uet tut plorant la mesnéé reäl.
N est merueille si·l le funt qu il lur iert cummunal
Ne preisast [riche] aueir encuntrë eus un ial.
Unc mes ne li auint un peür iornal.

Or les lest si s en uet trestut dreit a l ostal.
Pus ad fait enseler un bien coraunt cheual
Ki n estaunchereit pas ne a pui ne a ual.
Lor uesti un hauberc ki esteit principal
Ne·l donast pur tut l or le rei de Portigal
L eaume mist en sun chef dunt d or fu li nasal
Espéé out al lez le pont fu de cristal
Unkes meuz ne trencha Curtein ne Durendal.
Chauces out de bon fer ke uus direië al
Meillors ne chauçat onc Roullant l enperïal.
Un espié out trenchaunt l enseigne de cendal
Un escu out al col la bucle fu d orkal
Ki doree est mut bien asise de asmal.[f.41a]
Si s en uet cunréé dreit al mestre portal.
Tut issi cunréé e issi feruestuz
Est dan Horn del palais a l entréé uenuz
E si est del cheual cum ainz pout descenduz
Tost i uint entur li dunt il est receüz.
Sun espié lest iloc tresqu il seit reuenuz
Par deuaunt lo rei uait si li rent un saluz
E si uait fierement a sun col sis escuz
Sun bon braund enpoigné de nouel esmoluz –
Ne poet home garir ki·n seit par mal feruz –
E li reis quant lo ueit s en claimë a ses druz
Mes il ne laist pas pur çoe ne s est aresteüz
Tresqu il uint a Rigmel kar pur çoe iert uenuz.
E quant Rigmel le uit sis sens fu esperduz
Qu ele pasmë e chiet en un des arcs uoluz.

Mes quant ele reuint ne fu tel doel ueüz
Cum[e] fu fait pur cestui [des puceles renduz.]
Pus dient  Sire Horn mut as esté cremuz.
A Deu te cummaundum e as sües uertuz. 
Quant sout bele Rigmel ke Horn s en uout aler
Dunc li dist bonement  [Mis] beaus amis duz chier
Ke deit ke ne uulez cest serement iurer
Bien sauez qu il est faus n en purrez enpeirer.
E par taunt si purrez oue nus arester[f.41b]
E purrez uus e mei de blasme deliurer
Dunt nus auum mal cri a tort e encumbrer.
Si çoe fust uerité si m aït saint Richer
Ne me fust dunc a nient kar mut uus pus amer
Si me fust duz le mal pur uus [a] endurer. 
Dunc respundi si Horn  Lessez uostre plorer.
Ioe ne·l fereië pas pur mei tut detrenchier.
Ne sui pas recreaunt pur tel rien si neer
Si par bataille nun ia ne m eiert reprouer.
Çoe sout bien li coart li fel li losenger
Ki d icest fait me ueut al rei [si] encuser.
Ia sui ioe fiz de rei si n est pas mun mester
Ke ioe par serement me deië aquiter.
Mes quant repeirerai si·l purrat cumparer
Si ioe sai ki il seit e io·l pusse encuntrer.
Mes l amur entre nus çoe uus pri de garder
Ke ne prengez entaunt a uostre oes autre per.
Le terme iert a set anz si·l me uolez doner –
Kar ainceis ne crei pas ke puisse repeirer –

Mes donc m en reuendrai si ioe n ai desturber
E si uenir ne pus si·n aurez messager
De faire uoz pleisirs de tel uië mener
Cum uus uendra a gré e mei quite clamer. 
 Sire  [çoe] dist Rigmel  mei l estoet otreier[f.42a]
Quant el estre ne poet a Deu puissez aler. 
Ore entent bien Rigmel qu il s en ueut si partir.
Del quoer [en] ad ieté un mut parfund suzpir.
Pus li dit  uostre anel sire uuil retenir
Pur çoe ke uostre fud si m iert bon a sentir.
Un autre en porterez meillor al mien aruir
U siet [enz] el chastun un entaillé saphir
Hom ki l ad sure sei ia ne purra perir
Ne en feu ne en ewe mar i creindra murir
N en bataille champel në en turnei tenir
Mesque sul le uuillez chastement costeïr.
Çoe uus pri ke·[l] portez de mei [pur] souenir.
Al plus tost que purrez uus pri del reuenir
Kar si trop demorez m en estoura languir.
Grant ioie ai prof de uus e loinz de uus enpir.
Si fust uostre pleisir ne me deussez guerpir
Kar uus estes la rien dunt ioe plus pus ioïr.
Deus uus doinst bien aler si cum uoill e desir. 
 Bele  çoe li dist Horn  gardez uus del guenchir
Qu en cest terme qu ai dit uus uoldrai bien tenir.
Dementiers m en irrai aukun bon rei seruir
Mun seruise si·l faz qu il me uoille merir 

Pus k eont changé aneaus Horn ad lessé Rigmel.
Lor prist cungié de lui si s en parti mut bel.[f.42b]
Unc ainceis ne fina tresqu al mestre eschamel
U seeit rei Hunlaf e il e si danzel.
Horn li dit  Sire reis d une rien uus apel
Ke me mengez par dreit pur amur saint Marcel.
Si nul hom  ad çaenz u uieill u iouencel
Ki dië k unc feisse uers uus fait desleël
Dunt ioe deië en curt porter enbrunc chapel
Prest sui del defendre l aual en cel praël
U ci en uostre curt par delez cel humel
U uers cinc u uers sis ki tuit seient parel
Taunt me fi en cel Deu ki salua Israel
Susanne deliurad par l enfant Danïel
E lui meïmes pus des liöns el putel
Tut ausi fera mei par l aïe saint Michel.
E si uencu i sui par mun pechié nouel
Dunc seië ioe iugié a ardre en un furnel. 
 uassal  çoe dit li reis  ne m alez surqueraunt.
Asez sauom de uus k estes pruz e uaillant
Pur çoe ne truuerai ki en seit cumbatant
Mes si uus le iurez par taunt uus erc creaunt
E si uus ne uolez alez uus en a taunt
Kar mes ore oue mei ne serrez ramanant –
[Mar aurai tant hardi ki m en prit en auant]
Kar auant çoe qu ai dit ne ferai tant ne quant. 
 Par Deu sire  dist Horn  tort en auez mut grant.[f.43a]
Or m en irrai idunc e a Deu uus comant.
Unc ne·l pensai el quer ke dist li suzduaunt

Mut m en uengerai bien si ia sui repairaunt.
Mes ne perdrez en mei ke·m norristes enfaunt
Si i oi uostre bosoig sai tost uendrai erraunt
Pur uus soffrir ahan kar çoe iert auenaunt.
Entritant saurez bien ke cil uus fud mentant
Ki mençonges uus dist cum fel e recreant
E pus si·l harrez taunt cum or l estes amant. 
A taunt s en est turné e munte el auferant.
uers la mer trestut dreit fud sun chemin tenant.
Entur li sunt uenu trestuit si bienuoillant
Ki de Suddene od lui uindrent en sun chalanc
Fors Wikeles li fels il sul fud remanaunt
Par çoe pout l en sauer qu[e] il l iert encusant.
Trestuit prient dan Horn k od lui les seit menant
E il lur respundi  Ne·l serai pas fesant 
Ne od sei ne merreit cheualier ne seriaunt.
 Seignurs ke taunt m amez Deu uus rende les grez
K od mei uulez aler ki tut sui esgarez.
Li reis uus ad nurriz oue lui remaindrez.
Plus uus ad ke doner meuz serez soudééz.
Sioëz en alkun liu que seië arestez
Si bosoing uus suzprent a mei lor[e]s uenez[f.43b]
E idunc uus rendrai que uus ore deseruez
Siai de quei e si nun od mei le cunquerrez.
El ore estre ne poet mes or uus returnez
Mi cumpaignun a Deu seez uus cummandez 
Haderof en fait doel a poi qu il n est pasmez
E li autre ensement mes il les ad utrez.

A taunt sunt tuit remis e il s en est alez
Grant doel ad en sun quoer mes ne l ad demustrez.
En Westir ueut aler ki est regne preisez –
Yrlaunde out si a nun al tens d auntiquitez
La maint un riche rei Godrechë iert nomez.
Dous fiz out francs e pruz de grant nobilitez
Cheualiers aiment mut e d içoe sunt loez.
A ces ueut il aler la est sis chemins turnez.
A un port uenu est ki mut fu renomé.
Une nef i troua solunc sa uolenté
En Westir en alout od tuz merz k ot chargé
N out mes a demurer fors d atendre l oré
E l oré iert ore bon tiel cum l unt desiré.
Al mestre esturman uint e od lui ad parlé
 Sire mestre  fait il  est uostre eire apresté
Quel part uolez aler Dites m en uerité. 
 Sire  dist l esturman  ne uus iert pas celé
En Westir uuil aler ki est regne loé.[f.44a]
La maint un riche rei Gudrechë est nomé.
Dous fiz ad cheualiers de mut grant largeté
Cheualiers ki la uunt bien i sunt soudéé. 
 A ceus uoil ioe aler  çoe dit Horn l alosé.
 La me portez od uus bien uus iert guerredoné.
Cest bou d or melekin aurez bien esmeré. 
 Sire  dist l esturman  tut ferai uostre gré.
Ne uus faudra ia rien k ait en uostre pensé
Tresque nus uiengum la e seium ariué.
Sempres eschiperum tresqu il iert auespré. 
E Horn est descendu si s est bien reposé

De beiure e de mangier ad sun cors aaisié.
Quant tens e lius en fu a la nef sunt alé
E od les marinaus i est dan Horn entré
Ki Gudmod des or mes sera il apelé
Pur çoe turna sun num dunt ainz esteit nomé
Qu il ne fust koneü en estrange regné
Desque pruesce oust fait dunt doust estre preisié.
Quant lur ancres sunt trait e lor sigle est leué
Mis se sunt a la mer a Deu se sunt cummaundé.
Mis se sunt a la mer cummun li marinal
Il unt uent a talent e ored natural.
Horn enportent od eus le nobile uassal
En seisaunte regnez nen out un plus leal.[f.44b]
Ses armes out od sei e sun corant cheual
Il n aueit plus cursif de ci qu a Portigal.
Tute nuit ont curu al sen de l esturial –
L esteile est as noüns qu il unt plus principal.
Bien dreit tindrent lur curs tresque uint al iornal
Qu il uirent trestut cler une roche naäl
En Westir sur un port ki est emperïal
Ia nef k i enterra de ored n aura mal.
Endreit prime l unt pris a un iur festiual.
A la riue cuntr eus gent i uunt cummunal
Beles dames de pris uestues de cendal
Pur esgarder la nef qui la uint al costal.
Quant il sunt ariué issent fors el terral
E Horn est fors eissu cum pruz e bon uassal.

Seignurs or est Yrlande lors fu Westir noméé
U la nef ariua ki Horn out aportéé.
Il eissi as premiers façë out bien moulléé.
Mut fu diuersement par ces dames notéé
Kar entr eles dient ke c est chose faéé
E si dient plusur ke bor fu cele néé
Ki·n oust fait sun pleisir e de lui fust priuéé
Tant cum l en souendreit de mal n aureit haschéé.
Bien s en aparceit Horn mes ne l en fud ouéé
Ainz s est bien aturné. Quant sa teste ad arméé[f.45a]
Munta sur sun destrer en la sele feutréé
Prist cungié a la gent ki la fud aünéé
Pus qu il out de la curt nouele demandéé
U reis Gudreche esteit od sa noble mesnéé.
Cele part ad mut tost sa ueie tresturnéé
Mes ne fu pas del port alé une lüéé
K eun auenture auint ke Deus out aprestéé
Ke li dui fiz le rei erent la matinee
Alé pur riueier od mesnéé priuéé.
Il n ierent ke sul uint de gent bien acesméé
Osturs ont e faukuns la riuiere unt cerchéé
Des oiseaus ont taunt pris ke mut bien lor agree.
Entre les fiz lo rei dunt uus dis orendreit
Par amur par dulçor une costume aueit
Ke s aukun cheualier en la terre ueneit
En soudéés seruir u cunquerre uoleit
Ke les dous premereins li ainz né reteneit
E lo tierz qui uenist li pus nez receueit
Si l auoit a sun oes e od li remaneit.

Cist couenz ke uus di ore uenu esteit
Ke li ainz niez des dous retint a sun espleit
Dous corteis cheualiers qu il amout e creeit.
Or deueit li pusnez le procein ki uendreit
Retenir oue li cum faire lo deueit.[f.45b]
Li un des retenuz il iert d itiel endreit
Qu il iert fort en tut sen ke tiel nuls ne saueit
L autre iuout as esches ki tuz homes uenqueit
E nul qui s en preïst nul ueintre ne·l poeit.
Entretant Horn li pruz tut lur chemin teneit
Sis cheuaus iert mut beaus e grant bruit i feseit
E il iert bien armé l escu bien li sééit.
Bien semble cheualer u hom se fïer deit
E li freres puisnez primes s en aparceit.
Egfer out icil nun ki s aparçut primier
E mut le mostra tost a sun frere Guffer
 uééz frere Guffer la uient un cheualier
Gentement est armé e bel est sun destrer
Il est pruz par semblant mut le siet bien mener
Bien le uei acesmé pur ses armes porter.
Par Deu frere s il uient a nus pur soudeier
Io·l dei dunc retenir ne·l me deuez ueër. 
 Frere  çoe dit Guffer  bien fet a otrïer
Le couent entre nus ne uuil pas trauerser
Ia ne m iert si ioe pus turné a reprouer.
Or alum cuntre lui noueles demander
Ki il est dunt il uient sun nun nel deint celer. 
 Mut par auez bien dit  çoe respundi Egfer.

Ki it est dunt il uient sun nun ne(l) deint celerO. . . Ki il est cum ad nun quei demande quei querH. . . Ki il est e dunt il uient e cum ad nun e quei il quer. (Compare 2245-2248COHKi estes cheualer nel me deuez celer
Dunt uenez ke querez cum uus dei ioe numer
Si uenez el pais remaindre u cunquester
Ioe uus dei retenir . .. (Hom.2247) 2251-2254COHHorn ot bien ke il dit del repundre n est lent
Einz li ad respundu mut afaitéément
E en ordre trestut sa demaunde li rent
Qui ioe sui demaundez sire primerementCDunt ioe uienc e que quier e le nun qui m apent . . .ODunt io uienc e le nun ki amei apent . ..HDunt ioe uinc e ke ioe quer e le nun ke m apent . . ..)In these lines is described Gudmod s meeting with the Irish princes Egfer and Guffier and their interrogation of him first preliminary suggestions by Guffier as to the questions to be asked–then Egfer s questions to Gudmod embodying these suggestions–finally Gudmod s answers. There are accidental omissions inOandHbut otherwise there is a uery general agreement in the accounts furnished by the three MSS. except in the preliminary conuersation between the two princes for hereOandHdiuerge markedly fromCand to a lesser extent from each other. InOHwe haue here a series of four questions on identity origin name aim as in the interrogation itself but inCthe only questions asked directly are about identity and origin name is asked indirectly and aim omitted altogether. Brede (p. 200) is of the opinion that the question of aim is of such importance that its omission here condemns the uersion inC. He seems to me howeuer to pay too little heed to the skill displayed here by the poet in his treatment of this episode. It is indeed in accord with epic tradition that the answers to questions should follow the questions exactly and this custom Thomas follows in the interrogation itself and euen emphasizes cf. l. 2252aaboue. Threefold repetition howeuer becomes monotonous and so in the preliminary conuersation he has uaried the procedure. Support for the uersion preserued inCis furnished by the use ofcelerinC2239 and in all MSS. in l. 2245 and by the discrepancies in the uersions ofOandH that ofObeing obuiously discredited by the omission of any question about origin in l. 2239 and the redundancy of the questionsquei demandequei quer–questions which are later on in l. 2980 substituted inHfor the simple question inCe ke ueut demander
Pus turnent cele part u·l quident encuntrer.[f.46a]
Egfer les auancist pur lui areisoner.
Tresqu il l ad encuntré si·l prent a saluer
Si·l met si a raisun cum uus uudrai cunter.
 Ki estes cheualer Ne·l me deuez celer
Dunt uenez ke querez cum uus dei ioe numer
Si uenez el païs remaindre u cunquester
Ioe uus dei retenir mien est or le mester
Kar ioe sui fiz lo rei ki ad a iustisier
Icest regné u uiens ki large est e plener. 
Horn ot bien ke il dit del respundre n est lent
Einz li ad respundu mut afaitéément
E en ordre trestut sa demaunde li rent.
 Qui ioe sui demaundez sire primerement
Dunt ioe uienc e que quier e le nun ki m apent
Io·l uus dirrai de gré sanz nul desueiëment.
De Suddene sui niez un regne mut uaillent
Fiz sui un uauasur de poure tenement
Dous escuz od le soen aueit en tensement
Quant alout od seignur a nul turneiëment.
D itiel gent sui uenu poure sunt mi parent.
De cel pais uinc ça tut aruteëment.
Pur seruir sui uenu si Deu le me cunsent
U od uus u od autre ki·m frai retenement.
Si sachiez si ioe pus io·l ferai leaument[f.46b]
Ne·m purrad nul blasmer par lo mien escient.
Gudmod fui apelez a mun baptesmement.
Or uus ai tut rendu uostre demaundement.
Si fiz estes le rei a ki cest regne apent

Dunc remeindrai od uus si en faites couent. 
E Egfer quant l oï grant merciz l[i] en rent.
 uus remeindrez od mei  dist Egfer  beaus amis
Dorrai uus bons destriers beles armes de pris
Bones sabelines peliçons uers e gris
Quant de mei partirez ne serez pus mendis.
Bien i ert enpleié bon aueir çoe m est uis
Ne uus poet hom doner ke bien ne seit asis.
Par semblant ke ioe uei si m aït saint Denis
Poez estre engendré de prince u de marchis. 
Dunc respundi [si] Horn  Sire od uus me sui mis
De faire uoz cummandz des ore n ierc tardis. 
A itant s en reuont par le plein del païs
A la cité tut dreit u li reis iert ioïs
Il uunt a lur osteus halegres e iolifs.
Egfer meine Gudmod a la mesun Malgis
Qui sis ostes esteit – si fud nez de Paris.
Iloc sunt descendu si sunt lor cheual pris
Quantque mester esteit tut orent çoe pleuis.
Gudmod est desarmé bien semble cheualer
[Mult aueit le cors gent e le uisage cler.][f.47a]
Bien estreit iert uestuz d un bliaut de cender
Kamoisé out le uis de ses armes porter –
Mut en semblout plus beaus a ki·l plout esgarder.
Mes desfublé remist kar il n out qu afubler.
Quant sis sires le uit si li fist aporter
A un soen chamberlenc un mantel ki fu chier

E quant fu afublé uunt al mestre soler
U grant piece deuant cornout hom lauer.
Il puient les degrez main a main per a per
Mes cil qui ueient Horn ne·l finent d auiser
E demaundent entr els  Ki est cil soudeier
Mut est beaus de semblant nepurquant semble fier.
Mal me creez s il n est tut dur a encuntrer. 
Çoe dist aukun ki·l sout  Retenu l ad Egfer
Cuntre dous ke retint danz Guffiers [des] l autrier.
Mes cist semble meuz pruz e hardi guerreier.
Mes si Egfiers me creit ne·l merra dounneier
Ki ainz par sa beauté suleit trestuz passer
Cil le passe de loing nuls ne·l poet resembler. 
Iuste lé fiz le rei s est Gudmod arestez
Mes il les passout tuz de cors e de beautez.
Deus taunt fud de plusurs pur sa beauté notez
K il passot de grandur tuz qui sunt asemblez.
Quant reis Gudreche uit ses fiz ki sunt entrez[f.47b]
Sempres les ad uers sei am[be]dous acenez
E il uindrent a lui tresque·s out apelez.
Cum il sunt la uenuz si lur est demaundez
Ki fu cil cheualier ki la iert amenez.
 Sire  çoe dist Egfers  or seit areisonez.
Ioe l ai ui retenu dirra ses parentez
Si[·l] uolez demaunder bien est enromauncez. 
E li reis li ad dit  Bien est issi asez.
Or le faites uenir e ça le m amenez.
Mes une rien uus di ioe dont seiez purgardez
Si alez donneier k eoue uus ne·l menez

Kar il est de beauté issi enluminez
Ke uus la u il iert petit serrez preisez
Ki tuz homes aunceis de beauté passiëz. 
 Pere  çoe dit Egfer  or uus en gaberez.
Nus escoterum bien uos talenz e uos grez. 
A itant fu Gudmod deuant eus apelé.
Quant uint deuant le rei mult bel l a salué
E li reis fud corteis bel li ad demaundé
Ki il est dunt il uient quels est sis parenté
En apres demaunda cum il iert apelé
E il li respundi mes neënt tut uerté
Kar il ueut ke sun nun seit ilokes celé
Dunt il iert coneü en meint diuers regné.[f.48a]
 Reis çoe ke demaundez ne uus iert pas uééd
Parmi tut çoe ke sui de poure parenté.
De Suddene sui nez ki est noble regné.
Fiz sui un uauasur ki de poi ert chasé
Ki n ot ke treis escuz od le soen acunté
Lëaus hom fu tenu en trestut sun eëd.
Quant li païs fu pris par paiens degasté
Il i fu lors ocis od tut l autre barné.
Ioe·n eschapai uallet par la deu uolenté.
En Bretaigne en alai u me sui purchacié
Ke i ai armes cunquis e destrier soiorné
U me pus bien fier en bosoing cummencié.
De uus oï parler e de uostre bunté
De uos fiz ke ci uei ki taunt sunt alosé
Pur çoe uinc ça seruir se il uus est a gré
E si m ad retenu de uos fiz li pusné

E io·l seruirai bien tut a sa uolenté
A trestut mun poeir ia n en serai blasmé.
Gudmod fui apelé la u fui baptizé.
Ore auez rei oï cum est de mei alé. 
Rei Gudreche respunt  Amis mut bien esta
Se mis fiz uus retient grant honur uus fera
E trestute ma curt par uus amendera.
Mes ne crei ke hom poure unkes uus engendra[f.48b]
Bien conois le païs – en Suddene fui ia –
E bien conui Aaluf le bon rei k ii regna
Prist mei a cumpaignun sun aueir men dona
Un fiz petit qu il out ilokes me mustra.
Unkes hoem en cest mund autre plus ne sembla
Ke uus faites celui ki ioe dunkes ui la
Si ioe·l tenisse ci par celi qui·l cria
Rendreië lui le bien ke Aalof cummença. 
 Sire  çoe dit Gudmod  meinte feiz auendra
K un poure ualletun al riche resemblera
Mes de mei e d iceus parentage n i a
Dunt parlastes a mei de noauz m en esta.
Peise mei bien siet Deus De mei [seit] k il uudra 
 Amis mult dites bien cum il ueut si serra
Si sun pleisir i est tost uus enrichera.
N iert pas poure del tut ki tiel beauté aura.
E le bien s il i est mut tost i aparra.
 Fiz alez uus seeir cum faire soliëz.
Cest franc home honorez cum faire le deuez.
Bien iert enpleiéé l onur ke li ferez.

Ne crerrai en nul sen ke de bons ne seit nez. 
 Sire  funt li enfant  si seit cum comandez. 
A itaunt sunt asis cum il furent lauez
E cist fu entr els dous gentement apelez[f.49a]
Cum lur fu couenant e del rei deuisez.
Pus entrent el paleis poiant par les degrez
La reïne Gudborc od muz de ses priuez
Ses dous filles od sei u mut out granz beautez.
L einz nee ot nun Lenburc e aueit taunz buntez
Ne purreient par mei ia estrë anumbrez
La ioindre ot nun Sudburc ki esteit sage asez.
Il s aseënt al deis pur manger les deintez.
Pus ke li primer mes deuant eus fud portez
Si fu mut de Lenburc danz Gudmod esgardez.
Ele apele un uallet si li dit  Ça uenez
Beaus amis par amur mun message ferez
E ioe uus en rendrai e merciz e bons grez. 
 Dame  dist li uallet  si seit cum deuisez. 
 Ceste cupe pernez ki est d or affricaunt
De l oeure Salemun fiz Dauid le pussant
Portez al cheualer ke ioe la uei deuant
Od mes freres sëeir gentilz est par semblaunt.
Dites li ke i en bui la meitié or deuant
Or beiue le surplus par itiel couenant
La cupe ait a sun oes si seit mun bienuoillant
Par itaunt si m en iert des or mes conoissaunt.
Si me mand cum ad nun e quei il uient querant

E quel est sun païs qui sunt si partenant.[f.49b]
Çoe ke il respundra me seëz nuncïant. 
 Bele  dit li uallez  bien frai uostre comant. 
Prent la cupe si·n uait cele part tut errant.
Primes le salua de Deu le tut poaunt.
 Sire ioe uienc a uus un message fesaunt.
Lenburc fille le rei od le cors auenaunt
uus maunde cent saluz del Deu hautisme grant.
Par mei uus enueië cest uessel d or luisant.
Ele en but la meitié beuez le remanaunt
Par tiel couent sire cum ioe uus ierc disaunt
 Pur s amur uus requiert ke uus beuez le uin.
A uostre oes retendrez le uessel d[ë] or fin
Dunt beurez si uus plest al seir u al matin.
Par itaunt l amerez si·n iert l amur plus fin
Souendra uus de li quant irrez le chemin.
Maundez li uostre nun e quel est uostre lin
E pur quei uenistes en cest utre marin. 
E quant Gudmod l oï si respundi eissin
 As tu beau uallet[un] escrit en parchemin
Meuz ne deist sa leçun nul clerc sage deuin.
A la danzele di ki le uis ad rosin
Ke le uin beurai bien mes ne sui [si] frarin
Ke d or coueit hanap meuz uuil un mazelin
A mun oes u mut mieuz un de sap u de pin.[f.50a]
 Trop se hastë amis d enueier mei tel dun
Tel cupe d itiel pris de l oeure Salemun.
E ioe sui auentiz d[ë] autre regïun
N el ne siet ki ioe sui si ioe uail un butun.

Ki doned a malueis sun or e sun mangun
Mut s e[n] deit repentir si m aït saint Simun.
Ore atendë itaunt k ele en ait la raisun
Si ioe sui bons u el dunc en face sun bun
Solunc çoe que ci ierc doinst mei pus liureisun.
Si li dirras içoe ke Gudmod ai a nun
En Suddene fui niez k or tienent Esclauon.
Fiz sui d un uauasur tiel est ma nacïun.
Encor dirras ami tut un autre sermun
Ne pris pas feu d estreim tost fet defectïun
Mut tost est alumé e tost fet orbeisun.
Si est de fol amur quant ne uient par raisun. 
Guidhere s en turne la parole ad oïe –
Si out nun li uallez fiz le rei d Orkanie
Si serueit pur Lemburc qu i deueit estre amie –
Ne pur quant ne lerrad ke les moz ne li die.
A la pucele uient ki face out colurie
E les moz li cunta ke ne li ceile mie.
Cele s en uergunda ke tote en est rouie.
 Mut fet bien  dist icele  ki par sei se chastie.[f.50b]
Trop me hastai orainz mes or sui repentie.
Ne·l fis par maluaisté fous est ki içoe quie. 
Pus pensë en sun quoer e le manger ublie
Kar amur la destreint ki mut l ad acoillie.
En sun pensé ad dit  Deus fiz sainte Marie
Cum ainz fu deuisé en la lei Moysie
U nasqui itiel home est il d iceste uie
U est chose faéé ki seit en tiel baillie
Si ne l ai dunc sai bien ma ioië est fenie.
Deus si autre pur li estreit si abosmie
Cum ioe sui kar amur me destreint e [me] lie.
Ne larrai pur itaunt ne face autre asaillie. 

Sa mere s aparceit ke ele est enpalie
E siet ke c est amur ki la tuchë e frie.
Si li dit soauet qu ele laist sa folie.
Mes ele l en aime plus ne dute sa mestrie.
Quant li reis out mangé les tables funt oster
uont s en a lur ostels e cunte e cheualier
E dan Gudmod ne uout iloc plus demurer.
A sun ostel s en uait u se uout reposer.
La reïne se fait en ses chambres mener
Mes sa fille Lenburc ne fina de penser.
Ele apelë a sei un sun uallet cursier
Si li dit  Tu seras ami mun messagier.[f.51a]
ua al ostel Egfer e di al soldeier
– Iloc le troueras celui qu il retint ier –
Ke il uiengë a mei en mes chambres parler.
Si tu·l poez amener si·n auras bon loier.
A cheual te metrai si t aurai tuz tens chier.
Di lui qu a sun pleisir del mien face porter
Kar ioe ai beaus aueirs dunt io·l pus auancer
Destriers e palefreiz bones armes d acier
E argent muneié uessele dë or cler
E bons dras a plenté k en ait a remuer.
Asez prenge del mien ke s en puissë aider
Kar en tuz lius est chiers cil ki ad que doner. 
 Dame  dit li uallet  ne uus estoet preier
Ke ne face mut bien ke uoldrez cummaunder. 
Or s en uet li uallet la u Gudmod truua
E de la part Lemburc primes le salua
Pus li dit mot pur mot quant k ele li maunda.
 Ma daunzele uus dit ses aueirs uus durra.
Rien que uoldrez del soen ia mes ne uus faudra

Palefreiz e destriers e armes kë ele ad
D or quit e de deniers bien uus enrichera.
Pur çoe ke uus l amez ele uus amera. 
 Beaus amis  dit Gudmod ki trestut escuta
 De quant ke dit i auez rien n i espleitera.[f.51b]
Ben li purrez nuncier ke pur çoe ne uinc ça.
Ne m enseigna issi ki primes m afeita.
Or atendë anceis e de mei si orra
Qui ioe sui ke ioe uail si bien enpleiera
Les duns qu ele pramet par uus qu ele enueia.
Taunt purra oir de mei k el s en repentira
Kar si ioe sui malueis mut li ennuiera
Si unkes del soen oi ne qu a mei s acointa. 
Or s en ua li uallet a sa dame mustra
Quant ke il li ad dit kë [il] rien n i fera.
Quant Lenburc ot les moz mut en fu aduléé
Kar l amur de Gudmod l ad forment enlasséé.
Ne s en poet desoster taunt en est eschauféé.
La nut ne poet dormir ne seir ne matinéé
E quant ele le ueit si·n est si esfrëee
Ke rien ke l em li face ne li plest ne n agréé.
Deus en tauntes guises s est ele purpenséé
D aueir l amur de lui ne fud pas escutéé.
Sa mere par paroles l ad souent chastiéé
E en mutes manieres durement manacéé
Mes cum plus l en dit l em [e] plus en est desuéé
D aueir l amur de lui ne poet estre turnéé.
Dan Gudmod le siet bien mes ne l en est ouéé.
Tut cel an ad esté si la reäl mesnéé[f.52a]
Qu il ne uunt a turnei n a autre cheuauchéé

Dunt el seit ore en pris u en seit aloséé.
Or sacez ueirement tiel uie ad ennuiéé
A Gudmod le uaillant od chierë honuréé
Kar li reis sa guerre ot par tut apaéé
E la triwe prise out qui trop aueit duréé.
En riuere e en bois se delitent en taunt
La mesnéé le rei ki mut est suiornant
Mes en tuz les deduiz les fu Gudmod passanz
Kar n out nul el païs qui d içoe seüst taunt.
S om li baille fol chien il l iert si afaitaunt
Qu en mut petit de tens ne fust nul meuz corant
Autresi des oiseaus qu il feseit bien uolant
Ke de tuz lur meillors nul n espleitast [i]taunt
Ne il ia pur içoe ne s est de plus preisaunt.
Quant tuit si cumpaignun lur fait erent cuntant
Il se sëeit en pes ia ne fust mot sunaunt
Cumme s il ne seüst d itiel fait taunt ne quant
Ke tuit cil de la curt s en ierent merueillant
E diseient entr aus ke mut iert abstinant
Ki les passout trestuz e s en iert si celaunt.
Mut le preisoënt tuit si·n erent bien disaunt.
Treis aunz ot ia passé que onc ne fist semblant
De rien ke onc seüst plus ke il fust enfaunt.[f.52b]
S om ioast as esches ia ne[n] i fust ioaunt
De tables ensement ke nen oust mal uoillant
Si n aueit el païs ki en seüst itaunt.
Taunt qu auint a un ior – cum uus ierc recuntant –
Ke li reis tint grant curt kar la feste fu grant.
Tuit i sunt asemblé ki de lui sunt tenaunt
Pur esforcier la curt kar çoe iert auenaunt.

Pentecuste iert le ior dunt m e[n] oëz parler.
La messe oï li reis al principal muster
Dite l out hautement l arceuesque Markier.
Pus s en uont al palais asis sunt al manger
Mut i sunt bien serui de seruise plenier
Par tut cummunement k om n i sout qu amender.
Quant asez ont mangé les tables funt oster
De piment de claré seruent cil buteiller
A ces qui beiure uoelent asez funt aporter
Quant asez ont beü uunt sei esbaneier.
En la curt uont iuer cil liger bacheler
Ki launce i uout launcer ki pierre i uout ieter
Ilokes se purra ki fort est esprouer.
Mut se peinent forment de trestut essaier
Ki de force purra les autres surmunter.
Amdui li fiz le rei al dedut uont ester
E li reis i alad pur le giu esgarder[f.53a]
E la reïne od aus ses filles fait mener
Pur uëeir le dedut ki s en purra uaunter.
A taunt sailli auant desfublé dan Egfier
Li pusnez fiz le rei qui se ueut aloser.
Tuz ceus qui i ietoent passë il al premier
De treis piez mesurez cum l oï recunter.
Pieç ad dire l oï  Ia ne murra enuie. 
Li uassaus dunt uus dis ne se pot tenir mie
– Ke Guffiers des l autrier prist en auoërie –
Qu il ne saillist auant e sun mantel deslie
Pus si prent la pierre e iete d itiel baillie
Ke cinc piez al premier deuant trestuz la guie.
Deus taunt en fud loé de la bachelerie
Del grant iet qu ot ieté par force e par mestrie
Mes la reïne en est od ses filles marrie

Pur sun fiz k iert uencu dunt il funt gaberie.
Tiel maltalent en ad que tute en est palie
E Lemburc ensement de dolur est rouie
Mes li reis ki sage est n en dorreit une fie
Ki tels gius ad souent bien ueü en sa uie.
Eglaf out nun li forz ki·n fait grant gorgerie
E mut s e[n] uet uauntant par grant sorquiderie.
Gudmod ueit sun seignur ke chere fet murnie
D icel grant uauntement par itiel lecherie[f.53b]
Or ietast uolentiers pur ueintre l estutie
Ke cil uet demenant si i est ki l en prie.
Egfer ueit ke Eglaf se uet [is]si uauntant
Mut en est en sun quoer coroçus e dulaunt
Si·n uet dreit a Gudmod sun cheualer uaillant
Si li dit  Beaus amis pur quei n estes ueniant
La hunte ke m ad fet cist uassaus surquidaunt.
De quantque tu comences bien estes definant
Or me uenge d icest bien t eierc guerredonant
De quantque uus plarra tut a uostre gräaunt.
Bien sai ke lu ueintrez si l estes cummençaunt. 
 Sire  çoe dist Gudmod  ne fui pas costumant
D itiel geu enueisier la dunt sui ça uenant
E parmi tut içoe sui al uostre comant
Al meuz ke ioe purrai kar çoe iert auenant
Ke ioe face pur uus sulunc que sui puissant. 
Or s en uet al estal u einz furent estaunt
Li autre ieteür qui ieterent deuant
E la pierre li fud aportéé a itant.
K eele pesaunte fust n en fist unkes semblant
Unc pur çoe sun mantel n en fu desafublant.

Il l enpeinst un petit e cele fu uolaunt
Trestut dreit en cel cop u Eglaf fud ietant.
Quant Eglaf uit le iet ke Gudmod out ieté[f.54a]
E il ot ke il est par les rencs mut loé
Çoe saciez ke li fu en sun quoer mult iré.
La pierre dunc reprist si s est mut esforcé
Qu il la ieta auant plein pie mesuré.
Ne se tint ainz se rest mut durement uanté
E Gudmod fud en pes un mot n i ad suné.
Deu cum fud tutes parz lores reproié
Qu il encore asaiast de ueintre cel malfé
E sis sires en est enuers li acliné.
Quant entent lur desir si fet lur uolenté
Si reieta al cop u cil iert auauncié.
Mes idunc fud Eglaf en sun quoer adulé
Tut i mist sun esforz quant il ad reieté
Par itaunt si ieta auant bien demi pié
Mes taunt siwi sun cop qu il est aionoillié.
Or se crement trestuit ke Gudmod l eit lessé
Qu il ne uoille ieter mes el ad en pensé.
E sis sires le ueit forment l ad cuniuré
Qu il li facë honur si cum l ad cummencié.
 Dan Gudmod  fait li il  or entendez a mei
D ambesdous uus cuniur e l amur e la fei
Ke uus cele deuez ki belë est çoe crei
E l anel uus duna ke uus portez el dei –
Mut souent l esgardez si l amez bien le uei –[f.54b]
Si la pussiez nomer en besoig de turnei
Cum uus uengerez bien l orguil e [le] buffei

Ke m ad fait cil uassal par sun maigne desrei
Kar bien sai si uulez ke m en frez bon agrei.
Bon gré uus en saura[i] e mis peres li rei
E ma mere cent taunt ki·n est trop en esfrei. 
Dan Gudmod quant l oï si s est tenu tut quei
Mes que taunt respundi  Sire faire le dei
Ke que cummander uolez çoe est dreit e est lei.
Quant ke faire purrai ne remeindra en mei. 
Pur la pierre porter i corent plus de trei.
E Gudmod la ieta par issi grant noblei
Ke de set piez passa Eggalf de mareschei.
Deu quel cri i out fait quant Eggals fu uencuz
Des dous filles le rei fud loenges renduz
A Deu haltisme grant ki pur nus fet uertuz.
Eggeals uet a l ostel tut teisanz e tut muz
Pur poi qu il n est de doel e del sen esperduz.
En la cort ne fu pus [plus] de uit iorz ueüz.
Des idunc fud Gudmod preisiez e coneüz.
Li rei dist a ses fiz  Bien sui aparceüz
Ke mut ad grant bunté li noueaus retenuz. 
Or li mande Lenburc de sa part cent saluz
Si dit k od li aura le fied de mil escuz.[f.55a]
Gudmod rit ducement ne s en est irascuz
Ainz dit al messager  Pur neent estes uenuz.
Ne uinc pas pur içoe quant fui ça esmeüz.
Ore atendë itant ke bien seit einz ueüz
Cum me serra el col en bosoig mis escuz
Cum abatra uassaus mis espiez esmuluz. 
Quant li reis ot tenu sa curt festiualment
Le cungié ont pris pus si departent la gent.

Mut ennuie a Gudmod qu il taunt sunt quoiëment
Qu il ne uont a cembel ne a turneiëment
U poüst ki pruz fust mustrer sun hardement.
En riuiere e en bois est lur delitement
Pur tolir lur ennui e la uunt mut souent.
En çoe mustre Gudmod sun grant afaitement
Dunt l enseigna Herland e bien e mestrement
Que tuz ceus de la curt uenqui lointeinement
Mes pur çoe ne feïst nule feiz uauntement.
Un ior uindrent de bois de lur deduiëment
Si uint as fiz le rei en quoer e en talent
Qu il irreient a Lenburc pur esbaneiëment
Si beureiënt od li e bon uin e piment
E ioereient as esches orreient harpement
Kar çoe sunt les choses dunt il ont plus talent.
Il se sunt cunreiez e uestu gentement[f.55b]
Chescun od sei qu il uout de sa mesnéé prent
Pur mener oue sei cum a tiel chose apent.
Li dui frere s en uunt es chambres lur sorur.
Li einz nez meine od sei des esches sun ioür
Ki taunt bien en iüot – çoe iert tut sun labur –
E sun fort cheualier kar il n aueit meillur
[E] li pusnez meine Gudmod ki n iert pas uaunteür.
Léé en fu durement damaisele Lenbur
De lur auenement – ne fud plus a nul ior –
E tut plus de Gudmod kar uers li ad amur.
uestu ot un bliaut d un paile de ualur
[E] mantel ot el col – reïne n ot gençor.
De uergoigne rouit si·[n] out meillur colur
Tut li aueneit bien cum dit l esmireör.

Cielee iert la chambre par art d entailleör
D un umbrelenc bien fait – bon fu l enginneör
Le pauement desuz bien est ionchié a flur
Iaunnes indes uermeilles ki rendent grant flaör
Des espieces k ii sunt n en ierc recunteör
Nuls hom ki la maindra ne sentira dolur.
El les ueit si lor dit  Bien uiengez uus seignor.
Tiel ioie ai or de uus n en oi unkes maör.
Seignurs freres par Deu or m auez fet honur
E ioie frai que uoudrez seëz cummandeür. [f.56a]
 Bele soer  dit Guffier  a uus uenum parler
Beiure de uoz bons uins e nus esbaneier.
Demaundez les esches si uus uerrom ioer
Quel de uus miez trara uus e cist cheualier
Ki de tels gius se sout sur tuz autres uanter.
Quant çoe aurom ueü si uus orrum harper. 
 Sire  çoe dit Lenburc  içoe ne dei ueër
De faire uoz pleisirs ke uoldrez cummander. 
El apele un uallet esches fet aporter
Od le bon ioeür s asiet a l eschekier.
Quatre geus ad iowé [chescun] encuntre quoer
Kar cil onc giu nen ot od tut lur enseigner
Ke li autre li funt ki seënt cummuner
Fors Gudmod ki n i uout une feiz esgarder.
Quant la bele le ueit prent sei a merueiller
Si li dit  Ne sauez d itiel giu uus aider
[Kar uus traëz en ça uus purez autre enseigner. ]
 Bele  çoe dit Gudmod  bien crei ke fust mester
Mes la u fui nurri ne sunt pas costumer
Que la u sunt asis pur iower per a per
Ke nul autre n enseint kar serreit reprouier.

E ioe n en sai pas taunt ke m en uoille meller
Ne dire n enseigner pur autre corocier. 
Mut en est cil dolenz ki en est suriowez.
Pur trestut sun chatel n i uousist estre entrez.[f.56b]
Dan Egfer en pesa qui s aperçut asez
Pus ad dit a Gudmod  Beaus amis kar iuez
Entre uus e ma soer si nus reuengerez
E sai si·l cummencez bien i espleiterez.
Ne uus uei faire rien que uus bien ne finez. 
Dunc fu de tutes parz de ioer mut preiez
E Lenburc sur aus tuz en ot grant uolentez
Taunt desira de lui qu il fussent aprociez
Qu il en main u en pie poüst estre tochiez.
Escundire ne pout qu il ne feïst lur grez
Mes itant lur ad dit  Seignurs en pes seëz
D enseigner mei del giu ne uus entremetez
N est pas afaitement bien uuil que lo sacez
Nostre costume n est ne·l funt la u fui nez. 
 Par fei  çoe dient tuit  çoe uus iert gräauntez.
Tuit nus tendrum en pes bien uerrom que ferez. 
A itaunt sunt asis lur gius ont ordenez
E cele trest auant ki les autres out matez.
Or ont ioé entr els par si fete baillie
Qu il n i out un mot dit qui notast uilanie
Mes quant ke dit i out turna a curteisie.
Quatre gius pres a pres ont ioé par mestrie
Qu ele n out un d ices [le] uaillant [d ]une pie
Nepurquant par semblant ke ne l[i] en pesa mie[f.57a]
Kar ele l amout taunt ke uers li n out enuie

Mes si autre l oust fait ele en fust mut marrie
Si fust meismes li reis ki süef l ot nurrie.
Lors s en lieue Gudmod e Lenburc mut le prie
Qu il ieut encore un ieu pur amur de s amie
E Gudmod ducement en riant la chastie
Qu el ne face preiere ne un mot ne l en die
Kar s il plus en ioast sereit surquiderie
Quant il out ces uengié a quil uint en aïe.
Quant Gudmod out ioé si s en est sus leué
E la u il einz sist s e[n] est sëeir alé
E la harpe Lenburc li frere ont demaundé
El la prent si lur fait un lai mut alosé
Ki mut fud ducement des escutanz loé
E un autre apres fait ki mut l ad amendé
Si refu de trestuz cum dut estre preisié.
Pus ad Lenburc issi a ses freres parlé
 Ces lais que loez taunt il sunt mut bien noté
Mes un lai ai oï dunt ioe sai la meitié
Si io·l soüsse tut par ma crestïenté
En cest nostre païs n ad taunt bone cité
Ki tant me fust a main e a ma uolenté
Ke ainz ne la perdisse ke l oüsse ublié. 
 A Deu  dist dan Guffer  sire de maiesté[f.57b]
Cum le purrai oïr Ke l oüsse escuté
E qui·l fist bele soer sauez en uerité 
 Oïl  coe dit Lenburc  tut m est bien recunté.
Baltof [le] fiz Hunlaf rei de nobilité
Ki en Bretaigne maint kar çoe est sa herité
Le fist de sa sorur Rimel od grant beauté.
Mut en auez oï parler en cest regné

E de l amur de Horn ke ele ad taunt amé –
Si ad dreit kar n est hom qui taunt eit de bunté
Cum cil Horn ad en sei bien m a esté nuncié. 
 Çoe est ueir  dist Guffer  Rigmel est mut loéé
Bele soer de beauté en meinte cuntréé
E de Horn ai oï meinte feiz renoméé
Qu il est pruz e uallanz e corteis sanz ponnéé.
Ploüst Deu qu il fust ci ore od nus en soudéé
M amur e mun auoir li estreit abandonéé.
Mes del [lai] faites taunt [cum] estes escoléé.

 uolentiers  fet Lenburc  n iert [pas] chose ueéé. 
Ore ot Horn sun pleisir la rien que plus li gréé
Mes ele iert en sun quoer s il poet tresbien celéé.
La pucele ad [i]dunc sa harpë atempréé
Plus la munt[ë] en haut de tut une muntéé
E apres l atemprer sa note ad cummencéé
E si·n fait taunt cum siet e cum fu enseignéé[f.58a]
E d itaunt cum en sout fu [el] tresbien preiséé.
Un d iceus qui l oi l ad mut bien [tut] notéé
Qui sout bien u endreit la note fu fausee
Çoe iert Horn k en sun quoer l aueit bien remembréé.
A Guffer en apres fud la harpe bailléé
E del lai qu il i fist fud la note escutéé.
Loé l unt quant l out fet tresqu a la definéé.
Tut en renc en apres fud la harpe liuréé
A chascun pur harper fud lores cummandéé
E chescun i harpa a plosors bien agréé.

A cel tens sorent tuit harpe bien manïer
Cum plus fu gentilz hom e plus sout del mester.
uenuz [ert] a Gudmod le dedut del harper
Or li dïent trestuit ne s en face preier
Kar il ueient tresbien qu il se ueut escuser.
Escundire ne·s uout ne·l tendront a lanier.
Lors prent la harpe a sei qu il la ueut atemprer.
Deus ki dunc l esgardast cum la sout manïer
Cum ces cordes tuchout cum les feseit trembler
Asquantes feiz chanter asquantes organer
De l armonie del ciel li poüst remembrer
Sur tuz homes k i sunt fet cist a merueiller.
Quant ses notes ot fait si la prent a munter
E tut par autres tuns les cordes fait soner[f.58b]
Mut se merueillent tuit qu il la sout si bailler.
E quant il out issi fait si cummence a noter
Le lai dunt or ains dis de Baltof haut e cler
Si cum sunt cil bretun d itiel fait costumier.
Apres en l estrument fet les cordes suner
Tut issi cum en uoiz l aueit dit tut premier
Tut le lai lur ad fait n i uout rien retailler.
E deus cum li oianz le porent dunc amer
Damaisele Lenburc ne se poet plus celer
N en deïst sun talent qui·l uoillë escuter
 Ohi Deus reis del ciel ki nus uenis saluer
Ki purreit en cest munde itiel home truuer
Ia siet il tuz les sens ke l em poet remembrer
E de nul ne se ueut qu il en sace uaunter.
Çoe est Horn cum ioe crei dunt l en sout taunt parler –
Si se ceile pur nus ne se ueut demustrer
Ke conoistre ne deussum pur lui honurer –

U n est pas hom mortel nul ne·l poet resembler
Del ciel est descendu pur la gent espïer.
Frere kar li preiez qu il me deigt enseigner
Cest lai k oï auez i en ai grant desirer.
Ioe l en dorrai asez e argent e or mer
Asez prenge del mien asez ai ke doner. 
 Bele soer  funt li il  e nus l en preierom[f.59a]
E del nostre s il ueut grantment l[i] en dorrom. 
 Seignurs  çoe dit Gudmod  ne uaut rien cest sermon.
Si m aït cil ki pur nus suffri la passïun
Ia nen aurai de uus le uaillant d un butun
Ne de li nen aurai sun or ne sun mangun.
Ioe ne uinc pas pur çoe en ceste regïun.
Tut i uinc ueir pur el si m aït Lazarun
Pur armes uinc porter si i en aueie andun.
Ki la triwe taunt tient ia n en ait beneiçon
Al derein iugement u serrunt mal e bun
K i forsiugié n en est. Ore par mesprisun
De mei n aura si puis Lenburc retractïun
Ke ioe i uenge u uoise en chambrë a larrun.
Tost en dirreient mal losenger e garçun.
Ie·s en garderai bien par ma saluatïun
Ne m en purrunt gaber n en orrunt si bien nun.
Or pernum le cungié si nus en rëalum
Si remaigne Lenburc a la Deu beneiçun. 
Lors l unt fait li seignur cum Gudmod les sumun.
E Lenburc remise est en mut grant passïun
Kar amur tut li art le quoer e le pumun
S ele mescine n ad murra sanz garisun.

Bele Lenburc remeint mut la destreint amur
Palir li fet le uis e perdre la colur.[f.59b]
El s en aparceit bien quant ueit el mireür
Bien siet ke mal li fait icele grant chalur
Pur quant d amer Gudmod se met en grant labur
Mes pur neent le feseit ia n en aura ualur
Ke eissi cum uuldreit ia n en aura leissur
Kar il n ad soing d amer einz est en grant tristur
Pur la triwe ke est e qu il ad taunt soiur
Qu il armes ne[n] usa dunt li croüst honur
E dunt fust plus cheriz en la curt sun seignur.
Cinc aunz ot ia passé qu il n i aueit fet tur
De ses armes porter mut en iert de peior.
Enuers Deu en sun quoer en ad fet grant clamur
 Ohi Deus sire chier ki es ueir creätur
Par ki deuisé uait e la nut e li ior
Dune mei uëeir tens dunt ioe su preecheur
K encore puisse munter mun destrier milsoudur
E espied depescier deuant chastel u tur
Pur l amisté de uus desur gent paenur
Qui taunt ont mort des miens k en seie uengeör. 
Sa preiere ad oïe tresbien l ira ancor
Cum uus purrez oïr s estes escoteör.
A un ior sunt uenu dui mut felun tirant
El regne de Westir od lur flote siglant.
Il erent fors eissuz del regne affricant[f.60a]
Freres erent Rodmund ki Suddene iert tenant –
Aäluf pere Hor[n] destrustrent le uaillant –
E freres sunt a ces dunt ot esté uengant
En Bretaigne quant fu od Hunlaf le puissant.

Cist le[s] uienent uenger cum uus ierc recuntant
Le païs par ont uont sunt par tut purpernant.
Li ainz nez d ices dous si ot nun Hildebrant
E li autre pusnez nomez iert Herebrant
Un neuou ont od eus Rollac fiz Goldebrant
Ki lur frere iert ainznez e si iert reis persaunt
Sire esteit e chief d aus cum souent sui disant.
Cist Rollac si ocist par auenture grant
Aälof dont souent ai esté remembrant
Li meudre cheualer d icest siecle uiuant
Or s en uengera Horn cum l orrez en auant.
Lor[e]s cum uus ai dit al port sunt ariuant.
A terre s en issent fors grant orgoil demenant
E al port sunt remis e buces e chalant
Od cables afermez e od ancres tenant.
Les armes en sunt trait e li bon auferant.
Ne·s uus sai acunter taunt est li numbres grant
Mes çoe sai bien de fi les champs uont tuz courant
E le rei dan Gudreche mut forment maneçant.
Al port sunt ariué li culuert sarazin.
[f.60b]
Al rei ont enueié dan Rollac un meschin
Fiz le riche soudan dan Gudbrand le persin
N out si bon cheualer en la lei Apollin.
Niefs esteit [cel] Rodlac ki Aalof mist a fin
Pur amur d iceli raueit nun cist eissin
Cist ocist Aälof cum dit le parchemin
Or le uengera Horn s il plest al rei hautin.
Cist s en uet cheuauchant tut le feré chemin
A la cité tut dreit ki ad nun Diuelin
U li reis soiornout e iert a cel matin.

Sun message sot bien ke mandent li mastin
E il le dira bien kar il sout meint latin.
Il aueit desuz li un bon amorauin
Ki bien iert afeutred suz la sele d or fin
Li champfrein k out al chief tut esteit argentin.
uestu ot en sun dos bon hauberc dublentin
E un heaume ot el chief ki n esteit pas frarin
Li cercles enuiron esteit d or melekin
Escu ot en sun col e espie sarazin
Esmolu e trenchaunt od gunfanun purprin.
A la porte est uenu od tiel aturnement
Cum uus ai ci cunté mut orgoillusement.
Le porter apela e dist si faitement
 ua laenz tresqu al rei mun message li rent[f.61a]
Di li ke sui message a la paiene gent
E od lui uuil parler dirai lur maundement.
Bon loier t en dorra[i] si tu·l fais bonement. 
 Par fei  dit li portiers  i oei irrai erraument
Dirrai uus sun respuns quant saurai sun talent. 
Ataunt s en est turné ignelement corent
Sus al mestre palais dreit al haut séément
U li reis iert asis ki ne dutout néént
La guerre d itiel gent ne lur auenement.
Cum il uit le porter uenir esfréément
Entrer enz el paleis grant merueille l en prent.
A sei l ad apelé par un acenement
Pus l ad areisoné issi faiterement
 Quels noueles siez tu ki si curs folement
Siez tu rien ki nus turt a nul damagement 
 Ia saurez  dist icil  tut mun entendement.
 A la porte la fors uint ore un messager
Al semblant que ioe ui orgoillos est e fier

Mut est bien areisné pur message porter.
Entrer ueut la cité e od uus ueut parler
De la part a dous reis ki la sunt a la mer.
Ie·s ui bien des erseir a cel port ariuer.
Od eus ui bien grant gent mes ne·l uus poi nuncier
Kar uus fustes deuant grant pose alé cuchier.[f.61b]
Dites uostre comand si io·l larrai entrer. 
 Par ma fei  dit li reis  ne li uuil deueër.
Lais le auant uenir si l orrum deraisner
Quels noueles il dit e ke ueut demander.
Mes ainz faites ma gent tute çaenz mander
Qu il pussent oue mei qu il dira escuter
E cunseil prendre d aus s il ueient qu ai mester
Dient cil ki la sunt  Bien fait a otrier. 
A itaunt sunt maundé trestuit si cheualier
E il sunt tost uenu e si fiz tut premier
E li portiers en uet le message amener
Cil entrë el palais n i uout plus demorer.
Rollac uint deuant els surquidé e preisaunt
N i out meillor uassal el regné affricant.
Il restut a cheual – qu il ne fu descendant –
Issi par grant orgoil sun message iert disant.
Trestuit cil de la cort le sunt mut esgardant
E li reis sur eus tuz s en est esmerueillant
Pur la fierté de lui si·l dutent li auquant.
Mes quant li plout parler issi fu cummençant
 Oez rei de Westir a uus sui ça uenant.
Çoe uus mandent li rei ki sunt al port bruant
Ki ci sunt ariué dë Aufrike la grant
Si sunt frere al soudein de Perse dan Gudbrant.[f.62a]
Ça uienent desur uus cumme gent cunquerant.

Si uus mandent içoe ke d als seiez tenant
Cest regne [de] Westir ki est riche e manant
Si·n rendrez le treü al soldein amirant –
Sis fiz sui si uienc ci le treü demandant –
Desormes si crerrez Mahun e Teruagant.
Si uus cest refusez ke ne·l seëz fesant
Dunc trouez ki uers mei le seit or defendant
Ke faire ne·l deuez ioe l en ferai recrëant.
A dous meillors qu auez m en serai cumbatant. 
Ambdui li fiz le rei si·n ont offert lur gant
Pur defendre lur lei si se sunt puroffrant
Queamdui se cumbatront al sorquidé tirant
Qu il ne deiuent guerpir la lei u sunt crëant
Ne qu il ne deiuent pas treü estre rendant.
Quant Gudmod l ot oï mut en fu desdeignant
E pur l ire qu il out lur est sailli auant
Si fud si deuant tuz sa raisun cummençant
 Seignurs or escutez Entendez ma raisun.
Ici uei un uassal ki nus dit e somon
Ke lessum nostre lei e prengom la Mahun
Ke truiës ont mangé char e quir e crepun
E ke treü doinssom a Gudbrant le felun
Ke ne creit nostre Deu ne sa cunuersïon.[f.62b]
Cunbatre se uuldra si nus cest ne fesum
– E a dous les meillors d iceste regïun –
Ke fause est nostre lei icele que tenum
E s il la poet fauser ke la suë prengom.
Par bataille champel cum deiuent champiün
Li dui fiz nostre rei se sunt mis a bandun
Pur defendre del tut çoe que dit li bricon.
Mes ne place celui ki soffri passïon
Pur nus traire d enfer cum nus dit la lesçon

Ke ia contre lui sul augent dui cumpaignun
Ne k en autre païs en uenist mal renum
Ke Gudreche nen ait nurri en sa maisun
Ki cunbatre se pust tut sul a l Esclauon.
Ioe l en ferai teisant si m aït saint Symun.
 Or m escutez bons reis si est uostre pleisir.
Grant piece ad ke ioe uinc el regne de Westir
Ioe i uinc pur uos fiz e pur uus bien seruir
Bien le m auez rendu e si cum io·l desir.
O r est uenu li tens ke m en deit souenir
Les buntez qu ai de uus me couient remerir
Ore enuers cest paien ke ferai tut teisir.
Qu il ad del tut mentu bien li ferai gehir
D içoe qu il uint sur nus l en ferai repentir
Pur desfaire nos leis pur fol l en ferai tenir.[f.63a]
Quant l aurai mis a fin e del tut fait perir
Ceus ki uindrent od li irrum pus enuaïr.
Ne s en purra uns piez el païs reuenir
Dunt il sunt ça uenuz si ne uolez guenchir
Seignurs çoe uus pramet si·m uoille maintenir
Li sires souereins ki tut fet costeïr.
Ore irrai al ostel si me uuil feruestir
E uus gardez en taunt ke cist n e[n] pusse fuïr
Kar taunt tost cum purrai m en uerrez reuenir. 
Gudmod est al ostel pur sei armer alé
E tuit dient de lui  Gudmod ad bien parlé. 
 E Deus  çoe dist li reis  bor fud cel home ned
Sa bunté bien nus ad de grant piece celé.
Io·l diseië asez quant bien l oi esgardé

Ne pout estre malueis ki si fu figuré. 
En la chambre rëal li renuns est alé
Ke la bataillë iert de Gudmod l alosé
Encuntre cel paien ki si iert reduté
De parler orgoillus e fol e surquidé.
Or sacez de Lenburc fud Deu mut depreié
Qu il n i receiue mal n il n i seit afolé.
A taunt uient dan Gudmod el palais bien armé
Bien semble bon uassal de bien faire apresté.
Bien se fu des parenz cest Rollac reuengié[f.63b]
Quant en Bretaigne fud cum desus est nomé
Mes ne sout de cestui cum uers lui est faidé
Ki sun pere out ocis a doel e a pechié
Mes quant il le saura mal li iert guerredoné
E plus s entremetra qu il seit a mal mené.
Gudmod entre el paleis armé sur sun destrier –
N ot si bon el païs plus isnel ne plus chier
Pur cunquerre sun dreit bien semble cheualier.
Il esgarde Rollac ki se feseit taunt fier.
 Amis  fait il  [en]tent uus uenez de la mer
Des dous reis ki de uus firent lor messager.
Si dites ke nos leis ki nus deiuent saluer
Deuom tutes guerpir kar il funt a blasmer.
Pur les leis Apollin les nus uolez fauser
A Mahun le pullent nus uolez aturner
E Deu ki tut cria uolez faire lesser
Pur [les] uoz malueis deus k om doüst esbraser
E dites desormes deuom treü doner
A Gudbrant le suldein ne sai k est l auersier.
Mes de tut çoe defend mun seignur dreiturer
Qu il ne deit pas sa lei pur hom uiuant changer

Ke Iesu nus dona ki se lessa pener
Pur nus traire d enfern cum dient sermonier.
Çoe est li premier point çoe defend al primier.
En apres ke icil n i deit trëu clamer[f.64a]
Ki est suldein persaunt ke oi Gudbrant nomer.
Pur [i]çoe defendre de uus uus uoil ia desfier.
En la place ça fors uus en uenez ester
Pur home ke ci seit n i aurez encumbrier
Ke ne puissez le dreit si·l sauez deresnier.
Mes le tort qu auez dit uus estoet cumparer. 
Rollac ad entendu [quant] ke cil dit li ad
Si dit mut fierement ke la fors s en istra
E trestut quant k ad dit tresbien deresnera
Un sul mot en nul sen pur poür ne larra.
E Gudmod s en depart ki pas ne flechira
Mes la lei damne deu cum uassal defendra
E ioe sai bien de fi ke il li socorra
Kar a nul ki bien l aimt al bosoig ne faudra.
Cum ont pris lur estaus chescun autre esgarda
E ses armes a sei chescun d aus acesma
[Chescun autre par mal en aprés defia]
E chescun d aus sun frein a sun cheual lascha.
Brochant a esperon chescun l autre encuntra
E Rollac fiert Gudmod ki sa launce brisa
Mes Gudmod refiert lui ke tut l agrauenta
De la sele el cheual a terre reuersa
Ke le coing del heaume enz el sablun ficha.
Pur un poi ke del cop le col ne li brusa
Mes par auenture de la mort eschapa

E li reis e sa cort forment Deu en load.[f.64b]
Si espeirent par taunt ke Gudmod bien ueintra.
Mut fu dolent Rollac quant se sent abatu
Unkes pus qu il nasqui issi dolent ne fu.
Par mut grant mal talent est mut tost sus saillu
En sun poing tint sun brant sur sun chief sun escu
E taunt tost cum il pot sur Gudmod est coru
Mes ainz qu il i uenist esteit il descendu
Kar ne uout ke de lui fust sis cheuaus feru.
Cil uient mut fierement e cist n est esperdu
Ainz l ad bien encuntré e par mal receü.
E quant cil uint a lui n i ad plus atendu
Qu il grant cop ne ferist el coing del heaume agu
Ke li feus en sailli ki esprent tut l erbu
E Gudmod quant çoe uit mut s en est irascu
Ia s en reuengera par mut fiere uertu.
Tel cop li ad doné de sun brant esmolu
Ke·l mist a gonoillons mes n est del tut chaü
Taunt sunt ses armes forz par quei est defendu
Autrement fust or mort e del tut cunfundu
Mes il resaut en piez cum cil ki n est uencu.
Or est ia entr eus dous un grant estur tenu
Dunt li reis e li soen grant poür ont oü.
La bataille est dure e grant est li resun
E li uassal sunt fier ki·l funt a cuntençon.
Les heaumes funt tentir e quassent li blazon[f.65a]
Mut se uont demenant a pie par le sablun.
E mut sunt Deu preaunt pur Gudmod li baron
E mut escordément li reis e tuit li sun
Ke il ueintre ne·l laist a cel culuert felun
E Deus pur qui il cumbat en oïd l oreisun

Cum uus porrez oïr s escotez la lesçon.
Tresque none sonant dura la capleisun
Ke Rollac fud lassez si ad dit tiel raisun
 uassal mut estes pruz onc ne truuai si bun
Fors un sul ke ia ui solunc m ententïon
En Suddene quant fui od mun oncle Rodmon.
Ioe ocis le uassal ke Aälof out nun.
Traez uus ore en sus e si nus reposun
E si uenez od mei tresk en ma regïon.
Ioe sui fiz al Soldein ki fait cummandeisun
En Perse le regned par l otrei de Mahun.
Une soror i ai d icele uus faz dun
Od lui aurez taunt fieu cum uoldrez a bandun
E si tendrez od nus la lei ke nus tenom. 
 Par ma fei  dist Gudmod  n est pruz itiel sermon.
Trestut el uus dirai ainz ke nus departon. 
Gudmod ueit le paen ki est forment hastez
Si regarde sa main e l anel k est gemmez
Ki li fu de Rigmel al departir donez
Dunc rest par maltalent sis coers en haut leuez[f.65b]
En orgoil de rankur si·n est plus esforcez
Kar bien out entendu dunt cil s esteit uantez
Qu il ot mort Aälof ki fud rei coronez.
Or nen iert mes pledé par autre pes finez
Entre ci ke l un d aus en remaigne afolez.
 uassal  çoe dit Gudmod  uers mei or entendez
Aälof dunt parlas fud mis dreiz auoëz
Mei l estoet or uenger ne poet estre targez.
De Suddene sui niez la fud mis parentez
Ki cel rei mist a mort uers mei [en] est faidez
E pur lui uus defi. Des or mes uus gardez. 

A itaunt est uers lui trestut les sauz alez
En sun poing tint le brant ki fud clers e letrez
Escrit i est li granz nuns de Deu de maiestez.
Il en fiert un grant cop cum cil ki est irez
Sus el heaume lusant ke trestut est quassez
E le cerclë a or e les laz ad trenchiez.
A senestre est li cops sur l espaulle aualez
Ke l espaulle e li braz od l escu sunt uersez –
L escu ne donast matin pur pris de dous citez
Kar n ad arme suz ciel par qui il fust dampnez
Pur coe s i fiout taunt cil culuert reneiez
Qu il iert taunt mestrement e ietez e temprez
D un metal ki n iert pas de ligier deuinez.[f.66a]
Mestre fud cil qui·l fist kar legier fud asez
E si ert issi fort cum uus dire l oëz.
Sur l escu s iert Gudmod uassalment arestez
Si l aura a sun oes si iert meuz enpleiez.
Li paien s esmaia del cop ki fud mortal
Ne uout crier merci ainz uet uers lui par mal.
Od l espëe qu il tint li ad paié un tal
Enz el uis dedeuant si ne fust li nasal
Le nes li oust trenchié od tut l autre charnal
A tuz iorz li fust mais reprouier uergundal
Mes ne·l uout pas issi li pere esperital.
Quant Gudmod l ad ueü li prouz e [li] lëal
Souint li qu il fud nez de parage rëal
Lors li uet redoner un cop enperïal.
Ne crei qu il ueie mais auant autre iornal
Kar le chief li trencha cum nobile uassal
E l alme comanda au diable enfernal
Belzebub Teruagan Apollin Belïal
[K est sires d enfer e a ceus principal.]
La est cil receü u aura peine e mal.
La teste ad pris Gudmod a Gudreche le rent
Deuant tuz ses baruns l en ad fait le present
E li reis l en rendi mut grant mercïement
Si deueit il bien faire kar grant los i apent.
La nouele s espaunt par [tres]tut erraument[f.66b]
Ke Gudmod ad uencu le paën uassalment.
Quant la nouele oït Lenburc od lo cors gent
A Deu en ad rendu mut grant loengement.
E Gudmod ad al rei fait itiel loëment
Cumme ia uus dirai s escotez quoiëment.
 Sire reis kar aluns sanz nul atargement
Asaillir uassalment icele paëne gent
Qu il ne facent ici lunges arestement.
Nus ne truuerons ia en eus defendement
Kar il sunt mut coart – asaié l ai souent.
Lai uus iert s il od uus funt lung soiornement.
Certes sul dis des uoz ualent des lur le cent. 
Par teus diz lor ad mis es quoers grant hardement
E li reis lur en fait bon amonestement.
Lors s en uait al ostel cummunal la iouent
Si armerent lur cors chescun mut fierement.
En la place issent fors u Gudmod les atent
Ki tuz les cunduira al rei cummandement.
Gudmod les cunduit bien par [mut] grant uasselage
uers [les] paiens tut dreit ki sunt en cel riuage

Ki sunt mut orgoillus e de ieste saluage.
Mes Gudmod n amad onc në eus ne lur lignage
Pur çoe mustra enkui [en]uers eus grant fiertage
Kar n i ot un tut sul ki n i lessast grief gage –[f.67a]
Çoe sunt les fieres testes n en prendront autre ostage.
Il s asemblent a l ost par de lez un boskage.
Ses eschieles depart cum cil ki iert bien sage
Set en fait mut uallanz ki tut sunt d un corage
De paiens damager de faire lur utrage
Si·s uoelent costeïr al port e al passage
Ia mais n en uendra uns a sun dreit heritage
Kar quant d aus partiront mar i uindrent par nage.
Faire lur uait Gudmod le premier chaleniage
D içoe qu il sunt uenu la issi sanz guionage.
Tut primes uint al tref Escofard de Durage
Ki iert al premier chief herbergié par foltage
Tut ad agrauenté par deled le marage.
Li bosoinz fud mut granz e grief al cummencier.
[Dan Gomod le fait ben cum bon chiualer]
Icil ki sunt od lui li uont mut bien aider
Taunt i lessent des freiz e des morz el grauier
Dunt lor eirs n auront mes a nul ior recourer.
Paien sunt esturmi si se corent armer
E as reis k od aus sunt si l ont fait nunciër
Ke il sunt asailluz par bataille champer.
Ki dunc oïst les reis enseignes escrier
Faire batre taburs e buisines soner
E henir ces cheuaus e grant bruit demener
A merueille mut grant li purreit resembler.[f.67b]
Lors s asemblent paiens [e] de terre e de mer

reṃẹṃḅṛẹr
E li reis sunt uenu pur les noz encuntrer
Or cummencera ia mut greuus paleter
Kar li rei sunt uaillant mut orgoillus e fier
E si uoldrunt les lur ki mort sunt reuenger
E li nostre sunt pruz aduré guerreier
Si uoelent les paiens de lur terres chacer.
Les oz s asemblerent – n i ad mes d arester –
E de ual e de munt e de bois e de mer.
Li fiz Gudreche sunt en l eschiele deuant
Dan Guffer e Egfer amdui sunt bien uaillant.
A eus se sunt mellé li dui rei affricant
C est li durs Heldebrand e l autre Herebrand
Mut i fierent granz cops cum aduré tirant
Quant espié sunt froissié si sunt fors trait li brand.
Bien konoistre se funt par la u sunt passant.
E li fiz nostre rei ne·s uont pas reuilant
Ainz les encuntrent bien ne·s uont esparniänt.
Morz les lessent e freiz gesir gule baänt
Ke de sanc sunt li ruit par les ueies curant
Nuls ne·s purreit numbrer ia ne·s cuntereit taunt.
Par ces champs uont cheuaus lor resnes traïnant
Dunt li seignur sunt mort enz el kaple pesant
Mes n i fu regardé des noz un auferant[f.68a]
Kar bien l ot cummandé Gudmod le cumbatant
Ke nuls n en preïst un mes fust tut el fesant
C est de destruire paëns ke nul n en seit uantant
Ke les puisse tenser Mahun ne Teruagant
N Apollin lur faus deu u il erent creänt.
Nepurquant runt des noz refait damage grant

Kar Guffiers i fud morz si l ocist Hildebrand
Mes Gudmod le uenga cum uus ierc recuntanz.
Gudmod fu d autre part si[·n] oïd la nouele
U done des granz cops e uers paiens reuele
Si sacez quant l oï li quors li estencele.
Cele part est turné delez une praele
Quant il uit le paien de maltalent l apele
 Paen Deu te dunt mal e dolurose querele
Ki Gufier nus ad mort dunt sa mere est misele
E Lenburc sa sorur la corteise la bele
Sun frere esteit germain ne sai tiel damaisele
Fors Rigmel la gentil au quoer de turturele
Ki onc fors uers un sul en sun aëd n oisele.
Or te defi dan glutun si·t parras em praele 
A [i]taunt uet uers lui sun escu achantele
E brandist sun espié – fait fu a La Rochele
Del acier peiteuin – trenchaunte est l alemele
Ia li fera un trait peör ke de uiële.[f.68b]
Sun escu li perça ki fud fait a Tudele
E l auberc li fausa – ne uaut une gonele –
Ke le quoer li trencha tresparmi la furcele
Ke mort le tresturne del destrier de Chastele
Tut ad ensanglenté l erbe de sa buële.
Quant Gudmod ot ocis cest felun barbaran
Mut en ont grant doel fait ço sacez affrican.
Des ore sunt afiebliz e entré en mal an
Ia mes ne reuerrunt çoe crei regne persan
Ne ne·s purra tenser Mahun ne Teruagan.
Gudmod les ueit menant enuers un desurban

u mil sunt trebuchié dunt il fist sun enian
Cil n aïderont mes en bataille al souldan.
A taunt i est uenu un paien Cloakan
Cist metra si il poet dan Gudmod en ahan.
Il esteit riches hom si teneit Corinan
Richë ille de mer u maignent marinan
Si·n soelent aporter pailes e bukeran.
Mut esteit bien armé sur un destrier bauçan
Pur les soens ralïer cornout sun olifan
Gudmod uint maneçant kar fel iert e tiran.
E Gudmod quant l entent recleime saint Iohan
Qu il li dont uengement de cel culuert griffan
Pus ad turné uers lui sun destrier chastelan[f.69a]
De l espeë le fiert sus el heaulme hautan
Ke parmi le fendi cum si fust une glan
Unc mestier ne li ot le hauberc iaceran
N en feïst dous meitiez de si qu al cordowan
Dunt la sele iert couerte a icel poplican.
 Utre  fait il  culuert entré es en mal an. 
Quant paien ont ueü cel cop desmesurez
Ensemble se sunt trait kar mut sunt esmaiez
uer le rei Herebrand ki ore iert auoez
Pur bataille tenir ia[·n] sunt aseürez.
E li nostre sunt pruz ne·s ont esparniëz
Ainz sunt seürement enuers eus asemblez.
La ot taunt de gros cops receüz e donez
Ne·s poüst acunter ne lais ne nis letrez.
La ot taunt decoupé e poinz e piz e piez

Ke uint chars en fussent par uerité chargiez.
Treis iorz ont cumbatu k il ne sunt deseurez
Ne par ior ne par nut forment s i sunt lassez
Unkes cheual n i ot ki i fust desfrenez
Ne un sul ne manga ne n i but çoe sachiez.
Cuntre none au tierz di se sunt entrencuntrez
Herebrand e Egfer par mut ruistes fiertez.
Il s entrefierent si enz [es] escuz listez
– Piz encuntre [le] piz taunt durement hurtez –[f.69b]
Ne se poënt tenir ainz sunt tuz dequaissez
Par les cops sunt chaeit e a terre uersez.
Mes taunt tost cum poënt se sunt sus redresciez
Lors si fud entr els dous li caples cummenciez
Dunt Egfer en fud mort e cil s en est uantez.
Egfer e Herebrand se cumbatent par mal
Des cops ke s entredonent retentissent li ual
E les bois enuiron e des munz li costal.
Egfer fiert Herebrand el heaume principal
Ke des quirs en abat e les clous cummunal
Ke a gonoilz se mist e guerpist sun estal
Quant li fel reclama sun seignor Beliäl
Ki est prince d enfer e iugierre enfernal
Qu il li dont uengement d icel uallet reäl.
Lors est uers li coru e si·l prent al nasal
Od l espéé le fiert – le pont fud de cristal –
Ke le uis li trencha la face od le charnal.
Tut l agrauente ius par la plaië mortal
Ia en preïst le chief od l eaume enperiäl
Quant de loinz s aparçut dan Gudmod li leäl

Dunt Egfer en fud mort e cil s en est uantezHDunt Egfer reçut la mort nul cil ne rest uantez. It is possible that Thomas wished to indicate the temporary triumph of Hildebrand but the uersion inH though muddled seems to haue more force and I would suggest readingne cil n en rest uantez nor has he on his side boasted of it (on account of his own speedy death).
Qu en tiel destreit teneit sun seignur natural
Tost ad turné uers lui le chief de sun cheual
Dont li cols est sanglent de ci kë al peitral
Haut li ad escrié  Par Deu l esperital[f.70a]
Mar le tucherez mes fiz a putein iaäl 
Li paiens l ot mut bien ne l[e] dute néént
Egfer lessa pasmé e uers Gudmod destent
E li biers est uenu uers lui mut uassalment
Desqu il uint tresqu a lui de sun cheual descent.
Or cummencë entr eus un mut dur caplement
Kar li paiens est fort e mut fel ueirement
Si cumbat cum icil ki sa uië defent
E cil fort le requiert e mut irusement
Qu il uout pur sun seignur prendre le uengement
Ki maint bien li ot fait – e ore en est dolent.
Il se fierent granz cops sanz nul retenement.
Gudmod sout de l escu si l aprist de iouent
E tint le brant tut nu – dunt ad le braz sanglent –
Si feri le paien sus el heaume lusent
Ke le coing abati e trestut le desment.
La coife del hauberc refait il ensement
E li cops auala ne fist arestement
Tresqu il uint al brael e iloc sa fin prent
Ne fud par rien tensé kar trestut le purfent.
A taunt est reuenuz Egfer de pasmement.
Quant ueit le paien mort grant merci li en rent
E pur quant si sent doel e grant angoissement
Des cops qu ad receü mult grant dolur en sent.[f.70b]
Pus dit  Or murrai mes meins dolurusement
Quant uei qu auez ocis le glutun mescreënt.

Mut fis bien quant de uus fis onc retenement
Bien m auez remeri trestut l onorement
Ke uus fis e ferai si ioe uif longement.
 Beaus amis dan Gudmod [i]ci ne me lessez mie
Mes quë aiez si bien la bataille furnie.
Ia ierent descunfit tute la gent haïe
Quant celui auez mort ki·s autres dut e guie.
Alez cil uus aït ki nez fud de Marie. 
E Gudmod est munté el cheual de Sobrie
Dunt out mort Heldebrant – le ki cors Deus maldie
N out si bon ne si bel en tute paënie.
Gudmod sone sun corn e s enseignë escrie
Ki mut loing par le champ fu conue e oïe.
Donc ueïst ki la fust gente bachelerie
E Gudmod les cunduit ki mut bien s i aïe
U·s troeue plus espes lur fait un enuaïe
Meint espie aceré par mi meint cors i frie
Sentue i est souent meint  espéé furbie.
Ne se poënt tenir cele gent malbaillie
Kar l aïe qu il orent lur est tute faillie
E quant gent est sanz chief tost est anééntie.
Ne·s porent mes soffrir la bataille ont guerpie
uers les nefs trestut dreit lor ueie ont acoillie.[f.71a]
Paien sunt descunfit uers lor nefs fuiant uont
Mes li nostre entredous par force mis se sunt
Cil ne porent entrer kar sus sunt trait li punt
E ki noër ne sout si s est mis al parfunt
Pres i sunt tuz neëz kar aïe n i ont.
E Gudmod les en siut e les soens i somunt
Qu il les augent ferir e il tresbien le funt.

N en ont nul esparnié ne aual ne amunt
Liuré sunt [tuit] a mort ia n en eschaperont.
Pur nent merci criënt kar nule nen auront
Al puz del Baratrun tuz les enueëront.
Gudmod fiert durement uolentiers les cunfunt.
Dolent sunt li glutun bien sieuent qu en murrunt
Or se sunt purpensé kë ainz se uengerunt.
Ensemble se sunt trait e dë aus chastel funt.
A lor eirs apres eus ia ne·l reproueront.
Li gloton pautonier ensemble se sunt trait
E d aus meïsmes ont grant fortelesce fait.
K eil cheuetaigne n ont [i]çoe lur est mut lait
Ne purquant n erent pris ui mais sanz [mut] dur plait.
Gudmod quant l ad ueü par mut grant ire i uait.
Les soens rad asemblé al chief dë un garait
Or les irra ferir si lur fera aguait
En dolur e en ire lur turnera cest hait[f.71b]
Damne deu reclama par ki le munde uait.
Pus se mellë od aus n en fiert nul ki ne brait.
Tant hauberc ont [rumpu] taunt escu i unt frait
N i out ainz taunt hardi ki ore ne s esmait.
Malement lur esta kar ia ierent cunquis.
N auront mais [lur] chalanz kar Gudmod les ad pris
E le mieuz de sa gent pur garder i out mis.
Iamais ne reuerront a nul ior lur païs.
Gudmod est corocié del ferir est tencis
N en ateint nul a cop a quil ne seit de pis –
Unc hoem si ne feri des pus le tens Lowis.
As soens ad escrié  Kar i ferez amis

N en esparnïez nul pur l amur saint Denis
Les soudéés auront ke ioe lur ai pramis
Ne uiuront mes auant des or faudront lur dis. 
Paiens sunt descunfiz morz [e] mis a turment
E Gudmod en est lez e li soen sunt ioient.
Tutes les armes prist les cors ad mis al uent.
Pus ad cerchié les nefs e pris l or e l argent
Les pailes e les dras od l autre aornement
Del aueir qu il i prist ne siet hom finement
E il fait cumme bier kar il part largement
Mut le fist uëlment ke n i ad grucement.
Li reis en ad sa part la reïne ensement[f.72a]
E les filles amdous chescune sa part prent
Bien sunt enricheïz trestuit cummunement.
A sun oes en retint cum li uint a talent
Ne troeue ki par mal en tienge parlement
Taunt ad [a] tuz bien fait n en sieuent blasmement.
Quant il ot tut çoe fait si recoilli sa gent
Les malades nafrez cunduit mut belement
E lur morz k unt truué en portent li parent.
Gudmod uint dreit el champ u sis sires l atent
Ki iert plaié al uis del paien mortelment.
Encore le troeue uif e deuant li descent.
Or li ad demandé e cel mut bonement
 Sire purrez garir cumment uus est kouent 
Çoe li respunt Egfer  Amis mut malement
Mes d içoe sui gari quant ai le uengement
Quant uus auez paëns issi mis a turment.
Or murrai plus suëf çoe m est uis mal ne sent. 

Gudmod descent a pié par deuant sun seignur.
Si l ad mut cunforté ducement par amur
 Sire purrez garir d iceste grant dolur
Si ioe uus perc si tost i en serrai de peür.
uostre perë en iert mis en mut grant cremur
Iamais ior nen iert lez tut perdra sa ualur.
Ke fera uostre mere ia uiura en langor[f.72b]
Sa beauté desirra chaungera sa colur
Quant si fiz erent mort li gentil doneür
Ki plus ne tindrent plai d un destrier milsoudur
Ke d un maluais runcin dunt l en fait le labur.
Ki ert apres uoz iorz ia mais meinteneör
De gentilz cheualiers a ki ert lur retur 
 Amis  çoe dit Egfer  ke uaut ore uostre plur
Ne uus aiderai mais en cembel n en estur
Kar ui sui auenu a mun de[e]rein ior
Mes merci uus en rende li haut creator
Ke m auez si uengé del felun traïtur
Ki m ad mort. De saunté n i ad mes nul retur.
 Beaus amis dan Gudmod beneit seit icil di
Ke uus od mei retinc e ke primes uus ui.
Si ioe onc bien uus fis bien l auez remeri
Quant si m auez ocis mun mortel enemi
Ki la plaië me fist par ki ioe sui peri.
Or murrai plus suëf Deu me face merci
Une rien uus requier ne me lessez ici
E mun frere Guffer enportez autresi
Mun pere bien le sai aurez meuz a ami.
Ne pus or plus parler mes or faites issi
Gudmod beau chier ami autre rien ne uus pri. 

E Gudmod li respunt  Lëaument uus afi[f.73a]
Tut issi cum as dit ia en dreit iert si. 
Lors ad sanz demurer une biere basti
U mist le cors Guffer cum ainz li ot pleui
Si·l en fait dreit porter al chastel de Bealni.
Taunt i out fait pur lui guaiment e plur e cri
Ia n en serai creü pur néént le uus di.
Gudmod prent sun seignur k[i] encore esteit uis
Sur un destrier amblant [mut] belement l ad mis
E il est detries lui sur le destrier asis
Suäuet par dulçor entre ses braz l ad pris
Pur lui suëf porter dreitement a Beaunis.
Quant la uendra grant doel en feront ses amis
E neent [eus] sulement mais tuit cil del pais.
Bien li tient dan Gudmod quant ke li ot pramis.
Quant la uindrent n i ot [un] point giwé ne ris
Ainz i ot grant doel fait e grant plur çoe pleuis.
Li reis est abosmi e la reïne mut pis
Les sorurs funt dolur – tel ne fu ainz apris –
Léés sunt d autre part ke paiens sunt cunquis
Ke mais ne reduterent ces culuerz enemis.
E les morz funt porter al muster Saint Moris.
La le[s] feront gaiter tresque uienge li dis.
Les plaies dan Egfer mut [par] li funt grant mal
Ne pur quant s entremet uns mires principal[f.73b]
Mes n i ueit pas santé par [le] sun orinal
Ne garison n en siet par liure mescinal
Kar li bier fud feniz ainz ke chantast li ial.

Kant il fud cunreié – k en direië uus al
Si l en ont fait porter a l iglise real –
Çoe iert arceuesquié – u ierent cummunal
Par sa mort ont eü cel damage mortal.
Al demain i out fait seruise enperiäl
Si·s firent enterrer cum dut gent natural
E quant çoe orent fait cheskun quiert sun ostal.
Le rei uont cunforter ki dolur out cural.
Unc le ior n i out chant ne uïele ne bal
Taunt est la dolur grant par trestut e ruistal.
Unc mais ne fud ueü maör a nul iornal.
Quant l en ad trestut fait ne poet el auenir
Ke si cum Deu uoldra n estoecë hom murir
Mes ne poet hom pur çoe tuz dis le doel tenir
Ainz deit a ses bosoinz plus proceins reuenir.
Issi l ad fait li reis Gudreche de Westir
Ki or ueut sun rëaume autrement costeïr
Kar il est fieble mut a tuz le ueut geïr.
Sun sororge ad mandé un rei qu il fait uenir –
D Orkenie esteit reis si l ot a meintenir.
Pensé ot en sun quoer e si iert sun desir[f.74a]
Kë il ueut a Gudmod sun seruise merir
Par doner li Lenburc e pur sun doel tolir
Qu ele aueit [is]si grant e si ne·l pout guerpir –
E il n aueit autre eir pur sa terre baillir –
Si cremeit qu el deüst pur la dolur perir
E par prendre mari se doüst s i ioïr.
Issi l ad fait li reis itiel est sun pleisir.
Mes tut iert autrement ne pot si auenir
Kar ne·l uout li haut rei ki tut deit sustenir.

Seignurs mal le creëz ke ia auienge neent
A nul home del mund de sun purposement
Si Deus n en ad aunceis fait sun ordenement.
Parmi tut ke le reis lot pensé sagement
Ne purquant n iert issi tut auint autrement
Cum uus purrez oïr s escotez coiëment.
Ia en orrez le ueir ki el dirra si ment.
Quant cil rei est uenuz dunt fis meinteiuement
– Frere iert la reïne hom de grant escient –
E li reis ad [od] lui tenu un parlement
Si cum uus dirrai ia en tiel deuisement
Il li dist  Reis en uus est mun cunseillement
Puske ai si perdu uoz neuoz e ma gent
Mes dous fiz – dunt ai doel – sanz nul recoeurement.
Ioe sui uieil si ne pus tenir gouernement[f.74b]
Bien sauez solunc çoe kë a regné apent.
Ne pus uers aliëns faire defendement
Si de rechief m acoillent cum or fud en present.
Perdu fust li regnes od tut mun chasement
Si ne ueillast pur mei li reis omnipotent
Ki m enuead ici par sun cummaundement
Un barun naturel il n ad meillor en cent.
Mis fiz Egfer en fist par Deu retenement
Bien li rendi ses biens a sun definement
Kar le glutun ocist ki l ot mis a turment
E de tuz les paens nus fist destruiëment
Ki ça furent uenuz e par nef e par uent.
 Ioe ne sai ki il est mes bien semble barun
Taunt est beaus genz e pruz kë il n ad cumpaignun
Enz el mund ki uers li [cuntre]uaille un butun
E il m ad Deu merci rendu ma regïun

Ki fust si il ne fust tut a perditïon.
Or li uoil doner mes trestut a bandun
Sanz nul retenement e sanz departeisun
Od ma fille Lenburc par uostre asenteisun.
Il la gardera bien ke paen n esclauon
Ne li mesfera mes par nule mesprisun
Qu il n ad tiel cheualier suz la chape del tron.
Cinc anz ad ia esté od mei en ma mesun[f.75a]
Ke il onc ne mesprist le uaillant d un butun. 
 Par ma fei  dist li reis  mut grant beneïçon
Li dona deu ki nus tuz mist a saluatïon.
Or uuil parler od lui si·l metrai a reisun
Mustrera[i] li quel est nostrë ententïon.
 Mut par [est] en tuz sens de Deu enluminez
Icil hom si tiel est cum uus ci deuisez.
Itiels n eiert or[e] mais truué en nostre eëz.
Bien est dreit qu apres uus seit soen icist regnez
E uostre fille ouoc que uus la li dongez
N en purrez pur nuli iames estre ietez.
Se si est ueirement bien seront asemblez. 
 ueirs est tut  dit li reis  e meuz uaut il asez
Ne purreient de li demi estre acuntez
Les ualors que il ad dunt deit estre preisez. 
A taunt sus el palais est dan Gudmod entrez.
Icil li uet encoste ki i fud enuééz.
Quant il uint deuant eus Deus taunt fud esgardez
Kar il iert bien de cors eschiwiz e moullez.
Mut par fu bien uestuz e meuz esteit chaucez
Dë un mantel purprin esteit il afublez

Bien sembla auoé de chasteaus de citez.
Quant li reis l ad ueü si li dit  Ça uenez
Amis ci entre nus si uus plest si serez[f.75b]
Bien est ueir ke de uus m ad esté nuncïez
Piert en uostre semblant ke de bons seëz nez
E ioe crei bien de fi par ma fei ke seiez
Ia n ussez altrement issi fetes buntez
Ne taunz enseignemenz k en uus sunt aluëz.
Pur çoe ueut or li reis ke seëz corunez
E sa fille Lenburc a moillier si prendrez.
uostre iert mais li regnes ki par uus est tensez.
Li reis tut le uus laist nen iert mes reis clamez
Il se ueot reposer e uus le defendrez
Ki estes iouenceaus e il est tut alez. 
A taunt respunt Gudmod e çoe corteisement
 Reis gentilz e uaillanz ne sui pas d itiel gent
Qu entre mei e Lenburc façuns noceiëment
Mes li reis mis sires defendra[i] uassalment.
Taunt cum serrai od lui mar aura dotement
De feluns sarazins qu il li facent turment.
Mes en Bretaigne fui uallet en mun iouent
Od un prudome i fis un poi d arestement.
Une fille qu il ot uers mei fist liëment
Si qu ele m amereit e ioe li ensement.
Fille est de uauasur e tiel sunt mi parent
Bien sumes parigal e d un ordeinement.
Ia muiller ne prendrai od mun dreit escïent[f.76a]
Taunt ke sace uers mei seit tenue leaument
Cum iert de nostre amur s el me tendra couent. 
 Par Deu  çoe dit li reis  trop parlez fierement
Çoe qu ai oï de uus bien est ueir ueirement.

Mes n est pas bien sage par le mien iogement
Ki lait fille de rei e a plus basse se prent
Ki regne poet aueir e tiel cummandement
Çoe m est uis ki çoe lait qu il le fait folement. 
Entretaunt ke il sunt en icest parlement
Enz al us de la sale entra tut erraument
Un paumer pelerin bien resembla penent.
Cele part u ueit Horn tut dreit sa uoie tent.
En la sale est entré li paumer pelerin
Escreppe ot e burdun e un chapeau feutrin
Par mi çoe que poure iert bien semblot de bon lin.
La u uit sëeir Horn la tint dreit sun chemin
Bien conut sa façun e le uis qu ot rosin
E tresqu il uint a li a ses piez chiet enclin.
Si li dist  Sire Horn de mei aiez mercin
Ne me conoissez pas bien le sai e deuin
Kar ioe sui cunréé cumme tafor tapin.
Ioe sui fiz dan Herland ki uus nurri meschin –
Seneschal fud Hunlaf le bon rei palaïn.
Wikele pur uostre amur l ad mis a male fin[f.76b]
Chacié l ad del païs n ad destrier ne runcin
Tut ad perdu pur uus uer e gris e hermin
Lez serreit s il aueit un mantel mutunin.
Fuïz est del païs cum chaitif miserin.
E il est seneschal a lui sunt tuit aclin
Li home del païs e siwent sun traïn.
Taunt uus ai par tut quis ke tut sui barbarin
Ne me conoistront mes në ami ne cosin.
 Treis anz ad ia passé ne finai dë errer
Pur uus querre partut par terrë e par mer
Mes aillors ne uus poi fors ore ici trouer.

Çoe uus mande Herland si onc l oüstes chier
Ke ne lessez pur rien ne li uiengez aider
A destruire pur lui cel malueis losengier
Ki si ad uus e lui del rei fait esloigner
Par ses granz mençonges e par sun encuser.
Encore i ad un el ke ne uus uuil celer
Ke me cuntad uns hom l autrier al ariuer
Ki de Bretaigne uint – si uus quiert cum ioe quier –
Ke par ses pramesses par sun amonester
Ke li reis [dan] Hunlaf fet Rigmel espuser
Al rei de Fenenie – si l oï cil nomer –
Iouencel de grant pris pur barnage mener
Si deit Wikelë aueir pur cest fait grant loier.[f.77a]
Çoe fu fiz Haderof ki fud reis pri[n]ciper
Frere l enperere Baderof ki fud bier
Aiol uostre pere cum l oï deuiser.
Cist est uostre cosin – bien le sai acunter
Quant serrons a leisir e il en iert mestier –
Mes n i ad fors un meis pur cest plai definer
Dont li iorz est asis. uus couient a haster
Targez ne poez plus si uus uulez uenger. 
 Çoe ke est ke tu diz beaus amis tu penant
Ioe ne sui pas icil ke tu uais si querant.
Hom m apele Gudmod. ua si quer Horn auant
Ioe ne sai ki il est ne ne·l sui conoissant.
Bien diz cum[e] paumer mençonges uas trouant
Lei est de pelerin nul ne mentira taunt
Ia ne dirront taunt ueir ke ie·s seie creant.
Autre chose me di çoe n est ueir taunt ne quant
Kar ne·l fereit Rigmel taunt cum Horn est uiuant.

Taunt cum fui el païs bien conui sun talant
Ele est si enterine ke ia nen iert boisant. 
 Nun  dist li pelerins  s il fust a sun gräaunt.
Mes sis peres l en uait [mut] forment esforçant
E Wikele l en est de quoer amonestant.
Bien sai k estes cil Horn k eele fud taunt amant.
Bier kar li socor[ez] ia es tu taunt uaillant.[f.77b]
Quant me desconoissiez mut m en sui merueillant
Ioe fui norri od uus si ai nun Iocerand.
Conoistre me deuez kar ioe sui fiz Herland
Cil ki bien uus norri quant erïez enfant.
Pur çoe ne·m conoissez ke ioe sui pain querant.
Çoe ai ioe tut pur uus ki uus sui bien uoillant
E mis peres aussi pur uus est eissillant
U il dorme une nuit n ad de terre plein gant. 
Tuit cil de la mesun ki·l furent escotant
E l unt oï parler s en sunt esmerueillant.
Horn ad trestut oï si·n est forment dolent.
Bien conut Ioceran ki le message rent.
Ne se pot mes celer kar grant pitié l en prent
Or li respundra ia tut issi faitement
 Amis bien uus conois çoe sacez ueirement
E bien conois Herland grant tort fust autrement.
Tut le bien ke ioe sai e tut l afetement
M aprist il e io·l sai de sun enseignement.
S il ad perdu par mei çoe peise mei forment.
Ferai l en quant purrai mut bon restorement.
Ioe sui ueirement Horn dunt parolent la gent
Fiz le rei Aälof ki bien fud cunquerent.
Ioe ne finerai mes si aurai uengement
D icel mal traïtre Wikele le recreënt.[f.78a]
Par Deu duce Rigmel ne dirrez ke sui lent

Par mei aurez socurs e çoe hastiuement.
Ore i iert despendu mun or e mun argent
Si or trofs soudeiers si·n auront a talent.
Mut en ai gäaigné Deu merci richement. 
E li reis Gudreche l ot bien tut e entent –
Unc ne ueïstes mais nul home taunt ioënt
A lui uient tut corant e a ses piez s estent
Ia dira sa raison en tiel cummencement
 Sire Horn beaus amis mut par sui engigné
Ke taunt poi uus ai fait bien dei estre blasmé.
Mes or conois de uus la pure uerité.
Nepurquant [quant] uus ui primes [ben] oi noté
Par le semblant de uus e al uis coluré
Ke uus esteiez [nez] de gentil parenté
Del bon rei Aälof ki esteit mun iuré.
Deu quant io·l demandai pur quei me fu celé
A baundun oüssez e mei e mun regné
Li mien uus seruissent si fussez auoé.
Ki uus furent seignur lors uus fussent al pé.
Mes quant dunc ne fud fait ore si seit cummencié
Or aiez tut l onur – si seez coroné
Ne sai home suz ciel u melz seit enpleié –
E ma fille Lenburc od le cors bien moullé.[f.78b]
Ioe me reposerai ki uieill sui e d ëéd.
Par cest cunquerrez pus Suddene a uolenté
Regne fud uostre aiol ki mut fud alosé
uostre pere le tint apres par grant fierté
Si uus uengerez bien de Rodmund le malfé
Ki ocist uostre pere Aälof par pechié.
Tut mun [aueir] aurez dunt ioe ai a plenté
E si merrez od uus del païs le barné
uus siwront uolentiers s il sunt bien soudeié. 

 Sire rei  çoe dist Horn  bien uus ai escuté.
De quantque m auez dit Deu uus en rende gré
Mes ne poet estre si cum l auez deuisé
Issi m aït icil ki tuz nus ad crié.
 Reis la uostre merci mut m offrez grant honur
Çoe est uostre regne od la bele Lenbur –
Bien s i poet enpleier fiz d un enpereür –
Mes ne poet si estre si uus plest a cest tur.
[Mes ci m aït cil ki nus est a tuz creatur]
Ioe ne·l lais par orgoill ne pur autre fieror
Ne pur uilté de uus kar çoe sereit folur
Ainz le lais pur içoe ke i ai aillors amur
uers ki taunt cum uiurai ne serai boisëur
Ia ne m iert repruué ke seië mentëor.
Or irrai al païs si plest al saluëor
Enquerrai qu ele ad fait tost en aurai ditur.[f.79a]
Si ad fait par mal art icil fel traïtur
Qu[ë] ele m ait guerpi pur prendre autre seignor
Tost reuendrai a uus n i ferai long soior
Crerai uostre cunseil kar çoe m iert li meillor.
E si çoe ueir nen est la prendrai a oixur
E de uus nepurquant si ierc meintenëur
Ne uus forfera ia amirail n aumazor
Ke sempres ne·l uus mat e ne·l mete a dolur.
 Une rien sacez reis cumment qu eauge le plai
uus e uostre regne par tut bien meintendrai
Si nuls riens uus forfait bien uus en uengerai
De uoz filles doner mut m e[n] entremetrai
A ausi bons cum ioe sui si Deu plest si·s dorrai.
D icest rei me crééz si·[l] dotez io·l iurrai.
Mes pur uëeir Rigmel en Bretaigne einz irrai

Fille est lo rei Hunlaf ke ioe ia mut amai
E s ele n elad forfet encore l amerai.
Wikel[e] le cumparra si ioe eises en ai
S ele ad autrë ami par lui est bien le sai
Ioe m en uengerai tost Lenburc espuserai.
Çoe sacez bien de fi couenant uus tendrai. 
 Deu le doinst  dit li reis  issi l otrïerai. 
 Sire  çoe li dist Horn  a mun ostel irrai
E cest mien pelerin ensemble od mei merrai[f.79b]
Saigner e reposer e baigner le ferai.
Cheualiers e serianz entretaunt manderai
Mun or e mun argent largement lur dorrai
Asez ai ke doner tuz les enricherai.
De paiens traïturs trestut le gäaignai.
Li termes est mut briefs plus n i atargerai. 
 Sire  dist Ioceranz  autrement sereit lai. 
En ses chambres oïd Lenburc bien noueler
Ke c eiert Horn ki Gudmod se feseit apeler.
Mut ot oï de lui grant piecë ad parler
Ke il soleit Rigmel e ele lui amer
Ki iert fille Hunlaf le bon rei principer
Cele ki par beauté sout les autres passer
Par le cors bien moullé par le uisage cler
Ne se poet nule a li en cest mund cumparer.
Dunc ad dit a ses pers  Ne me dei merueiller
Se cist hom ne m amot ki ot choisi tel per
Cum la bele Rigmel k om ne poet tel trouer.
Deu merci Iesu Crist cum se pout taunt celer
Nen est home suz ciel ki·l pusse resembler.
Tuz iceus del munde poet il bien surmunter
Enz es chambres çoe crei ueintreit tuz par ioer
Ne pur çoe ne l orra ia nul home uaunter.

Mis peres uoleit mut qu il doüst ci regner[f.80a]
E od çoe si uoleit qu il m oüst a moillier
Mes tut l en escundist ne l en sot taunt preier
Çoe fu tut pur Rigmel ke l om sout taunt loer.
N ad taunt bele suz ciel cum terre clot e mer.
De meins me preng uers lui bien li dei pardoner
Mes si pur autre fust donc l en dousse blasmer.
Il est forment leaus ne li ueut pas boisier.
Mes quant aueir ne·l pus si m aït saint Richer
Iames autre n aurai en cest sieclë a per
Iesu Crist seruirai nonain me frai ueler
Pur s amur a tuz iorz hanterai le mustier
E pur mes bienfaitors la lirrai mun sauter. 
Bien ad oï li reis k ead Lenburc en pleisir.
Pur le doel k out de lui ad ieté un suspir
Pus ad dit si as soens  Moine uuill deuenir
E a Horn si larrai mun regne de Westir. 
E dan Horn li ad dit  N i ad rien del guerpir
Ainz le garderez bien tresqu a mun reuenir.
Des idunc en auant le uoldrai costeïr
E uos filles idonc dorrai a lur choisir
E a uostre pleisir del tut uuil obbeïr.
Si nul des uoz en taunt uers uus i ueut guenchir
Çoe sachiez malement li uodrai remerir.
Ne purra eschaper ne l estoece murir[f.80b]
U par estre detrait u par furches perir.
Mes ainz sire m estoet cest eirë acumplir
De mun heritage tut mun uoleir furnir
E Wikel[e] le felun frai deuant mei tapir
Ki le pere cestui ad fait del rei fuïr
C est la rien del munde kë ore plus desir
Ke me seië uengé del culuert a çoe tir.

Ne li remeindra rien ke li puisse tolir
Qu enuers mei est pariure li ferai tut geïr
E le cunseil de lui ferai al rei [re]lenquir
E l amur qu est entr aus ferai tute partir. 
 Sire Horn  dist li reis  bien sai certainement
Fors si cum l auez dit n irrat pas autrement
E ioe l otrei issi tut a uostre talent.
Mes quant uus reuendrez si me tenez kouent
Kar ioe crei forment bien uostre prametement
Bien sai uei e entent k en uus n ad boisement.
Pernez tut a pleisir mun or e mun argent
E le meuz eslisez de trestote ma gent
Ke uus merrez od uus pur faire uengement
E des nefs a cel port al uostre esgardement
Seient prest esturman e eskipre uaillent
Ki a uus e as uoz seruent de nagement
Tut a uostre pleisir e a comandement. [f.81a]
Quant çoe oï danz Horn mut grant merciz l en rent.
Pus s en uet a l ostel fait sun aprestement
E le ior ad asis ke frad sun mouement
A cels k iod lui irront dunë or e argent
Pur çoe uienent a lui de tutes parz iouent
E il les retint tuz e çoe corteisement
E a tuz done si qu il li sunt bien uoillent.
A l asise del ior si sunt tuit asemblez
K od lui deiuent aler e bien sunt aturnez
Mut ont bones armes bons destriers soiornez.
E quant del rei fud pris del aler li cungiez
Tost sunt as nefs uenuz e tost sunt eschipez.

Les ueilz traient amunt kar bon fud li orez
Ia ne fineront mais si seront ariuez.
Içoe fud al tierz di quant li iorz fud finez
Ke il pristrent un port qui mut lur fud eisiez
Kar de uile e de gent fud aukes esloignez.
Bois i out enuiron dedenz sunt enbuschiez
Qui trestut les courit qu il ne sunt auisez
La poüst bien dan Horn lunc tens estre muciez
Qu il n i fust par home ne oïz ne trouez.
Le matin quant fud ior s est Horn bien cunrééz
Si li fud un destrier bien corant amenez.
A ses homes ad dit  Seignurs ci m atendez[f.81b]
Tresque ioe reuienge ne se moeuë un piez.
I oeirrai sus el païs uisiter les citez
Noueles demander – si m en dirront asez –
Cum se cuntient li reis e il [e] sum barnez
De la bele Rigmel od les fresches beautez
Si uenuz est sis druz se il sunt espusez.
Quant aurai tut enquis e serai repairez
Pus si ferom que Deus nus aura destinez. 
 Sire  tuit li dient  si seit cum uus uoldrez
uostre pleisir feron ça nus auez gwiez. 
Horn prent cungié de tuz si s en uet a itaunt.
Munté iert el destrier ki mut fu tost corant
Ne portë arme od sei fors sulement un brant
E quant fud esloigné el païs la auant
En sa ueie encuntra un paumer pen[ë]ant.
Primes le salua e pus fud enquerant
De la curt e del rei u il fud lors manant
De sa fille Rigmel demanda le semblant
Si ele perneit mari cum gent erent disant.
E cil li respundi  De la uinc dreit errant

Or endreit m en turnai dreit a prime sonant.
Li reis est a Lions ki est cité uaillant
E la tendra sa cort si ad barnage grant.
La ui uendra Modin ki est rei mut preisant[f.82a]
De Fenenie est seignur iouencel auenant
E ui deit espuser Rigmel al uis riaunt.
Trestuit cil del païs en sunt lez e ioant
Cuntre lui sunt alé la u est ariuant.
Ne pus mes demorer kar ioe me sui hastant
De raler el païs la u ioe fui manant. 
Horn ad tut entendu si respondi eissin
 Bien m en auez ore dit beaus amis pelerin.
Mes quant ioe uus esgard si m aït saint Martin
Bien me semblë al uis ke seëz de bon lin
Par mi çoe qu estes si degasté e frarin
Ne semble ke seiez ne tafur ne tapin.
Pur la cote qu auez aurez blïaud purprin
L esclauine aurai [ioe] e uus cest mantel hermin
E pur [ï]ces trebuz ces chauces d osterin
Pur cest uostre burdun cest mien amorauin
Pur la paulme del col cest bon brant acerin
Pus si tendrez a Deu palmer uostre chemin
E i oeirrai a la curt pur uëeir lur couin. 
 Sire  dist li paumer  ki del ewe fist uin
Des biens que m auez fait uus en rende mercin 
A taunt s en est turné tut dreit uers le marin.
E Horn si ad turné cum dit le parchemin
Tut dreit enuers la cort od sun chapel feutrin[f.82b]
Sun trotun si forment ne s i tenist roncin.
Pres del burc s arestut suz la selue d un pin
Iloc uoldra uëeir de lur uenir la fin.

La gent le rei Modin sunt de la nef eissuz
E uont uers la cité tuz les chemins herbuz
Cuntre ciel flambeient lur espiez lur escuz.
De la u fud dan Horn les ad bien coneüz
Ne se moura d iloc tresque seient uenuz
E a ceus qu il uoldra si rendra ses saluz.
Les premiers lait passer tut koi se tint e muz
Kar coe sunt esquiërs genz enueisez e druz
E apres si uienent li iofne prim barbuz
De nouel adobez cheualiers bien uestuz
E ceus lait si passer ne lur est mot renduz.
Al derein uindrent gent bele d entrechanuz
Od ices uint Modin – ces out il atenduz –
Kar çoe iert sis cunseilz en ices s est creüz.
Od eus uient Wikele ki·s ad tuz esmeüz
Ki tiel plait ad moü dunt il iert irascuz.
Desque Horn uit ices bien s est aparceüz
Ke çoe iert reis Modins en Fenenie cremuz.
Reis Modins e Wikele [en] uienent cheualchant
Detries lor cumpaignuns grant io[i]ë uont fesant
Braz a braz a lur cols giu e ris demenant.[f.83a]
De Rigmel parloënt cum ele iert auenant –
Unc sa pier ne nasqui en cest siecle uiuant.
Horn l ad bien entendu ki coruz en ot grant
Ia lur dira un mot ki qu en seit coroçant
 Seignurs  fet il  bachelers bien semblez gent beuant
Ki a noces augez pur demener bobant
Bien iurerez Witegod quant aurez beü taunt
Ke li uins uus eschaufe e seëz si iurant.
Dorrai uus un sestier si gré m estes sauant
E si gré ne·m sauez n en aurez taunt ne quant. 

E quant Wikele l ot pur poi n en est desuant
Par maltalent qu il ot l en fu si respunant –
Mes s il le coneüst ne·l fust ia començant.
E dan Horn conut lui qu il l out nurri d enfant.
Or oëz qu il li dist si seëz escutant
 Fiz a putein maluais lecherre surparlant
Ne fust pur l amur Deu e qu estes si penant
Ia fussez si batu e nient d autre uergant
Fors de uostre burdon ke fussez ordëant.
Iames cuntre tiel gent ne fussez si gabant. 
 A la fei  çoe dit Horn  donc mar le fui portant
Dehé ait uostre col sior ne uenez auant.
Ia saurez ki ioe sui e cum ioe sui ferant. 
 Wikele  dist Modin  kar lessez cest seignur.[f.83b]
De tencer cuntre lui n i aurom ia honur
Il en aureit le meuz e nus tut le peör.
[A li piert qu il est las un lecheur]
Ki a ces noces uient pur ioer od tabur
E si est aturné de si pourë atur
Pur çoe qu il prenge mielz s il troeue doneör
Ki li dont solunc çoe ke il est ioëör.
De lunc tens n est il pas de ces dras porteör
ueez cum ad char blanche e fresche la colur –
Il purreit par beauté estre fiz d almaçor
Ne·l deureit refuser fille a enpereür.
Or me dites ami s il uus plest sanz iror
Ki estes dunt uenez u auez uus soiur. 
 Ioe·l te dirai  dist Horn  si es escoteör.
Iadis serui ici un home de ualur.
Dirai uus mun mestier ioe fui sun pescheör.

Une rei ke ioe oi – bone iert a tiel labor –
En une ewe la mis peissun prendre a un ior.
Pres sunt set anz passé ke ne fis ci retur.
Or sui ça reuenuz si·n ierc regardeör
Si ele peissuns ad pris ia mais n aura m amur
E s iencore est sanz oec dunc en ierc porteör.
Tiele uïe demein cum uus sui cunteör.
S en uolez plus oïr querez autre ditor. 
 Wikele  dit Modin  ci oëz grant folur.[f.84a]
Bien le saueie auant qu il esteit gabeör
Fous est ki pur cestui se coroce plein dor.
 Beaus amis Wikel[e] alum nostre chemin
Si cummandom a Deu cest paumer pelerin
Së il uient a la cort donum li de bon uin.
Ne piert pas ke il seit de lignage frarin
Malement li auient qu il uet si en tapin
Ia mar me crerez mais s il n est ned de bon lin.
Il ad le cors taunt gent e le uis taunt rosin
Il n est pas lungement alé en tiel traïn. 
 Ne me chaut  dist Wikel[e]  felun est e mastin.
Alum dreit cest sentier al mustier saint Maurin
La est l acreuesquie u sumes tuit aclin
E li arceuesquë est prodoem danz Taurin.
La nus atent li reis e od lui si ueisin
La serrez espused cum cummaundent deuin
Ki la lei Deu ont fait escrire en parchemin. 
 A la fei  dist Modin  dunc le faimes issin. 
Or est Horn sul remis suz la selue del pin.
Si s est lors deguisez suz sun chapel feutrin
Sa ueie ad aquillie par deiuste le rin
Ki uient de la cité dunt li ruit sunt bien fin.

Il portout en sa main sun bon burdun fraisnin
Pur sei plus deguiser teneit le chief enclin.[f.84b]
Si de rien li forfunt escuier u meschin
Tost lur paiëreit tiel qu il les meteit souin.
Tant ad erré dan Horn qu a la porte est uenu
Mes ne·l lessent entrer kar n i fud coneü.
Çoe si est une rien dunt il fud cummeüz
E dunt li portiers ot trestut el ke saluz
Kar dan Horn s aprosma cum hom k ert irascuz
Sus le prist bien en haut par les cheueus menuz
E a sei le sacha cum cil k iert de uertuz.
Il l enpeinst e retraist ke treis cops out feruz
S il referist le quart a tuz dis fust perduz.
Suz le punt le ietad enz es parfunz paluz
Pus entra a bandun si s est [si] absconduz
Enz en la grant presse qu il n est aparceüz.
Unkes pus icel ior n en fud nul plai tenuz
Fors itaunt qu al porter sunt si ami coruz
Pur lui traire del tai qu il n i fust enuoluz.
Asez fud demandé ki c eiert qu est deuenuz.
Mes ne·l ont coneü pur çoe se sunt teüz.
Quant la messe ont oïe al muster principal
E li seruises fait e haut e festiual
Cum tut dreit d espuser cele fille real
A la cort sunt uenu cil baron natural.
Al manger sunt asiz seruent cil seneschal[f.85a]
D esquiëles d argent nun en autre metal.
Buteilliers ont hanaps e d[e] or e d orkal
Ki mut sunt bien ourez de pierre[s] e d easmal

Il portent les pimenz les uins clers cum cristal.
Li seruises est granz bien semble enperïal
Onc hom ne uit plus bel auant a nul iornal.
Li aumoniers lo rei aueit pris cummunal
Des poures al manger autrement fust mal.
Horn i fut pris od eus mes n i out paringal.
Dedesuz sun chapel sun uis tint cuntreual
Qu il ne fust coneü de home del ostal.
Dreit al chief dë un banc si ot pris sun estal
Par mi tut lur buter onc ne lor uout faire al.
De cel liu u il sist pot il bien esgarder
Tut lur cuntenement ke il funt al manger
Cum seruent seneschal de seruise plener
E cum uins e clarez portent cil buteiller
Ki·s funt de totes parz enuoisier e iuer
Fors la bele Rigmel ki mut par pout penser
Que nuls par nul dedut ne la pot cunforter.
Asez li feseit l en harper e uiëler
Mes n i poeit sis quoers en nul sen deliter
Tant li pesout de Horn qu el li deueit trichier
Mes ele n en poeit mes e meins fist a blasmer[f.85b]
Force feseit li reis par maluais cunseiller.
Quant asez ont mangié les tables funt oster
E si ont cil laué qui se uoelent lauer.
Or si uoldront manger seriant e escuier
Mes le reis entretant deit seruise trouer
Si cum costume esteit pur le uin aporter
Ke firent si anceisor çoe ne ueut deueër
Ainz comande a Rigmel kë ele i deint aler.
E la bele ne pout sun comant trespasser.

Costume iert a idonc en icele cuntréé
Ke quant aueneit si ke dame iert espuséé
Si ele pucele fust k el ne fust essaiéé
Ke del beiure seruist tut itaunt de fiéé
Cum li seneschal mangast od cel autre mesnéé.
E quant oüst çoe fait apres sa reposéé
Armes deueit porter cil a qui fust donéé
Par defors la cité u en champ u en préé.
E quant çoe costume iert Rigmel pas ne·l deuéé
Ainz est de meintenant en ses chambres entréé
E s est mut noblement ilokes aturnéé
E pus tost s en reuient en la sale pauéé.
Trente puceles ot od lui en la rengéé
N i ot cele ne fust tote desafubléé
Filles sunt a barons chescune iert enseignéé.[f.86a]
En la buteillerie est Rigmel pus entréé
Un corn prist de bugle dunt la liste iert gemméé
Ki entur la buche demi pié esteit léé
Si iert d or affrican merueilles bien ouréé.
De piment l ad empli – beiure est ki bien agréé –
A sun dru le porta cum iert la costuméé
Les autres ensement od uessele doréé
Serueient tut entur la sale encortinéé.
Quatre turs ont ia fait ke n i funt arestéé
Si que uint al quint ke Horn l ad uers li sachéé
Al trespas qu ele fist par la maunce orfreséé
Pus li ad en riant tiel parole mustréé
 Bele mar uus fist Deus de [si] fines beautez
Quant lui ne nul des soens un point ne[n] honurez.
Tute ior deuant nus a ces riches alez

E a nus sulement nule chose n offrez
Si m aït ki uus fist mut grant tort en auez.
Les biens k en uus ad fait mal les ad enpleiez
Quant pur li as soens [ci] si le guerredonez.
uostre los encreistreit si uus nus seruisez
Treis itaunt qu il ne fra des bien aparaillez
Kar cil ki uus furma aime les pouertez
Pur poures uint al mund e poure i fu asez.
Pur çoe laissez or mais [seruir] ces hauz barnez[f.86b]
Kar çoe dient letrez Deu n aime richetez
Ainz sereit un chamail en l oil d agoille entrez
Ke n estreit riches hom la sus el ciel leuez
Kar maint pur lur aueir ont Deu tut obliëz.
Pur çoe seruez a ces ki mal sunt cunreëz.
Guerredon uus rendra ki tut uus ad donez. 
 Amis  çoe dit Rigmel  gentement sermonez
Ne direit mieuz sermun euesque ne abbez.
Or le frai dunc issi cum uus me somonez. 
Dunc returna si prist un uessel k iert dorez
De l oeure Salomun ki iert d antiquitez –
Hanap aueit esté grant tens a ses auoez.
Quant l ot empli de uin si li fud aportez
E il le mist auant ne fud par lui gustez.
Si el s e[n] merueilla ne uus esmerueille[z].
Ele prist le hanap si·l ralad raporter
Mes il onc n en gusta ne ne·l deigna bailler.
Forment s en merueille si ne sout ke penser
Mut ententiuement le cummence auiser.
El uit la char blanche e le uisage cler
Bien parut qu il nen ot lung tens esté paumer
Ne qu il hom ne semblot ki menast tiel mester
Mes ne·l osad del tut cum ele asma noter.

Ne purquant si li dit  Or me dites bea[u] chier[f.87a]
Quant beiure ne uolez ke deit le demander
Dous feiz l ai aporté n en uousistes guster
Al semblant que ioe uei le corage auez fier. 
Dunc respundi si Horn – ne se pout plus celer –
 Bele sacez de fi ioe fui ia costumier
Ke plus riches uesseaus me seut hom aporter.
Mes corn apelent horn li engleis latimier
Si uus pur sue amur ki si se fait nomer
Icel corn plein de uin me uollez bailler
Ke uus ui des orainz a uostre ami doner
D icel beiurë od uus si serai meiteier
Mes bien sai ke celi poëz or poi amer
Pur qui io·l uus demand pur çoe·l larrez ester. 
E quant Rigmel l oït mal se tint de pasmer
Taunt li tocha el quoer k out dit le reprouier.
Tiel doel out en sun quoer pur poi ke ne pasma.
Quant reuint s arestut e si se purpensa.
Ke il fust messager de part Horn çoe quida
Ke il meismes le fust entercier ne l osa
Ne qu il fust taunt poure en sun quoer n espera
Ne purquant al semblant grant piece l auisa
E quant l ot esgardé pur s amur suspira
Mes n osad demustrer çoe k en pensé en ad
Ainz alad pur le corn plein de uin l aportad.[f.87b]
Quant el uint deuant lui en la main li bailla
E il prist sun anel suëf enz le ieta
Memes cel ke Rigmel al partir li bailla
Pus si but la meitié e uers lui se turna
Roua li ke·l beüst cum el li couenança
Pur amur iceli ke des orainz noma

Or uerreit si fust ueirs qu ele iadis l ama.
El le prist si en but e le corn enclina
E l anel od le uin a sa buche hurta
E quant el le senti si s en espoënta.
El l ad pris si·l conut taunt tost cum l esgarda –
Bien conut que c eiert cil que dan Horn enporta
Quant il prist le cungié e de lui s en ala.
El li dit  Beaus amis un anel ai troué
En cest corn mes ne sai ki çaenz l ad posé.
Si uostre est si·l pernez si l aiez de bon gré
Kar ioe del retenir n ai nule uolenté.
Mestier uus poet aueir si cumme m ad semblé.
Beneit seit oi icil a kil io l oi doné.
Si rien sauez de lui ne me seit or celé
Si il uit u est mort nomez me le regné
Io·l quer[r]ai u murrai ia n en iert trestorné.
Ia pur lui ne·l larrai ki m ad ui espusé.
E si uus estes Horn si me seit demustré[f.88a]
E si mais uus celez si ferez grant pechié. 
 Bele  çoe li dist Horn  ne sai u cil fud ned
Dunt uus parlez uers mei e m auez demandé.
Rien n oï mes de lui ne de sun parenté
Mes cel anel fud mien – ne poet estre celé –
Taunt l amai cum oi chier ki mei l out cummandé
Or est tut tresalé entre nus l amisté.
Pur [i]çoe ke l aiez iert bien guerredoné
Li seruirs qu auez fait del bon uin estoré.
D autres aneaus aurai quant deu uoldra plenté.
 Ioe fui ia ualleton nurri en cest païs
Par mun seruise grant un ostur i cunquis.
Ainz ke l oi afaitié enz en mue le mis
Pres ad ia de set anz bien poet estre sursis.
Or le uienc reueeir quels il seit de quel pris
S il ueut estre maniers u ueut estre iolifs

E s il est si entier cum il fud a ces dis
Quant ioe turnai de ci dunc iert mien çoe pleuis
Od mei l enporterai de ci qu a mes amis.
E s il est depecié u en coë malmis
Ke penne ait bruséé dunt rien li seit de pis
Ia mes pus nen iert miens si m aït saint Denis. 
Quant Rigmel l ad oï si ad ieté un ris.
Dunc dit mut bonement  Del mal k oi or garis.[f.88b]
Amis Horn c estes uus bien conois uostre uis.
Si m aït li haut rei ki meint en paraïs
E le mund ad furmé dunt il est poëstis
Li ostur dont parlez ia mar sééz pensis
Par tut est bien gardé si cum ioe uus pramis.
 Amis Horn par mun chief çoe estes ueirement.
Si m aït li haut reis ki fist le firmament
U m en irai od uus bien sacez ueirement
U enut m ocirai si murrai a turment
Autre n aura de mei nul esioïssement.
Or iert cum uus plara a uus del tut me rent. 
Or ne poet faire Horn mes nul atargement
Qu il ne conoisse ueir qu il le seit ueirement
Mes encor en frad ainz un fier essaiëment.
Or ad parlé a li tut issi faitement
 Çoe est ueir ioe sui Horn – n en frai nul ceilement –
Ki mamastes iadis en mun premier iouent
Mes ioe ai cunuersé entre mut male gent
Ki mut poi m unt doné n ai cunquesté néént.
Or me sui ça uenu cum tafur pourement
Ne uus sai u mener ioe n ai or ne argent
Ne n ai en tut le siecle un point de chasement.
Pur quei me siwrez dunc itiel mesel dolent –
E uus auez un rei od mut grant tenement.[f.89a]
A celi uus tenez si l amez fermement
Bien uus poet gouerner e çoe mut richement
E ioe sui soffraitus n ai fors çoe qu al col me pent
Ne uus ai dont courir neïs un garnement.
Ki suëf est nurri poet soffrir malement
Issi grant pouerte cum ioe chaitif atent.
 Par Deu chiers amis duz poi sauez mun talent.
Itiel cum uus soffrez sofferrai bonement
U ia mais ne uerrai nul autre aiornement.
Il n ad si riche rei de ci k en orient
Pur qui uus guerpissë od tiel aturnement. 
Or siet Horn bien de fi e tut certainement
Ke Rigmel est leal e ke rien ne li ment
E qu ad enterin quoer e tut sanz fausement.
 Bele  çoe li dist Horn  or laissum le parler
uééz la Wikele ne fin[e] d aguaiter
Des pieç ad nus ad ueu bien ici cunseiller.
Il nus ad mut noté kar il est pautonier
Bien quide ke de Horn seië un messager
Or irrad ia al rei e pur nus encuser.
Bien tost prendre me frad se ci me poet truuer
Mes a Deu uus comand n i pus plus arester
En l ester perdrïez prou aurez en l aler
Kar ioe ai treis cent nefs la aual a la mer[f.89b]
U enz uindrent od mei meint hardi cheualer.
Çoe ke uinc pourement fis pur uus essaier.
Or uus troef a lëale Deus en pusse loer
Si uus di ueirement ke ne uus uuil lesser.
Mes dites a Modin qu il aut la bohorder
Si cum li aunceisor furent ia costumier
Si uendrai si ioe pus al deduit pur eider
E si ioe la uus trof bien uus quid deraisnier
E tost le comparreit tiel en purreit grocier.
Or le faites issi ia purrai trop targier. 
 Sire a uostre pleisir Deu uus dont espleiter 
De la presse se mist Horn li proz aïtant.
Pur çoe que pareit poure n est nul aparceuant
Richë hom ne tient pla[i] quant ueit poure passant
Pur çoe n est plai tenu quel part uait tant ne quant.
Mes quant ist de la cort si s en turnë errant –
Ne s i tenist roncin ne somer en corant.
A ses nefs est uenu tut halegre e ioaunt
E as soens ad cunté cum li fud pus estant
E qu asez ad parlé od Rigmel la uaillant
Par çoe que il changa ses dras si al penant.
Sachiez bien ke li soen sunt ioius e gabant
E si dient entr eus  Ne fud mes si uaillant.
U sereit il troué ki çoe fust cummençant [f.90a]
 Seignors  çoe lur dit Horn  or me seëz aidant
Kar il nus auendra un auendra un auenture grant
Ke cil de la cité istront fors buhurdaunt
U es champs u es prez erent armes portant.
La si uendra Rigmel m amie al beau semblant.
Dunc sui mat e coard si ne[s] sui chalengant.
Pur çoe uoil ke seüm garni e cumbatant
Ke nus pussum od eus la cité estre entraunt. 
 Par Deu  çoe dient tuit  cist fet est bien seaunt.
Fel i seit e coard ki espairne sun brant
N en chauf n en cheuelu ke bien ne seit ferant 
Des idonc ki ainz pot se uet apareillant.
Entritant ke dan Horn fud as nefs repairez
E il out del bosoing sa gent amonestez
Fud Modin de Rigmel issi aresunez
 Sirë ore ai serui dreiz est que uus augez
– Cum fud des aunceisors meint ior acostumez –
La defors la cité armes i porterez
Si uerrai del [de]duit cum serrez alosez. 
 Par ma fei  dist Modin  çoe ne uus iert ueëz. 
 Alez  fait il  seignurs si uus apareillez
E trestuz mes aturns çaenz si m enuééz.
Ioe istrai la defors bele uus me siurez
Kar ioe uuil ke de uus seië d armes loez. [f.90b]
 Sire  çoe dit Rigmel  si iert cum cummaundez.
Ioe irrai bonement ueëir mes amistez. 
Pur autre le diseit qu ele amot plus asez.
Tresqu en la chambre uint Haderos fud mandez.
Quant il uint tresqu a li dit li fud e mustrez
 Beaus amis Haderof od mei uus en irrez
La defors la cité oue uus me merrez.
Tiel uus i mustrerai dunt mut uus ioïrez
Pus ke Horn s en alad ne fustes mes si lez.
Tiel i purrez ueëir ke autaunt amerez
Cum uus amastes Horn quant fustes deseurez. 
 Bele  dit Haderof  que deit que me gabez
Çoe n est home del mund ki encore seit nez
Si ne fust meisme Horn e il fust ia trouez.
 Bele Rigmel pur Deu u est la leauté
Ke ioe quidoe en uus mut est tost oblié
Horn li proz pur autre ki ne uaut la meité.
Mez amez le procein – del lointein est alé –
Ke ne faites celui ki taunt uus ad amé
Ke taunt fud atendu trop lung uus ad semblé.
Feme ne crerai mes en trestut mun ééd
Fous est ki nule creit taunt souent est proué.
Ki quidast çoe de uus ia sui ioe pres desué.
Ki ioe taunt puisse amer u sereit il troué[f.91a]
Çoe n estreit pas Modins pur doner sun regné.
Ia de rien ne l amerai par mei n iert esgardé
De ci qu eoië de Horn u il seit l alosé
Ne par mei n iert destrier de ci la cheuauché
Ne nul bel cheual n ai nul ne me fu doné
Pus ke mis sire Horn out le païs uoidié. 
 Or dirrez  dist Rigmel  tut uostre uolenté
Quant que onc uus plarra mes n iert pas uerité.
Issi m aït li reis ki siet en maësté
Ki ciel e terre e mer ad en sa poësté
K eonkes home n amai fors sul Horn l onuré.
Or ne·l celerai mes. Sacez en leauté
Ioe ai parlé a Horn ui cest ior a plenté
Si uenez al deduit il uus iert ia mustré. 
 Reis perre Iesu Crist est ueir ke oï ai
Pur Deu bele Rigmel a grant tort uus blasmai.
Si uus ueir me dites a uus m acorderai
E le bel e le bon Blanchart cheuaucherai
Ke me donad dan Horn encore gardé l ai
E pur l amur de lui le gard e garderai.
uus le nurristes ia bele tresbien le sai
Si·l donastes Herland bien sauom pur quel plai.
Or ne uus pus faillir si·l faz si serad lai.
Sur li uouldrai munter si uus adestrerai[f.91b]
Çoe ke m auez pramis si deu plest i uerrai.
Si uei qu il eit busoig oue lui i serrai
E pur la sue amur cheualier i ferrai
S il li est enemi tost le corocerai.
E ke seient od lui tuz les noz somundrai
E tuz prest e garniz d armes les eiserai
Fors a Wikel[e] le fel tut sul le celerai
Kar tut basti cest pled si pus io·l uengerai
Ke le chief del culuert od mun brant trencherai. 
 uenez tost  dist Rigmel ia le uus mustrerai. 
Entretaunt ke Rigmel s est fet[ë] acesmer
E sur sun palefrei l orent fait[e] munter
Est uenu Haderof cheuauchant sun destrier
Ki le peil aueit blanc cumme neif sur grauier.
Mut iert bien acesmé e de fer e d acier.
Fors sis sires dan Horn n i ot tiel cheualier
Bien semble bon uassal pur sun seignur aider
E en qui se poüst bien en bosoing fier.
Wikel  iert ainz uenu si la uout adestrier
Quant le uit Haderof pur poi ne dut desuer.
Pus li dit  Mal glotun ia la larrez ester.
N auez pas deserui ke la deiiez mener.
Si tost ne la lessez si m aït saint Richier
D icest brand que ai ceint uus frai le chief uoler.[f.92a]
Unc n amai a nul foer felun ne losenger
Pur çoe que sai ke l estes si ne uus pus amer. 
E quant Wikel l oït n i osad arester
Ainz fuï cum cheuroel quant ad ueü l archier.
Donc la prist Haderof par la resne d or mier
Al deduit la mena pur le geu esgarder.
Mes ele uint el uëeir ke mut aueit plus chier.
De ices sauez bien cum se sunt cuntenuz
Or si orez de Horn cum li est auenuz.
Il iert ia de ses nefs mut uassalment eissuz
Si ueneit cheualchant od uint milë escuz –
N i out un cheualier ke ne fust coneüz –
Si cheualchent destriers sanz comë e krenuz
Il ont ceint les durs branz e espiez esmoluz
Haubers [ont] blancs e forz e bons heames aguz.
Süef uont cheuauchant suz ces arbres foilluz
Koiëment se tienent ke ne seient ueüz.
De la cité mut pres tut le bois sunt uenuz.
A l issuë d un bruil la se sunt arestuz
Si ke nuls d aus n i fu ne konu n aparceuz.
Horn lor ad cummandé ke nul ne seit meüz
De si ke sun demeine corn lur seit bien coneuz
S il les ueïssent tuz tost serreient enbatuz
En la cité tut dreit si serreiënt toluz[f.92b]
Sun afaire serreit par itaunt deperduz.
Quant çoe out comandé od sul dis est eissuz
uers le turnei s en uet galopant les herbuz
Mut i uont fierement cumme gent irascuz.
Chascun choisi le soen apres se sunt feruz
Qu a cel cop premerein en ont dis abatuz.
Li uns d els fud Modin ke Horn ot cunseüz
Ke sis heaumes lusanz soillé fud del paluz.
Le cop ke Horn feri ad Rigmel bien uëu
Pus dit a Haderof  Çoe est Horn li mien dru.
Or li alez aider si uolez [sun] salu
Kar ueez cum grant gent sunt encuntre li uenu
Ia rescorrunt Modun ke il ad abatu.
Alez si·l socorez mustrez uostre uertu.
Las trop ad poi gent trop iert tart socuru. 
A taunt sonad sun corn li ber Horn li cremuz
Ki des soens fud malt tost e oïd e conuz
Lors saillent cheualier guerpissent le foillu.
Quant cil de la cité se sunt aparceü
Or saciez bien de fi nen iert mie atendu
Kar mut crement l aguait ki del bois est eissu.
Haderof od les soens en aïe lur fud
Bien i ad conu Horn al gripun del escu
Pur çoe uint tost a lui si li rendi salu.
E cil de la cité se sunt enz enbatu[f.93a]
E dan Modin le rei ont lessé retenu
Ne crei ke seit hui mais par eus bien socoru.
Mes ainz k eil entrassent perdi meint sun escu
Ki li fud leidement cum en fuiant tolu.
Icil ki pout s en fuit mes Rigmel ne fuit mie
Haderof uint a lui ki mut tost l ad saisie
E a Horn la liura kar ele esteit s amie
E dan Horn la reçut e forment l ad ioïe.
Pus si ont pris Modin ki reis est de Fenie
E il l ad cummandé a tel ki bien le guie.
Pus si uait cheuauchant a la cité antiue
Si la uet asëeir od bele gent garnie
Ia n en turnera mais – çoe ad sa fei pleuie –
Tresque prise l aura e qu il l eit en baillie.
Cent mil homes ad bien od lui en cumpaignie
Qu apres lui sunt uenuz de gent fiere e hardie.
Bien se deit esmaier ki ueit tiel baronie
E uers eus seit forfait d aucune felunie.
Mes pus ke reis Hunlaf la nouele ad oïe
Ke çoe iert sire Horn a ki tensa sa uie
Dunc sout bien qu il ot fait d[e] içoe grant folie
Ke de lui e Rigmel fist unkes departie
S il fere le poeit or en feist repentie
Mes ne crerra nuli ki uers li ait enuie.
Mes Horn ad deuers sei sa fillë eschiwie
E le rei dan Modin ad en s auouërie –
Si uers lui tient estrif si iert grant lecherie
Le plus bel ad uers sei e la terre seisie
E si ad le dreit eir u il tresbien se fie.
Un euesque ad pur çoe e un abbé mandé
Ki erent meintenant a dan Horn enueié
Ainz qu il ait sun païs ne malmis ne gasté
Qu il s acord oue lui e entre en la cité
Kar il ensiwra mes tute sa uolenté
Mes qu icel maltalent li seit tut pardoné
Qu il par encusement fud de lui esloigné.
Or si prenge Rigmel si seit son auoé
N ierent mes departi en trestut lor ééd.
Entre lui e Modin ad trop pres parenté
Il les ferad partir meintenant iert iuré.
Pus face de Modin ke lui uendra a gré
Si cum de sun parent qu il n i seit malmené
Ainz seit sis liges hom e sis feeilz iuré.
Ia nen iert räançon autre par lui nomé.
uont s en li messager cum uus ai acunté
E il l unt dit a Horn e il l ad tut graé.
Tut ad granté dan Horn si cum nus le cuntum
E bien sunt acordé entre lui e Modun.
La cité sunt entré dan Horn e tut li sun[f.94a]
Mut sunt bien receü de Hunlaf le baron.
Danz Herland fud mandé a cel asembleison
E sun mester receut si l ot tut a bandun.
Unc del soen n i perdi uaillant un esperon
Que il poüst mustrer dont oüst perdeisun
Tut li rendi Hunlaf par sa guarantisun.
E dan Wikel  en out en apres guerredun
Ki bien le dut aueir cum traïtre felun.
Pus si uont al muster pur prendre beneiçon
De Rigmel espuser od la gente façon
Kar de Modun fud fait e de lui parteisun.
Quant li seruises fud tut feni par raisun
La uint Wikel[e] li fel enbronc en chaperon
Unc mot n en sout dan Horn si·l seisist al talun
E deuant les barons li fist tiel oreisun
Qu il ait merci de lui s il uers lui fud bricon
E si mais li forfait si·n prenge uengeisun
Issi cum il deura de traïtor felun.
Pur le preier de tuz danz Horn li fet pardon
Par itiel couenant cum fist deuisiön.
Pus en sunt tuit alé a la real mesun
Seneschaus on[t] truué ki·n funt receueison.
Li plus poure ad uestu uair u gris peliçon
U bliaut de samit u de bon ciclatun[f.94b]
Estreit lacié a laz dunt d or sunt li butun.
Cil baron natural asis sunt al manger
Li seruise fud grant si seruent riche per
Par trestut oëlment sunt li mes tut plenier
Par tut metent bons uins cil noble buteiller
Ki sunt e clers e forz ki·s ad fait enueisier.
Grant ioië meine Horn uers sa bele muillier
Autretel fait Rigmel od le uisage cler
E li reis dan Hunlaf mut se poet leëscier
Quant il taunt bien ad fait sa fille mariër.
Quant asez ont mangé ces tables funt oster
Lors se lieue en estant Horn li pruz e li bier
Od sa main fist escut kar od eus ueut parler.
Il se tindrent [tut] koi n i osent mot suner
Kar il le dotent tuit taunt le sieuent a fier
Quant il est corocié nul ne l ose aprimer
E quant il s esioïst chescun i poet ioer.
Ia orrez que il dist si·l uolez escoter
Des ore orrez mut bien ke trop fait a preisier
Cum dan Horn ueut aller pur sun pere uenger.
Or ad si cummencié sun quoer uudra mustrer
 Sire rei dan Hunlaf al prim cummencement
Del seignur souerain aiez merciëment
Des biens que m auez fait e del norrissement
