
                  
            Ce fu ou tans d  esté si comme ou mois de mai K  en maint lieu
            resplendissent cler dou soleil li rai Et que arbre florissent et pre
            sont uert et gai Lors m  est pris uolentés que tous iours
            maintenrai - De cele uolenté ia ne me partirai Se Dieu plaist et
            ses sains tant com ie uiuerai - Ce est que des preudomes uolentiers
            parlerai  Se d  aus sai aucun bien ie le recorderai Se de nului
            sai mal trestout quoi m  en tairai Ainsi le doit on faire et ainsi
            le ferai. Tout droit en cel termine dont ie parlé uous ai A Saint
            Denis en France la droite uoie alai. A un moine courtois sagement m 
            acointai Dans Nicholas ot non car ie li demandai D  estoires
            ancïennes enquis et encerchai. De la geste Aymeri quis tant et
            reuerchai Que ie la uraie estoire auoec moi enportai Hors d  un
            moult tres biau liure la matere en puisai Mainte autre grant
            estoire auoec i esgardai Mais pour la plus certaine a cesti m 
            apoiai. Pour ce qu  est mal rimee la rime amenderai Si a droit que
            l  estoire de riens ne fausserai Mençonge ne oiseuse ia n  i
            aiousterai Mais parmi la matere droite uoie en irai. Ie ne uous
            dirai mie dou songe Erminolai Ne conment Crucados ala au uirelai
            Quant il trouua les fees en la forest dou glai Ains dirai uraie
            estoire dont ia ne mentirai D  entrer en ma matere plus ne me
            targerai. Aymeris et Guillaumes et Bueues au cuer urai
          
            Estoient a Nerbonne hui mais nul mal n  arai Quant ie si faite gent
            ci endroit nonmé ai  Preu furent et preudome. Bien auez oÿ dire
            gent letree et gent laye Que mal est apensés qui son sens trop
            delaie Sages est qui son sens en aucun bien assaie Qui ainsi ne le
            fait de son sens fait essaie. Pour ce m  est pris talens k  a uérité
            me traie Que des hoirs Ermengart l  estoire uous retraie Conment
            que ie la rime fortement enpris aie La uérité dirai de ce pas ne
            m  esmaie. Dame fu bele et sage plaisans et simple et gaie A son
            tans ne fu mieudre blonde brune ne baie Ie n  ier ia en cel
            point pour mesaise que i  aie Se de li oi parler que mes cuers ne
            s  apaie. De li uint la lignie qui fu et fine et uraie Qui sor gent
            sarrazine paiierent si grief paie K  adés les guerroiierent sans
            pitié sans manaie Souuent les enchaucierent par bos par mainte
            haie S  en orent sor les cors maint coup et mainte plaie. Plus
            loiaus gens ne fu tant com li solaus raie Ne de plus grant
            uaillance. En esté quant li iour sont bel et lonc et cler Que la
            rose est florie et bele a esgarder Tout droit a ce termine que m 
            oez deuiser Fu li quens Aymeris a Nerbonne sor mer. A une
            Pentecouste i ot fait assambler Dames et cheualiers kanc  on en pot
            trouuer
          
            Car andeus ses neueus i ueult armes donner Gerant et Guielin qui
            moult font a loer. Pour lor amour en fist cent autres adouber Maint
            haut baron i ot que ie ne sai nonmer Mais tout ne uous uueil pas
            orendroit recorder. Gerart et Guielin fist li quens apeler La nuit
            orent ueillié au moustier saint Omer. Renaut de Montarmer et Nauari
            le ber Et maint autre grant prince furent a l  adestrer Guillaumes
            Fierebrache ne s  i uolt arrester A ses neueus ala les esperons
            fremer Ains n  i laissa nului fors que lui adeser Et Aymeris li
            quens çainst chascun le bran cler La colee leur donne auant les
            fait aler Bel et plaisant estoient andui li bacheler. Ermengars la
            contesse ua chascun saluer Encontre aus s  est drecie si les keurt
            acoler Moult doucement les baise de fin cuer sans amer.  Tres douz
            enfant fait ele pensés dou bien ouurer Or soiez si preudome que
            Dieus uous uueille amer uous estes dou lignage qui ne doit pas
            fausser.  -  Dame ce dist Gerars Dieus nous doinst si errer Que
            nos uies puissons en son seruice user De ce nous uueille Dieus et
            sa mere escouter  Les tables furent mises s  assisent au souper
            Des mes ne des uiandes ne uous uueil aconter. Quant il orent mengié
            quintaine font fermer Dame Ermengars i fait un paueillon porter Ou
            les dames iront seoir et deporter. De la uile s  en issent li
            demaine et li per Sor les destriers corans s  en uont sans arrester
            Enmi la praerie. De la uile s  en issent ensamble li dui frere Et la
            bachelerie haut chantant a uois clere Nul d  aus pour lonc aage ne
            couuint barbe rere.
          
            Ermengars sist ou tre qui fu fais a Brangere Une cité qui siet
            deseur l  aigue de Sere Nul plus biau tre ne uit ne rois ne
            emperere La se sist la contesse qui n  ot pensee auere Plus ert
            plaine de grace que ne soit la panthere Que les bestes poursiuent
            pour sa douce matere. Quant ele uoit Guillaume et Bueuon et lor
            pere N  est ioie terrïenne k  a la soie compere   Ha sire Dieus
            fait ele qui fustes presentere De uostre cors pour nous moult fus
            larges donnere Quant pour nous receüstes la mort douce et amere.
            Sire moult uous deuroie amer se ie sage ere Quant a conte sui
            fenme et a ces enfans mere Or en soiez douz sire s  il uous
            plaist gouuernere Com de la uostre gent en soiez uous gardere Par
            uo douce poissance.  De Nerbonne s  en issent li cheualier a plain
            En une praerie seur la riuiere au plain Chascuns des cheualiers
            tint sa lance en sa main. Gerars et Guielins ne sont pas daerrain
            Chascuns ot bon destrier fort et isnel et sain. Gerars de
            Conmarchis prist Guion par le frain   Frere ce dist Gerars el
            cuer me dueil et plain Que sor paiens ne sont nostre coup premerain
            La porriens nous sauoir se nous sonmes dou grain De la geste Aymeri
            le cheualier certain.  -  Frere ce a dit Guis par le cors saint
            Germain Neueu sonmes Guillaume c  on tient au souuerain De tres
            haute prouece que cheualier mondain Tant nous deuons nous mieus
            garder d  estre uilain. Sachiez k  en la quintaine moult mieus a
            ferir ain Que on peüst de nous dire mauuais reclain N  a orgueil l 
            atornassent nostre gent citeain. S  or eüssons Bertran no bon
            cousin germain
          
            Qui de cheualerie tient prouece a hautain - Quant il fiert de l 
            espee si coup ne sont pas uain - Tel conseil nous donroit ains
            ennuit que demain K  a la gent sarrazine seriiens tost prochain.
            Cil sires le garisse qui d  Adam fist Euain Car plains est de
            prouece. Es pres deuant Nerbonne sont Franc a la quintaine. En la
            cité n  ot dame ne fille a chastelaine Qui ne s  en isse fors cler
            chantant com seraine Richement sont uestues de cendaus tains en
            graine Et de tres nobles dras fais de delie laine Mainte en i ot
            plus bele c  onques ne fu Elaine. Ermengars de Pauie parmi les pres
            les maine N  i a cele ne chant a clere uois hautaine. La quintaine
            ert fermee en une uerde auaine. En la quintaine fierent no cheualier
            demaine Li costé des cheuaus samblent sainnié de uaine Moult
            festient de cuer chascuns biau se demaine. D  autre chose a parler
            l  estoire me ramaine. Ez uous un cheualier de l  esploitier se
            paine Et fu naurés ou cors si que moult forment saine Ses cheuaus
            ert naurés d  un espiel parmi l  aine. Cis lour dira nouueles de la
            geste grifaine Des felons Sarrazins cui Dieus doinst male
            estraine Ia ont passé Gascoigne pres a d  une semaine. Dieus
            garisse Aimeri - qui fist la karantaine Ses pechiez pardonna Marie
            Magdelaine Et gari saint Ionas el uentre a la balaine - Car se paien
            le tienent mais n  istra de chaaine En trestoute sa uie.
          
            Seur la riuiere d  Aude en un herbu sablon Auoit tendu un tre de
            si noble façon Que ne ui nul si bel des le tans Salemon. Leens ot
            mainte dame de gente afaitison uiieles harpes gigues i erent en
            saison Moult demainent grant ioie sans noise et sans tençon. Gerars
            de Conmarchis en apela Guion Et Ioffroi l  Angeuin et Hunaut le
            Breton Et Nauari le conte et son frere Sanson.  Seignor ce dist
            Gerars par le cors saint Symon Un cheualier ui ore sa main a son
            menton S  auoit parmi le cors d  une lance un tronçon Aymeri
            demandoit cele part nous traion Ie croi qu  il set nouueles de la
            geste Noiron.  Cele part sont alé sans point d  arrestison Le
            cheualier trouuerent si com en pasmoison Aymeris l  esuentoit au
            pan dou siglaton Et Guillaumes d  Orenge l  essue a son giron. Quant
            il uint de pasmer si a dit sa raison Entour lui regarda maint
            prince et maint baron Il lor en a iuré le cors saint Lazaron Que l 
            amustans de Cordres uient a grant legïon Et sont en sa conpaigne
            Persant et Esclauon ~ Lor cheual sont corant isnel conme faucon. A
            aus me combati si ne me fu pas bon Cent cheualiers m  i ont mis a
            destrucïon Et moi nauré ou cors s  en ai au cuer friçon. L 
            amustans iure bien Teruagan et Mahon Qu  il rauera Nerbonne car ce
            fu son taion Coronner se fera ce dist a Monloon.  Quant l 
            entent Aymeris si hauça le menton De maltalent et d  ire a froncié
            le grenon.  Amis dist Aymeris ce seroit mesprison Ains en seront
            percié maint escu a lion Et mainte pesant targe et percié maint
            blazon
          
            Et en aura on taint maint uermeil siglaton. S  en erent derrompu
            maint hauberc fremillon Mainte entraille coupee maint foie et
            maint pomon K  il ait ia de Nerbonne nis la pieur maison Se Dieus
            sauue mon cors et Guillaume et Bueuon. De Nerbonne me fist Karles li
            bons rois don Qui fu hardis et preus et loiaus com preudon Et Dieus
            par sa pitié face s  ame pardon Car ie tenrai Nerbonne par Dieu et
            par son non Tant que i  aurai la uie.  Quant ces nouueles oënt
            nostre gens de Nerbonne As armes keurent tost chascuns por sa
            personne Pour chascun faire armer la grans bancloke sonne N  i a
            celui qui n  ait le hauberc souz la gonne Escu ou targe au col et
            glaiue forte et bonne. Moult tres forment se hastent car passee
            estoit nonne Si tost arrier retornent que souz aus terre tonne.
            Gerars sist sor Ferrant qui uint de Terrasconne Et Guis sist sor
            Morel n  ot tel iusqu  a Baionne Des esperons trenchans chascuns
            au cheual donne. Guillaumes les choisi tantost les araisonne   Mi
            neueu fait li quens ne passés mie bonne Or n  i ait si hardi qui
            hui mais esperonne Dusqu  a tant que uerrons l  amustant d 
            Aualonne Qui tient toute la terre iusk  au port de Marsonne Iuré a
            que de France conquerra la coronne Pensez qu  il soit pariures  
          
            Aymeris de Nerbonne ot sa gent delés soi  Quatre cens cheualier
            furent ce fut trop poi Selonc ce que paien uienent a grant esploi.
             Seignor dist Aymeris d  une chose uous proi Qu  il n  i ait si
            hardi qui parte de conroi Dusqu  a tant que Guillaumes uous en donra
            l  otroi.  -  Sire ce a dit Bueues par la foi que uous doi Or
            pensés dou bien faire uez les la ie les uoi uez les la ou
            descendent delez cel sablonnoi.  Gerars dist a Guion   Frere
            parlés a moi. Sachiez qu  il m  est auis que durement foloi Et aussi
            faites uous par le cors saint Eloi Puisque nous les ueonmes que
            nous nous tenons quoi Bien deüssiens premiers conmencier le tornoi.
             -  Frere ce a dit Guis ainsi com ie le croi N  est pas
            cheualerie de conmencier desroi. Or les laissiez uenir car par Dieu
            le grant roy Des premiers assamblés seronmes uous et moi Se cheual
            ne nous falent.  Sus ou pendant d  un tertre par desouz une
            arbroie Descendent Sarrazin tout une uerde uoie Nos François ont
            ueüs chascuns moult se cointoie Corsouls de Tabarie sa bataille
            raloie.  Gardez qu  il n  i ait nul fait il qui se desroie Nous
            auons gens trouué de trop grosse monnoie La baniere Guillaume uoi
            qui au uent baloie ueés conme leur gens se tient et ferme et coie
            Sereement alons uers aus de ce uous proie.  -  Sire dient paien
            mal ait qui ne l  otroie  N  i a nul qui espee ou lance ne manoie
          
            No gent cuident ocire si en ont moult grant ioie. Nerbonnois les
            choisirent com li leus fait sa proie Li hardis s  asseüre et li
            coars s  esfroie Li premiers des François qui son coup i emploie
            Ce fu l  enfes Gerars et Guis cui pas n  anoie Chascuns point le
            cheual li uns l  autre conuoie Desirans de bien faire. La ou
            Sarrazin poignent contre la nostre gent Gerars et Guielins uinrent
            premierement Chascuns ot bon destrier qui ne ua mie lent. Gerars
            fiert le premier si k  a terre l  estent Guis ataint si un autre
            qu  il n  i fali noient Que desus la uerdure en fist dou cors
            present. Quant Aymeris le uoit de ioie au cuer se sent   Dieus
            fait il bonne estrine a ce conmencement  La ueïssiez de lances si
            tres grant froissement Et d  espees sor hiaumes si tres grant
            chaplement Que sor la terre en gisent maint Sarrazin sanglent Tost
            a perdu la uie qui la ne se desfent. Mis fussent cist premier a
            desconfisement Quant l  amirans i uint tost et apertement O lui
            maint Sarrazin cui li cors Dieu crauent  Pres furent de dis mil
            ainsi com ie l  entent. En nos François se fierent moult aïreement
            Et Guillaumes d  Orenge i fiert si asprement Que mors est et honnis
            seur cui ses coups descent. Aymeris de Nerbonne et Bueues ensement
            Gerars et Guielins s  i aÿent forment Et li autre nouuel i fierent
            durement Mais ie ne puis ueoir se Dieu pitié n  en prent Que on
            se puist desfendre un home contre cent. Encor ert l  amustans en son
            enbuschement Qui rois estoit de Cordres de son droit chasement En
            sa conpaigne sont maint Sarrazin pullent Damedieus les maudie
          
            Le iour de Pentecouste qui maint home atalente Fu moult grans la
            bataille seur l  yaue de Clarente La riuiere ot non Aude moult fu
            et bele et gente. Il ne fist pas trop chaut car un petitet uente.
            Des mors et des naurés fu la terre sanglente. Corsols de Tabarie
            uint poignant une sente En nos François se fiert enmi aus plus de
            trente Amaurri de Senlis a terre nous crauente Puis refiert si un
            autre que sor l  arçon l  adente Moult paient Sarrazin a nos
            François grief rente. Quant le uoit Ermengars triste fu et dolente
            Forment pleurent les dames chascune se gaimente Bien pueent la
            endroit faire trop longue atente. Es uous par la bataille roi
            Balistant d  Octrente O lui maint Sarrazin de la geste pullente
            Deuant le tre as dames durement les tormente. Mainte bele en i uit
            qui pas nel destalente La plus asseüree moult forment s  espoënte.
            Maint cheualier i ot de moult ioene iouuente Qui moult hardïement i
            met le cors a uente De la gent de Nerbonne. Quant Guillaumes d 
            Orenge uit si grief le besoing Et que Sarrazin uienent d  Espaigne
            et maint Gascoing En la plus grande presse fait de son destrier
            coing Tint Ioiouse s  espee ens en son destre poing Pour ferir
            Sarrazins nel couuint aler loing. Tel coup donne un paien que del
            bras le fait moing
          
            Si en refiert un autre qui fu nés de Garsoing Qui siet dela Arrabe
            seur l  aigue de Marsoing - En la terre ai esté pour ce le uous
            tesmoing - Si le fiert que la teste li fent dusques el groing Or se
            garde des autres de cestui n  ait mais soing Que ia mais ne ferra
            ne François ne Bourgoing Tant com cis siecles dure. Ermengars de
            Pauie ot ire et grant uergoingne Paour a nes enmainnent Sarrazin
            moult en soingne N  i a dame nesune uers Dieu ses mains ne ioingne
            Que il par sa pitié nos gens uictoire doingne. Aymeris Ermengart a
            perdre moult ressoingne Un espiel li bailla Amaurris de Sassoingne
            Et cil le prent qui bien en fera sa besoingne Tant com cheuaus puet
            courre en Sarrazins s  encoingne. Au rescourre des dames n  i a
            celui ne poingne. Es uous par la bataille Espinart d  Aualoingne Et
            sist son un destrier qui uint de Cateloingne Ermengart cuide
            prendre mais ce sera mençoingne. Guillaumes tint Ioiouse moult
            fierement l  enpoingne Le maltalent qu  il a n  a talent qu  il
            pardoingne Tel coup donne Espinart en haut deseur la broingne Que
            haubers ne escus n  i uaut une eschaloingne Trestout l  a pourfendu
            desi pres k  en la loingne Trop connoistra bien gieu se ce lui
            samble antroingne. Gerars fiert si un autre la teste li rooingne Et
            Guielins le tiers que dou cheual l  esloingne Cist ne conquerront
            mais ne France ne Bourgoingne Ne ne se uanteront d  aler iusk  a
            Coloingne Ne ne chaceront cers en la forest de Soingne Car perdu
            ont les uies.
          
            Fiere fu la bataille moult fist a ressoingnier Mais tant i
            parauoit de la gent l  auersier Que se Ihesus n  en pense qui tout a
            a iugier Trop auront a soufrir no gent ains l  anuitier. Ermengart
            ont saisie li glouton pautonnier Quant le uoit Aymeris le sens
            cuide changier Mist un cor a sa bouche pour sa gent raloiier. A
            tant es uous poignant Guillaume le guerrier Bueuon et ses deus
            fils bien samblent cheualier Bien samble k  en l  estour n  ont
            pas esté lanier. Aymeris uoit sa gent prist les a araisnier  
            Baron ce dist li quens pensons de l  esploitier Moustrés a
            Ermengart qu  ele tant uous a chier.  -  Sire ce dist Guillaumes
            ne uous chaut d  esmaier Car par la foi que doi Aymeri le guerrier
            Se Dieus sauue mon cors mon bran et mon destrier Sor Sarrazins
            uorrai mes cops si emploiier C  onques mais n  acointierent si felon
            dosnoiier.  Es uous par la bataille Renaut de Montarmier Et tint en
            son poing destre le bran forbi d  acier Maint paien lor a fait le
            iour descheuauchier. De s  amie rescourre a moult grant desirrier 
            Raimondine auoit non fille fu Desiier Estraite ert dou lignage
            Berart de Mondidier. A tant es uous poingnant et Rainfroi et Gautier
            Et Sanson de Boorges et le conte Engelier Nauari de Toulouse et son
            frere Renier Et Ponçon et Berart Gaidon et Berengier Bien furent
            uint et un duc et conte et princier Cil uorront ia s  il pueent
            les dames chalengier N  i a celui ne poingne Dieus les gart d 
            encombrier  Nerbonne  a Aymeri oÿssiés haut huchier Et  Monioie
             a Guillaume cui chascuns doit prisier  Conmarchis  a Bueuon a
            Renaut  Montarmier 
          
            Sanses crie  Borgoigne  et Ponces  Monpellier  Et Nauaris 
            Toulouse  ou il n  ot k  ensaignier. Gerars et Guis cheuauchent
            ens ou chief tout premier Es Sarrazins se fierent Dieus penst dou
            repairier N  i a celui ne face Sarrazin trebuchier. Qui dont ueïst
            Guillaume d  Orenge chaploiier Testes bras et uisages couper et
            detrenchier A tres fin preu hardi le peüst tesmoignier De hiaumes
            et d  escus fist le iour maint quartier Des mors et des naurés font
            la terre ionchier. Tant fierent no François et auant et arrier K 
            aprés leur assambler peüst on charroiier. Ermengars uoit Guillaume
            si le prent a huchier   Biaus fieus secorés moi pour Dieu le
            droiturier  Guillaumes descendi enmi le sablonnier Un cheual a
            saisi qu  il trouua estraier Sa mere a sus montee plus n  i uolt
            detriier Tantost l  a deliuree Sanson et Berengier Cil l 
            enmainnent corant tout un estroit sentier En Nerbonne l  enmainnent
            puis retornent arrier. Encore estoit Guillaumes a pié deseur l 
            erbier C  onques puis n  ot loisir de pié metre en l  estrier Son
            cheual li ocirent li glouton losengier Car forment le haoient. La
            bataille fu grans et perilleuse et fiere Il n  i ot crestïen qui
            paien ne requiere. Les dames ont guerpi cele gens pautonniere Par
            force les ont fais nos gens retraire arriere Et les dames s  en uont
            parmi la sablonniere uers Nerbonne se traient a petit de proiere
            La mere Dieu gracient la dame droituriere Que eschapees sont cele
            gent auersiere. Encor estoit Guillaumes ou pre lez la bruiere Et
            Sarrazin l  assaillent moult i ot grant pourriere.
          
            Un cheual a saisi par la resne doubliere Celui qui siet desus a
            talent que il fiere Dou bran d  acier le cuide ferir enmi la
            chiere Sor le cheual descent li coups en tel maniere Que parfont l 
            a nauré en la crupe derriere Cil ne li a mestier d  un autre se
            porquiere. Se Damedieus n  en pense et l  apostles sains Piere Sa
            prouece li iert ia uendue trop chiere Car Sarrazin reuienent
            poingnant les la riuiere. Guillaume ont escrié   N  i garirés
            trechiere Mar mesistes pour dame hui pié hors d  estriuiere Hui
            nous auez faussé mainte broingne doubliere Maint uaillant Sarrazin
            geté mort en l  ourdiere De uo trenchant espee cui la passïons
            fiere De nostre meillor gent auez fait mainte biere Mahonmés uous
            confonde  Guillaumes fu a pié deuant Nerbonne ou pre De toutes
            pars l  auoient paien auironné Li quens tint en son poing le bran
            d  acier lettré Bien lor moustre qu  il n  a de morir uolenté.
            Quant Aymeris le uoit pres n  a le sens derué   Damedieus fait
            il sire par uo sainte bonté Se perdonmes Guillaume tout sons
            desireté.  Lors embrace l  escu tint l  espiel noëlé Moult auoit
            en son cuer hardement apensé Des esperons a or a le cheual hurté
            Fiert Salot de Baudas si bien l  a assené Que les iambes leuees l 
            a dou cheual uersé Il saisi le cheual corant et abrieué A
            Guillaume son fill l  a li quens presenté Et Guillaumes i monte cui
            forment uint en gre.  Peres ce dist Guillaumes fait m  auez grant
            bonté Ne me fust pas mestiers par Dieu de maiesté Que uous a
            ceste fois m  eüssiez oublié. 
          
            A tant es uous Bueuon le preu et le sené Gerart et Guielin cui
            Dieus croisse bonté Bien samble k  en l  estour n  aient pas
            seiorné Lor hauberc sont rompu et lor escu troé. Crier oënt 
            Nerbonne  cele part sont torné Lez le conte Aymeri sont en l 
            estour entré La ot maint ruiste coup departi et donné. Aymeris de
            Nerbonne a Guillaume apelé   Biaus fils ce dist li quens i  ai
            tres bien auisé Qu  il est tans que hui mais traions uers la cité. 
            -  Sire ce dist Guillaumes a uostre uolenté Est drois que on le
            face.  Aymeris de Nerbonne a la chiere menbree Le plus bel que il
            pot a sa gent rassamblee. Ioffrois li Angeuins tint en son poing l 
            espee Moult l  ot sor Sarrazins le iour bien esprouuee Ne li ert
            demoré de son escu denree. Es Hunaut de Bretaigne poignant de
            randonnee  Moult ressamble bien home qui uiengne de mellee K  en
            maint lieu ert sa targe percie et decoupee Ses hiaumes enbarrés sa
            broigne despanee. Puis que Ihesus nasqui de la uirge honneree Ne
            soufri tant de gens si crueuse mellee. uers la uile se traient
            deffendant par la pree Maint cembel i ot fait et mainte retornee
            Mais ie croi moult estroite lor ressera l  entree Car l  amustans
            s  en uient poignant de randonnee A uingt mil Sarrazins chascuns la
            teste armee N  i a cel n  ait espiel et espee aceree Mainte
            baniere i ot au uent desuolepee Et mainte riche ensaigne en son
            lance leuee. Quant Aymeris le uoit s  a sa resne tiree Sa bataille
            restraint iluec s  est arrestee. Bueues et si enfant orent une
            pensee
          
            Qu  il ferront premenain cui que il desagree N  i a celui des
            trois n  ait lance recouuree Mais se Ihesus n  en pense qui fist
            ciel et rousee Ne uoi conment no gent puissent auoir duree Contre
            gent sarrazine. Quant François retornenent contre les Arrabis
            Forment s  en espoëntent as murs de marbre bis {Dames et damoiseles}
            en getent mains souzpirs. Dieus si grant duel demaine Rainmondine
            au cler uis  Renaut de Montarmer fait ele douz amis En la garde
            de Dieu soit hui uostre cors mis Maintenus uous i estes com
            cheualiers hardis.  Lors reconmence estours et moult grans fereïs
            Moult le fait bien Guillaumes et li quens Aymeris Entour aus se
            ralient li cheualier de pris Com entour le pastour font pour le leu
            brebis. Deuant les barbacanes et deuant les postis Fu li estours
            moult grans et fiers li chapleïs. Dame Ermengars estoit en haut as
            murs antis A nostre gent escrie   Ne soiiez alentis Mieus uaut
            mors a honneur que ne fait honteus uis.  Es uous par la bataille
            Bueuon de Conmarchis Ses escus fu perciés ses haubers dessartis
            De plus de cent paiens fu ilueques saisis. A la rescousse uinrent
            poignant Gerars et Guis Et maint autre grant prince qui sont de
            moult haut pris Mais tant i parauoit Persans et Arrabis Que uous
            diroie ie retenu sont et pris Bueues et si enfant si com moi est
            auis Et Ioffrois l  Angeuins et Hunaus li gentis Pres furent de
            quatorze que prince que marchis Et auoec cent des autres des
            meillors dou pays. Et Aymeris s  en torne li preus et li gentis De
            uint contes k  auoit n  en remainne que sis Derrier uenoit
            Guillaumes ses brans ert mal fourbis
          
            Car tous estoit soilliés de couper bras et pis. De rescourre Bueuon
            fust moult entalentis Mais la paine n i uaut uaillant deus paresis.
            En Nerbonne les ont Nerbonnois recueillis Les portes ont fermees et
            l  assaus est faillis. De trestoutes parties sont de paiens assis
            Se n  en pense cil sires qui pardon fist Longis Mal ira lor
            afaires. Le iour de Pentecouste l  estoire le deuise Fu la cis de
            Nerbonne de toutes pars assise Maint tre i ot tendu et mainte tente
            mise Mais ainçois que il l  aient retenue ne prise Sera son mainte
            tente mainte fois nois remise. La tente l  amustant fu faite de tel
            guise Que ele estoit uermeille assez plus que cerise Quatre
            ponmiaus i ot n  ot plus biaus dusqu  en Frise Plus getent de
            clarté ne fait chandele esprise. Laiens fu l  amustans et l  aminans
            de Rise De Nerbonne conquerre sont en grant couuoitise Ains en
            iert mains paiens sanglens sous sa chemise Et mains haubers perciés
            desor pelice grise Que il l  aient par force saisie ne conquise.
            Ermengars qui moult ert plaine de gentelise Fu a une fenestre faite
            de pierre bise Moult ert de toutes ioies esgaree et desprise Pour
            l  amour de Bueuon sa uie moult desprise.  Gerars et Guis fait
            ele enfant plain de franchise Que dira uostre mere et la gens
            Conmarchise Mais ne sera par uous en nul pays requise. Par un poi
            que ne muir si sui de duel aquise. Bueues moult honnoriés et amiés
            sainte Eglise Hui oÿsmes ensamble le Damedieu seruise Dieus qui
            pour nous daigna soufrir mort et iuïse Doinst k  encor uous reuoie
            
          
            Grant duel font en Nerbonne nostre françoise gent Bueues et si
            enfant i font maint cuer dolent Chascuns pleure son duel moult i
            ot grant torment. Aimeris se desarme desus le pauement Et Guillaumes
            d  Orenge que il plus nen atent Chascuns ot moult le cors et plaié
            et sanglent. A tant es Ermengart la contesse au cors gent Quant
            Aimeris la uoit entre ses bras la prent.  Dame dist Aimeris pour
            le cors saint Climent Prendons tout ce en gre que Dieus ueut et
            consent.  -  Sire dist Ermengars si fais ie uoirement K  en
            trop grant duel mener n  a nul recouurement Mais de Bueuon mon fill
            me poise moult forment De Gerart mon neueu de Guion ensement Et de
            maint autre prince qui ont pris finement. Bien sai que Sarrazin �
            Damedieus les crauent � Ne font de nostre gent nul enprisonnement.
            Guillaumes sire fieus li uostre hardement Nous ont a ce mené ie
            le sai uraiement Se plus tost eüssiés fait le retornement N 
            eüssiés pas eü le darrain chaplement Ou li amustans fu o son
            efforcement.  -  Dame ce dist Guillaumes par Dieu omnipotent
            Mieus uaut qu  il soient mort a mon entendement Que on peüst d 
            aus dire uilain reprochement Qui ne uit a honnour ses tans ua a
            noient. Il n  i a autre chose pensons dou uengement C  est li
            mieus que g  i sache.  Moult fu dame Ermengars la contesse dolente
            Mainte dame ot o li qui forment se gaimente Aimeri en apele dist
            li raison moult gente 
          
             Gardés pour nul meschief uos fins cuers ne s  alente Ceens auons
            de dames bien quatre cens et trente  Quant irés enuaïr l  amustant
            en sa tente Nous garderons la uile.  Chascune s  en presente.
            Sabinete et Flandrine et sa serour Aiglente Ont perdus lor amis
            chascune s  en tormente Preu estoient et bel et de ioene iouuente.
            L  une conforte l  autre et met en droite sente De desfendre la
            uille contre la gent pullente Ne l  ot dame nesune qui a ce ne s 
            assente Mais ainçois kes reuoient couuient k  autres uens uente
            Car ainçois en sera mainte broigne sanglente Et mains cors en iert
            mis a dolereuse uente Que ia mais nus de ceaus prengne en son pays
            rente Ce est chose certaine. En la cit de Nerbonne par uerté le
            uous di Demainent si grant duel c  onques si grant ne ui. D  Aimeri
            uous lairai ore a parler ici D  Ermengart de Pauie et de Guillaume
            aussi Si dirons de Bueuon qui ot le cuer mari Et de ses deus
            enfans de Gerart et de Gui Et des autres barons que paien ont
            saisi. Tous loiiés les enmainnent Persant et Arrabi L  amustant les
            presentent en son tre tout en mi Bien samblent gent qui soient de
            fort estour parti. Quant les uoit l  amustans de cele part guenchi
             Par Mahonmet fait il ci a don seignori De cest conmencement
            Mahonmet en merci.  Il regarde Bueuon bel et grant et fourni Et
            ses enfans qui sont un petit abaubi Car il ne furent mie entre tel
            gent norri.  Par Mahon dist Corsols n  est drois que ie le ni
            Cist n  ont pas a l  estour hui esté alenti
          
            De nostre gent greuer furent entalenti Trop nous ont hui esté
            coragous et hardi Mains des nos nous i ont nauré et mal bailli Et
            maint en ont geté a la terre estourdi Qui mais ne reuerront ne
            parent ne ami Maint hauberc nous ont hui rompu et dessarti Par
            Mahon bien ressamblent dou lignage Aimeri De taille et de maniere. 
            Quant l  amustans entent Corsolt de Tabarie Auant fait amener
            nostre cheualerie Bueuon en apela a la chiere hardie   Conment as
            tu a non De ce ne me ment mie.   On m  apele Bueuon par Dieu le
            fill Marie Cist doi sont mi enfant dont la mere iert marie. 
            Quant l  entent l  amustans ne puet muer ne rie Mahonmet en iura
            ou durement se fie Que moult hasteement tolra ces trois la uie Ou
            il ara Nerbonne la fort cité antie En sa prison uenra Ermengars de
            Pauie Aymeris et Guillaumes de ce a grant enuie Ou n  i aura
            prison n  ait la teste trenchie. Quant l  entendi dux Bueues de
            maltalent rougie Il n  i a un tout seul de paour ne fremie. 
            Sarrazin ce dist Bueues par le Dieu cui ie prie Mal connoissiez
            mon pere cui Ihesus beneïe S  auiiés ses enfans tous en uostre
            baillie Ains les lairoit tous metre a l  espee fourbie Que ce que
            de Nerbonne fesist la departie Car tant est fins seürs k  en lui n 
            a coardie Proece et hardemens et fiertés enasprie Et fois et
            loiautés et sens et courtoisie Ont assis en lor cuer trestoute lor
            maistrie.  Quant l  amustans l  entent a pou qu  il ne maruie
          
            D  ire et de maltalent ses dieus iure et afie Qu  il les fera tous
            pendre ains l  eure de complie Ou despit d  Aimeri et de sa
            baronnie De Guillaume d  Orenge et toute sa lignie Ou il ara
            Nerbonne. Li amustans de Cordes fu forment corrouciés Quant il oÿ
            Bueuon a pou n  est enragiés.  uassal fait il fols estes et
            moult outrecuidiés Quant uous mes prisons estes et me contraliiés
            Or soiés tous seürs et de fi le sachiés Que uous et tout li autre
            arés coupés les chiés Ou ie rarai Nerbonne car ele est de mes fiés.
            uoirs est que Aimeris est cheualiers proisiés Et de haute prouece
            pieça parafaitiés Mais s  il est si loiaus que ci me tesmoigniés
            Ains me rendra Nerbonne que uous destruit soiés Car par cel saint
            Mahom a cui sui otroiiés Ia mais n  orra de uous ne nouueles ne uiés
            Par quoi a nul besoing que il ait li aidiés S  il ne me rent
            Nerbonne et puis s  en uoist nus piés Et s  a force le preng uis
            sera escorchiés Et Guillaumes qui moult nous a adamagiés Moult
            nous a de nos homes ocis et detrenchiés Mais de uo cors sera cis
            damages uengiés S  on ne me rent la uile.  Quant Bueues entendi si
            parler l  aumustant Qui menace son pere Aimeri le uaillant Et
            Guillaume d  Orenge et son lignage grant  Sarrazins ce dist
            Bueues d  une chose me uant
          
            K  ainçois k  aiés Nerbonne aurés uous paine tant Que par terre en
            uerrés maint Sarrazin gisant S  en ierent derrompu maint hauberc
            iaserant Mainte targe percie et maint pegnon sanglant Se Dieus
            sauue Aymeri mon pere au cors poissant Et Guillaume mon frere le
            hardi combatant. uous estes ci uenu aussi com en emblant Ces
            nouueles saront François et Alemant Et Aÿmers mes freres et Bernars
            de Brubant Et Garins d  Anseüne Guibers au cuer sachant Et Ernaus
            de Biaulande qui n  a pas cuer d  enfant Cil nous uenront secorre
            a esperon brochant Ne serés si hardis ques soiiés atendant.  Quant
            l  amustans l  entent si mua son talant Par maltalent en iure
            Mahon et Teruagant K  en despit de tous ceaus dont ci se ua uantant
            Les fera trestous pendre ains le soleil couchant uoiant ceaus de
            Nerbonne. Li amirans d  Espaigne s  en est en piés leués Bien uoit
            que l  amustans est forment aïrés Par la main le saisi d  une part
            est tornés.  Amustans fait il sire pourquoi uous tormentés
            Laissiés a Bueuon dire toutes ses uolentés Car se i  en sui creüs
            pas ne le destruirés Ne lui ne nul des autres se croire me uoulés
            Mais tout droit a Barbastre la les enuoierés Car s  en ceste
            besoigne de uostre gent perdés Que la gent de Nerbonne aient
            enprisonnés Tousiours quatre des uostres pour un des lor raurés
            Tout a tans au destruire se il uous plaist uenrés.  -  Par
            Mahom dist li rois bon conseil me donnés.
          
            Faites que uostre fils Limbanors soit mandés Donrai li Malatrie ma
            fille c  est mes gres N  a si bele pucele de ci a Balesgués Car
            Limbanors est preus et uassaus esprouués Quant France arons
            conquise rois en iert coronnés.  -  Sire dist l  amirans si
            soit con dit aués Fais iert cis marïages.   Sire dist l 
            amirans sauez que nous ferons Puisqu  il uous plaist ainsi
            Limbanor manderons Et uostre fille aussi marïage en ferons
            Malatrie la gente qui a les cheueus blons Auoec aus amenront
            Persans et Esclauons Sachiés que de plenté de gent mestier auons
            Se nous les gens de France tous conquerre uoulons Bien auons
            conmencié loés en soit Mahons Quant le conte Aimeri en Nerbonne
            sauons Et Guillaume d  Orenge qui est fiers com lyons As portes et
            as murs souuent les assaurrons Se les poons conquerre bien
            esploitié arons Car c  est la flours de France bien sauoir le
            deuons Et de lor meillor gent en no prison tenons. A l  amirant mon
            oncle tous les enuoierons En la tour de Barbastre tant que nous
            reuenrons Car sachiés uraiement se nous les ocions Ia mais de nul
            des nos raençon n  auerons. Corsolt de Tabarie auoec aler ferons
            Quant Nerbonne arons prise nous le remanderons En la terre de
            France auoec nous le menrons En nostre auant bataille tousiours le
            meterons Moult est preus Sarrazins et set toutes raisons.  - 
            Amirans dist li rois cis consaus est moult bons Moult me plaist
            et agree. 
          
            L  endemain par matin si tost qu  il aiorna Corsols de Tabarie son
            oirre apareilla Tout ainsi com li rois mot a mot dit li a Des
            prisons li deuise conment esploitera. Bueuon et ses enfans chascun
            les ieus benda Et les autres François trestous enchaienna. Li
            amustans de Cordes tres bien li deuisa Que Bueuon et ses fils d  une
            part metera Les autres en la tour trestous enfermera Et Corsols li
            a dit que ainsi le fera. De la se departi que plus n  i arresta
            Deci que a la mer onques ne tresfina Dedenz une galie tous nos
            François mis a Droit selonc la marine tout adés costoia. Quant il
            uint a Barbastre la endroit s  arresta Bueuon et tous les autres
            fors de la mer geta Et la gens de la uile grant ioie en demena. L 
            amirans de Barbastre la nouuele escouta Conment li amustans a
            Nerbonne esploita Et de ces prisonniers que enuoiiés li a Mahom et
            Teruagant forment en mercia Corsolt et tous les autres durement
            festia Moult demainnent grant ioie. El chastel de Barbastre ce
            sachiés uraiement Enmenerent paien nostre françoise gent En la
            prison les metent moult angoisseusement D  une part fu dux Bueues
            et si fill ensement En une prison forte auoec aus un serpent L 
            alaine de sa gueule puoit si durement Que chascuns des barons moult
            durement s  en sent. Damedieu reclamerent le pere omnipotent D 
            anui et de mesaise pleure Bueues souuent
          
            Beatris sa moillier regrete doucement   Douce amie fait il com
            ariés cuer dolent Se sauiés no meschief et nostre grief torment 
            Si fill le reconfortent moult apenseement   Sire prenons en gre
            ce que Dieus nous consent Moult tost quant lui plaira nous ira
            autrement. Et s  il li plaist que ci prendons no finement Graciier
            l  en deuons de cuer entirement.  Quant Bueues ot ses fils parler
            si faitement Ioie en a en son cuer a Dieu graces en rent Et son
            meschief en suefre assez plus lïement Pour lor bonne matere. En la
            tour de Barbastre qui fu et noble et gente Sont François en
            prison pas ne lor atalente Et Sarrazin les batent moult lor font
            de tormente Il n  i a si hardi qui ne s  en espoënte. La prisons k 
            ot dux Bueues ert moult orde et pullente Nus airs n  i puet uenir
            de quel part que il uente. Gerars et Guis estoient de moult ioene
            iouuente Mais moult sont de Dieu croire mis en la droite sente. Li
            serpens les argüe qui moult les destalente Gerars tint un baston
            coups en donna bien trente A la puante beste si k  a terre l 
            adente Mais tant a dure pel Damedieus la crauente Qu  il ne li
            grieue pas une fueille de mente Maudite soit tel beste Bueues et
            si enfant sont en forte prison Souuent reclaiment Dieu et son
            saintisme non. En la cit de Barbastre si k  en escrit trouuon
            Auoit un Sarrazin qui puis fu moult preudon
          
            Clarïon l  apeloient Persant et Esclauon. Il fu nes de uaudune la
            terre Rubïon Sires fu de Barbastre iadis bien le set on Et tint
            toute la terre entour et enuiron Mais l  amirans li ot tolue sans
            raison Si en ploroit souuent sa main a son menton. De son lit s 
            est leuez pour parler a Bueuon Par grant aÿr en iure Teruagan et
            Mahon Mar li a l  amirans fait tele traÿson Que sa terre a tolue et
            fait tel mesprison K  ains en metra son cors a grant destructïon Que
            il n  en ait ueniance. Aprés la mie nuit si con matines sonne S 
            est leuez de son lit Clarïons de ualdonne Moult fu preus Sarrazins
            et de gente personne Sarrazins fu ses peres de la terre Aualonne
            Sa mere crestïenne nee de Carcassonne Moult amoit crestïens car
            nature li donne. Clarïons lui meïsme tous seuls en araisonne Moult
            prise la lignie Aymeri de Nerbonne Qui moult par est gentieus
            preus et loiaus et bonne ~ C  est de crestïenté deseur tous la
            coronne Sages est qui a aus de seruir s  abandonne Moult sont de
            franche geste.  Moult fu Clarïons sages de sens tres apensé D 
            aidier no gent françoise ot moult grant uolenté Car moult li touche
            au cuer la tres grant cruauté De ce que l  amirans l  auoit deserité
          
            Et tolue sa terre et de lonc et de lé Dont mainte fois auoit
            lermoiié et ploré Sa loi iure et en a son dent dou doit hurté Que
            tout metra pour tout ou ce iert recouuré. Celui iour a moult bien
            son afaire arreé Et tres bien pourueü et sagement ouuré uins et
            uïandes a au charterier donné Et puis a cele nuit auoeques lui
            soupé Et li a fait tant boire piument et giroflé Et blanc uin et
            uermeil et boucras et claré Que il et sa maisnie sont trestout
            enyuré Tuit endormi se gisent aussi conme tué. Aprés la mie nuit
            que coc orent chanté Se leua Clarïons n  i a plus seiorné. Les
            cles au charterier a emblees soé Puis uint uers les prisons ou
            erent enserré Bueues et si enfant ou moult ot de bonté.  Ha Dieus
            ce dist Gerars rois plains d  umilité Com ceste nuis est courte
            Est il ia aiorné Or nous uienent paien batre et faire uilté D 
            escorgies noees Dieu en prengne pité Mais par cel saint apostre c 
            on quiert en Noiron pre Ie ferrai le premier ainsi me uient en gre
            Mieus uaut morir que uiure en si faite lasté.  Quant Clarïons l 
            entent n  a plus auant alé Ains s  arreste a l  entree quant l 
            uis ot desfermé Sa parole a emprise. Quant li Sarrazins ot la
            chartre deffermee N  osa aler auant ains se tint a l  entree Car
            bien ot la parole de Gerart escoutee Une chandele tint en sa main
            alumee. Sa parole a moult bien au duc Bueuon contee Conment li
            amirans li a sa terre ostee A tort et a pechié et tolue et robee.
          
            Bien lor a la maniere et dite et deuisee Que se aidier li uuelent sa
            terre ait recouuree De la prison seront geté sans demoree Et li
            autre qui sont en la grant tour karree Seront tout deliuré errant
            sans demoree ~ Et serés tout ensamble armé ains l  aiornee Quant
            uous arés uo gent auoec uous assamblee Et que chascuns ara la fort
            broigne endossee Et hiaume et targe bonne et espiel et espee Par le
            chastel irons coiement a celee Ne trouuerons paien n  ait la teste
            coupee. Ainsi porrés la uile tost auoir conquestee Et se l  auiés
            conquise ce est chose passee Se toute gent paienne ert deuant
            aünee N  i forferoient il une ponme paree Car la uile est petite
            et en fort lieu fondee Et la grans tours siet si sor la roche
            quarree Que par engiens de pierre ne puet estre adesee Contre
            trestout le mont seroit d  aus uint tensee. Et s  a ceens uïande
            plus que por une annee Ble fourrage et auaine et uin et char salee
             Ci en dedens arons secours de uo contree.  Bueues Gerars et Guis
            ont la chose escoutee Cuidierent que ce fust moquerie atempree. 
            Sarrazins ce dist Guis par la uirge honneree S  orendroit te
            tenoie par la barbe mellee Ie te donroie ia dou poing tele colee
            Que mais ne mokeroies gent de cuer esgaree Que ne t  en souuenist
            si soit m  ame sauuee Ce saches tu sans faille.  Clarïons de
            ualdune a Guion entendu Dedenz son cuer en a moult grant pitié eü
            Sa loi en a iuree k  ainsi est auenu Qu  il lor a la endroit et dit
            et conneü
          
            Et que li amirans li a a tort tolu Le chastel de Barbastre que maint
            iour ot tenu ~ Mais par l  ame ma mere qui crestïenne fu Se me
            uouliés aidier ie croiroie Ihesu Et si renoieroie Mahonmet et Cahu.
             Quant Bueues l  entendi ses bras li a tendu Quar il ot si de
            ioie le cuer tres esmeü Que a grant paine a il un seul mot respondu.
             Amis ce dist Gerars n  aiés cuer esperdu Car sachiés uraiement
            que bien uous est cheü Que nous uous aiderons a force et a uertu
            Conme pere a enfant deuenronmes uo dru Ne mais n  arons sans uous
            qui uaille un seul festu.  Quant Clarïons l  entent n  ot pas cuer
            irascu Moult liés uint deuers aus et il l  ont receü Estraint et
            acolé festiié et tenu Leur afaire deuisent. Lié furent li baron
            quant il ont entendue La parole que cil lor a amenteüe C  est bien
            drois que chascuns en ait grant ioie eüe.  Amis ce dist dux
            Bueues honnour uous soit creüe Puisque uous uoulez croire Dieu qui
            les bons ayüe. uostre terre raurés ne l  auez pas perdue - Ou i  en
            perdrai la uie et kank  ai souz la nue - S  au deseure uenons de la
            gent mescreüe Que le chastel aions qui siet sor roche agüe Ains i
            iert mainte broigne percie et derrompue Mains hiaumes descerclés
            mainte targe fendue Que ne raiiés la terre k  a tort uous est tolue.
             Clarïons l  entendi tous li cors li tressue Pens  il  ceste
            gens ci n  est de riens esperdue Plus desire mellee ne fait girfaus
            la grue Ne espreuiers aloe.
          
            Clarïons entendi Bueuon de Conmarchis Qui li promet a rendre sa
            terre et son pays Menbre li que ses peres est li quens Aymeris Qui
            est sages et preus et loiaus et gentis Ne porroit de tel pere uenir
            nus mauuais fis D  aus aidier de bon cuer est moult entalentis. 
            Conment auez a non biaus amis  ce dist Guis. -  Clarïons fait
            il sire ainsi me fu nons mis Et sui nes de ualdune un chastel de
            grant pris Ne uous esmaiiés pas puisque ie l  ai empris Car Dieus
            nous aidera a cui me rent sougis.  -  Clarïon dist Gerars pour
            Dieu de paradis Se chascuns de nous fust armés et feruestis Nous
            n  aurïons mais garde de Turs ne d  Arrabis Ains seroient coupé
            maint bras maint poing maint pis Que nous fussons hui mais pour
            Sarrazins repris. Cis serpens qui ci est nous a trop mal baillis
            Trop serai corrouciés s  il en eschape uis.  - Par Dieu dist
            Clarïons ia sera assaillis.  Il garde derrier lui droit entre deus
            postis Un uiel espiel i trueue qui mal estoit fourbis L  enfant
            Gerart le baille de lui fu tost saisis Le serpent en donna maint
            coup enmi le uis Tant que il l  a tué puis si s  en est partis.
            Issu sont de la chartre or lor soit Dieus aidis Le charterier
            trouuerent qui gist tous estourdis Et sa maisnie aussi chascuns fu
            endormis.  Tuons les dist dux Bueues s  arons mains d  anemis. 
            -  Sire dist Clarïons ne soiiés si hastis  Cil paiens qui ci
            gist est sages et soutis S  il nous uouloit aidier ce seroit nos
            pourfis Car il set de Barbastre tous les lieus plus antis Nous
            auons tans assés de ce soiiés tous fis.  Clarïons uint a lui par
            la manche l  a pris Li charteriers s  esueille tantost est sus
            saillis.
          
            Quant les huis uit ouuers forment fu esbahis A haute uois s 
            escrie   Mahom ie sui traÿs Se li prison m  eschapent ie sui
            mors et honnis.  Un grant baston saisist uers nos gens est
            guenchis Quant Bueues l  a ueü ne fu pas alentis Le charterier
            saisist com cheualiers hardis De son poing le fiert si qui ert
            durs et massis K  ainc puis dou Sarrazin ne fu uns seuls mos dis A
            ses piez l  abat mort deseur le marbre bis.  ua t  en dist il
            cuiuers tes cors soit li honnis  Que uous diroie ie Les autres
            ont ocis N  en eschapa uns seuls pour uoir le uous pleuis De
            ceaus qui les gardoient.  Clarïons dist dux Bueues par le cors
            saint Denise Cis Sarrazins estoit plains d  outrageuse enprise En
            mal point peüst bien no chose auoir assise De ceaus ci n  arons
            mais ne amour ne seruise Se nous les auons mors c  est ce que ie
            moult prise. De tel gent a amer n  ai pas grant couuoitise Mais s 
            auoie Renaut qui est plains de franchise Et Huon le Mansel qui a la
            barbe grise Et Ioffroi et Hunaut et la gent Conmarchise Nous ariens
            tost la uile seur Sarrazins conquise Ne seroit mais rendue dusk  au
            iour dou iuïse.  -  Sire dist Clarïons n  i a mestier faintise
            Apertement uorrai faire uostre deuise A la grant tour m  en uois
            qui siet sor la falise Deliurer les prisons et armer en tel guise
            Ne lor faurra haubers hiaumes ne targe bise Ne espiels ne espees
            car en ma conmandise Ai toute l  armeüre c  on a ça dedens mise.  -
             Alez a Dieu dist Bueues k  en uous n  a couardise Bien uoi que
            uostre honnors sera par uous raquise Plains estes de uaillance. 
          
            Clarïons de ualdune de Bueuon se parti Au partir li dist Bueues  
            Clarïons ie uous pri Que uous reuenez tost car nous remanrons ci
            Dusqu  adont que serons armé et feruesti.  -  Sire dist Clarïons
            n  i metrai lonc detri Ne faites point de noise mais soiiez coi
            taisi.  -  Amis dist li dux Bueues nous le ferons ainsi. 
            Clarïons a ces mos de laiens s  en issi Ainçois que il reuoie
            Bueuon Gerart ne Gui Seront il moult de cuer dolent et esbahi. A
            la grant tour en uint les huis de fer ouuri Forment en anuia
            François quant l  ont choisi Car d  estre laidengié cuident estre
            tout fi. Les mains orent loiies et les piés autressi N  i ot
            couuertoir uair ne drap d  or ne sami Linceus ne orilliers ne
            couche ne tapi Mais uiés estrain molu et puant et porri Mal
            sambloit que ce fussent prince et conte marchi Mais en bon gre le
            prennent pour Dieu qui ne menti Et pour sa douce mere de cui uint et
            nasqui. A tant es Clarïon uers aus uint tout en mi De Dieu les
            salua si que tout l  ont oÿ   Seignor fait il a aus oés que ie
            uous di  Ce uous mande dux Bueues fieus le conte Aimeri Que le
            uenés secorre s  ainc fustes si ami.  Lors lor conte l  afaire
            conment l  ont establi Et conment l  amirans l  a dou sien dessaisi
            Et tolue sa terre essillié et honni Et conment li dux Bueues et il
            sont assenti. Quant François l  entendirent moult furent esioÿ.
            Clarïons desloia Ioffroi et Nauari Et Richier qui tenoit Boourges et
            Berri Arceuesques en fu fin cuer ot et hardi. Li uns desloie l 
            autre errant sont sus sailli uers Dieu ioingnent lor mains et li
            crient merci.
          
            Hé Dieus ce dist chascuns sire ie uous graci De ces bonnes
            nouueles. Ioiant furent François dedens la tour antie Clarïon
            festiierent ce n  oublierent mie Baisiez et acolés fu de mainte
            partie.  Amis ce dist Ioffrois a la chiere hardie Se nous
            fussiens armé par Dieu le fill Marie Ne seriiens repris mais de
            gent paiennie.  -  Seignor dist Clarïons or faites chiere lie
            K  armeüres aurés a uostre conmandie.  Aprés lui les amaine a
            senestre partie La auoit une chambre d  armeüres garnie La ont
            trouué haubers et hiaumes de Pauie Maint escu mainte targe mainte
            espee fourbie Clarïons les gardoit et ot en sa baillie. La ueïssiez
            moult tost mainte broigne uestie Et mainte espee çaindre mainte
            lance enpoignie Et Clarïons meïsmes a la broigne uestie Car il i
            bee bien faire cheualerie La guerre as Sarrazins a pieça couuoitie.
            Noblement fu armez et nostre baronnie Mais ainçois k  a Bueuon
            tiengnent mais conpaignie Ara se Dieus n  en pense moult grant
            mestier d  aÿe Ains que li iours apere. Ou point que li dux Bueues
            fu de prison getés Et que Clarïons fu d  aus partis et seurés Pour
            deliurer no gent si com oÿ aués Fu Bueues et Gerars moult forment
            adolés
          
            Pour ce que Clarïons estoit tant demorés.  Sire ce dist Gerars ia
            mais ne me creés Se Clarïons ne s  est enuers nous pariurés S 
            auoec les charteriers eüst esté tués C  eüst esté bien fait mal en
            fui auisés.  -  Ie ne croi pas dist Bueues que ce soit uerités
            Que Clarïons nous ait traÿs et enganés Espoir n  a pas trouué
            toutes ses uolentés. urais Dieus et car fust ore chascuns de nous
            armés Si nous uenderiens chiers as paiens desfaés Mieus uorroie
            morir k  estre renprisonnés.  -  Certes ce dist Gerars qu  il
            uaurroit mieus assés.  Guis regarde a senestre les les piés d  uns
            degrés uoit un huisset petit qui estoit desserrés Tost et
            apertement est Guis dedens entrés Un hauberc i trouua et deus
            hiaumes gemés Et un espiel qui ert trenchans et acerés Et une bonne
            espee et deus escus listés Et un baston de fer qui ert gros et
            quarrés De Guion en fu moult Damedieus aorés Lors a dit a son pere
              Biau sire auant uenés I  ai trouué armeüres tost uous en
            adoubés.  Quant Bueues l  entendi tost fu resuigorés Ne fust mie
            si liés pour l  or de deus cités. Bien beent que par aus soit mains
            grans cops donnés Ains que paien les aient pris et enchaiennés. Or
            les consaut li sires qui en crois fu penés De Bueuon fu moult tost
            li haubers endossés Le baston prent de fer ne s  est pas arrestés
            Gerars prent quant ses peres en ot pris tout son ses Et Guielins
            aussi chascuns s  est adoubés Leur armeüres partent ainsi com uous
            oés Chascuns en prent sa part es les uous arreés. Deuant le iour
            estoit uns Sarrazins leués Pour aler a Nerbonne doit estre
            acheminés De lui i deuoit estre uns messages portés. La clarté a
            choisie cele part est tornés Les charteriers trouua mors et
            esceruelés
          
            Bien uoit que de la chartre est Bueues eschapés Lors s  en refuit
            arriere aussi conme derués Droit au lit l  amirant en uient tous
            esfreés Ces nouueles li conte. L  amirans sailli sus quant le mes
            escouta Des nouueles qu  il ot forment s  esmerueilla Sa gent fait
            esueillier moult forment se hasta Sa loi iure que tous les prisons
            pendera Ne mais renprisonnés uns tous seuls n  en sera. Grans tortis
            fist esprendre ainsi le conmanda A trente Sarrazins uers la
            chartre s  en ua. Bueues les uoit uenir Damedieu reclama   Ie
            croi que Clarïons fait il traÿs nous a Ie ferrai le premier par
            Dieu qui tout forma.  A ses enfans a dit   Seignor or i parra
            Conment chascuns de uous au besoing le fera.  -  Honnis soit dist
            Gerars qui point s  esmaiera Et qui a ces paiens moult chier ne se
            uendra Que Dieus gre nous en sache quant li tans en uenra.  A tant
            es l  amirant qui Bueuon escria   Fils a putain fait il moult
            mal uous conseilla Qui fors de la prison a issir uous loa.  L 
            amirans traist l  espee mais Bueues s  auança Le baston de fer
            hauce que ses fieus li donna Si en fiert l  amirant que mort le
            trebucha Paien prirent a braire quant l  amirans uersa Si que tous
            li chastiaus forment en ressonna. Les trois barons assaillent moult
            grant hustin y a Com lyons se desfendent chascuns bien se prouua.
            Clarïons ot la noise nos François apela.  Bueues est assaillis
            fait il or uerrons ia Qui plus hardïement le bon duc secorra.  - 
            Amis dient François pour Dieu menés nous la Car trop demoré
            sonmes. 
          
            Deuant l  uis de la chartre fu la noise moult grant Les trois
            barons assaillent li cuiuert mescreant Mais il se desfendoient com
            cheualier uaillant Maint en i getent mort a la terre sanglant Mais
            tant i assambloient de la gent Teruagant K  eschaper ne peüssent
            par le mien escïant Se ne fust Clarïons qui i uint acorant. Il et
            tout no François armé a lor talant Sarrazins assaillirent et
            derriere et deuant Desarmés les trouuerent ce lor ua bien parant
            Car d  aus trestous ne furent fors que doi eschapant Qui par derrier
            les autres s  en sont torné fuiant L  un apele on Corsolt et l 
            autre Malquidant Les degrés aualerent ne les uont pas contant
            uenu sont en la uile haut se uont escriant   As armes Sarrazins
            K  alés uous atendant Eschapé sont François ia ont mort l  amirant
            Et son frere et son fill et tout le remanant Mors i fust li dux
            Bueues et il et si enfant Car tous seuls les trouuames aprés l 
            aube aparant Ne fust ne sai quel gent qui i uint acorant Desarmés
            nous trouuerent bien i fu parissant Tout ont mis a l  espee li
            cuiuert souduiant Ce ne sont mie gent ainçois sont mal tirant
            Chascuns a bon hauberc et bon elme luisant Et escu et espiel et
            espee trenchant.  Quant Sarrazin l  entendent moult se uont
            esmaiant Chascuns corut as armes forment se uont hastant uers le
            chastel se traient d  assaillir desirant Et François uont les pons
            a chaiennes leuant Et portes et postis et fenestres fremant Puis
            montent as creteaus de la tour bien seant N  i a celui d  aus tous
            ne face bon samblant De sa uie desfendre.
          
            Corsols de Tabarie et Malquidans ses niés Font si grant duel qu  il
            samble chascuns soit enragiés Moult hasteement fu chascuns
            apareilliés Mains Sarrazins i fu armés et haubregiés uers la grant
            tour se traient moult fu chascuns iriés Pour l  amirant qui ert
            ocis et detrenchiés. Mainte fenestre i fu et mains huis encharchiés
            Maint escu mainte targe enbracier ueïssiés Maint martel et maint
            pic de fer bien afaitiés A l  aprochier des murs i fu mains dars
            lanciés Mainte saiete traite mains quarriaus descochiés Cil
            dedens se deffendent de lances et d  espiés De cailleus et de
            pierres et de pieus aguisiés De ceaus defors fu moult Clarïons
            laidengiés Et traÿtres clamés lerres et foriugiés A pendre ou a
            ardoir fu forment maneciés. Ou plus perilleus lieu tout de fi le
            sachiés S  estoit Clarïons mis conme uassaus prisiés Ne se tint
            pas derrier pour paour enbuschiés  ualdune  lor escrie de bien
            faire haitiés.  Seignor François fait-il pas ne uous esmaiés Que
            uous en ceste tour pris a force soiés Se uous uous teniés quoi ne
            ne uous deffendiés N  en seroit en un mois uns quarriaus eslochiés
            K  a fer et a plonc fu l  uns sor l  autre assegiés. La tours est
            forte et bonne ia de ce ne soigniés Mais pensons de confondre ces
            cuiuers renoiiés  Ains que li tiers iours passe n  en estordera
            piés.  -  Amis dist li dux Bueues bien estes ensaigniés Et de
            haute prouece duis et parafaitiés. Damedieus uous garisse qui en
            crois fu dreciés Car moult nous alast mal se uous seus ne fussiés
            Plains estes de prouece. 
          
            Moult fu grande la noise et li cri haut leué Trop aigrement
            assaillent li cuiuert desfaé Et François se desfendent com uassal
            aduré.  Seignor dist Clarïons sauez que i  ai uisé Prenons ces
            Sarrazins qui ci gisent tué Tuit soient la defors par les cretiaus
            geté Abaubi en seront paien et adolé.  -  Amis dient François a
            uostre uolenté.  Clarïons saut auant n  i a plus demoré L 
            amirant a saisi qui l  ot desireté Ce fu li premerains qu  il ont
            aual rué De tous les Sarrazins n  i ot un oublié Tous les getent
            aual bien s  en sont deliuré D  un mort paien abatent deus autres
            ou fossé. Quant Sarrazin le uirent moult furent esfreé Il se
            traisent arriere un arpent mesuré L  assaut guerpissent tout plus
            n  i sont arresté Dou point dou iour auoit dusqu  a tierce duré.
            Clarïons des cretiaus lor a haut escrié Que bien deüssent estre si
            home et si priué Car a tort l  en auoient foriugié et osté Que
            faire ne deüssent. Sarrazin ont moult bien la parole escoutee Que
            Clarïons lor dist desor la tour quarree.  A  leres dist Corsols
            tu as ta loi faussee La gens crestïenne est par toi desprisonnée
            L  amirant ont ocis et sa gent decoupee Plus de cinquante en ont
            dou cors la uie ostee Ton seignor as traÿ ce est chose prouuee
            Saches tu en seras pendus gueule baee Et Bueues et li autre tele
            iert lor destinee. 
          
            Clarïons l  entendi s  a la teste crollee.  Corsolt fait il
            plains estes d  orgueil et de posnee. Ains k  aiés ceste tour par
            force conquestee I aura mainte teste des uos ensanglentee Li
            chastiaus est garnis plus que pour une annee De fourment et d 
            auaine de uin de char salee D  armes et de cheuaus et de gent
            naturee. La nouuele en ira en France la loee Que si faite gens est
            en Barbastre enserree Secorre nous uenront a mainte teste armee
            Dusqu  adont ne sera la porte desfermee Se uous par uostre force ne
            conquerés l  entree.  Puis a dit a Bueuon basset a recelee  
            Sire par cel seignor qui fist ciel et rousee Nous lor corronmes
            sus ains demain l  aiornee Kancque nous trouuerons sera mis a l 
            espee Et conquerrons Barbastre.  Clarïons de ualdune a tres bien
            entendu Les felons mos Corsolt mais pou l  en a chalu Car a autre
            besoigne a moult son cuer tendu C  est conment paien fussent honni
            et confondu. A lor ostels repairent li cuiuert mescreü Si tres
            grant duel demainent onques si grans ne fu Pour ce que l  amirant
            lor seignor ont perdu Souuent en ont iuré Mahonmet et Cahu K  a
            ceaus qui ce ont fait sera moult chier uendu A Clarïon prometent d 
            estre premiers pendu. François sont ou chastel Dieu rendent maint
            salu C  est drois que bien lor est a ce besoing cheü. A lor
            uolenté ont et mengié et beü Clarïon ont souuent acolé et tenu N 
            i a un seul n  en face son ami et son dru. Richiers qui moult estoit
            preus et plains de uertu
          
            - En lui ot arceuesque de prouece esleü � Cil dist a Clarïon si que
            tout l  ont oü Qu  il le baptisera en l  onnour de Ihesu Se Dieus
            li donne uie ains le tierch ior uenu. Clarïons l  ot de ioie a le
            cuer esmeü A genouls l  en mercie que plusour l  ont ueü De toutes
            pars i sont li baron acoru Clarïon releuerent. De cuer ot Clarïons
            la parole entendue Que Richiers l  arceuesques li ot amenteüe
            Baptesme li promet s  en a grant ioie eüe Lors a au duc Bueuon une
            raison meüe   Sire se ma raisons fait il estoit creüe Hui mais
            seroit no gens toute coie tenue Dusqu  a tant que demain seroit l 
            aube aparue Mais adont soit tres bien armee et feruestue Cil la
            fors ne nous doutent uaillant une cegüe Et par ce iert lor gens
            honnie et deceüe. Bien matin soit no gens fors dou chastel issue S 
            ocirons par la uile cele gent mescreüe Car s  atendïons tant que
            lor gent fust uenue Que la nouuele eüssent cil dou pays seüe En
            pou d  eure seroit tost lor force creüe. La uile est moult petite
            n  i a c  une grant rue Mais bonne gent sont d  armes de prouece
            esleüe Ne n  a plus riche lieu de lui desouz la nue. De riens ne
            pueent estre lor gens si esperdue K  assailli soient bien de
            premiere uenue Et que on tout a fait fenmes et enfans tue Se ainsi
            le faisons si soit m  ame absolue La uile conquerrons Dieu auons
            en ayüe Et la uirge Marie.
          
            Moult fu Clarïons sages et de bon escïent Biaus et poissans de cors
            et plains de hardement Bueuon et ses enfans amoit moult durement Et
            Richier l  arceuesque et toute l  autre gent Ce lor a bien moustré
            a ce conmencement. Ce iour se reposerent et la nuit ensement Un poi
            deuant le iour sont armé richement Cheuaus et armeüres orent a lor
            talent K  ens ou chastel auoit cheuaus quatorze et cent Car l 
            amirans auoit en son proposement K  a l  amustant de Cordes en
            feroit un present Au siege de Nerbonne assés hasteement Les deuoit
            enuoiier mais il ua autrement  Tel gent en sont saisi par le mien
            escïent Qui pas ne les rendroient por lor pesant d  argent. Armé
            furent François et monté noblement.  Seignor dist Clarïons uenez
            seürement uous orrés ia grant noise et grant glatissement Bien
            gardés que pour ce n  aiés esfroiement Mais pensés d  aus greuer et
            d  ocire aigrement.  -  Clarïons dist dux Bueues sachiés
            certainement Faites la porte ouurir car ce conmandement Cuidons
            nous tres bien faire se Dieus le nous consent.  La porte
            desfermerent tost et isnelement Et le pont aualerent en pais et
            coiement. Une autre issue auoit uers les chans uoirement Par ou li
            amirans aloit iouer souuent En bois et en riuieres en son
            deduisement A cel les ont paien fait lor enbuschement Que François
            ne s  en fussent fouï embleement Au les deuers la uile ne gaitoient
            noient. François passent le pont en pais et sagement Damedieus les
            ramaint en pais a sauuement En la uile s  embatent tost et
            apertement Fier sont et uolentriu et plain d  apensement Rien n 
            encontrent ne soit mis a destruiement
          
            D  onmes d  enfans de fenmes font grant lapidement Huis et
            fenestres brisent moult i ot grant torment. Que uous feroie ie de
            ce lonc parlement De toutes pars se metent a desconfisement Par la
            porte s  en fuient maintre conmunaument Maint en i laissent mort
            maint nauré maint sanglent A Clarïon en uienent plusor a
            sauuement Des meillors de la uile ainsi com ie l  entent.  Sire
            font il merci uous prions humblement uostre home deuons estre et
            de uo tenement.  De ce ne uous ferai plus nul alongnement Clarïons
            les reçut de cuer entirement Barbastre ont gaaignie. Entour la
            Saint Iehan ne quier que uous en mente Que cil oiseillon metent a
            chanter lor entente Fu conquise Barbastre la uile bele et gente
            N  auoit bourc ne chastel plus fort dusk  a Octrente Qui ens est
            n  est raisons que d  assaut s  espoënte K  assaus n  i puet greuer
            une fueille de mente. Paien s  en uont fuiant moult i ot grant
            tormente Par chans par bois par pres ça dis ça uint ça trente
            Il ne demandent gaires ne adrece ne sente. Corsols s  en fuit moult
            tost n  i fait pas longue atente Sor un cheual si bon qu  il por
            courre n  alente En un iardin s  arreste ou ot mainte bele ente D 
            ire et de maltalent ot la chiere sullente Forment regarde arriere
            durement se gaimente Dou grant duel qu  il demaine sus son arçon s 
            adente.  Ha Clarïon fait-il point nous as com tarente A ceste
            Saint Iehan nous as paié grief rente Par quoi sonmes traÿ Mahonmés
            te crauente La gent sarrazinoise as fait triste et dolente Car par
            toi i a mort mainte bele iouuente Parmi Barbastre en gisent maint a
            chiere dolente
          
            Qui ia mais ne uerront cousine ne parente. As crestïens mesis ton
            droit seignor a uente Guerredon t  en enuoit cil par cui pluet et
            uente A l  amustant de Cordes le uois dire en sa tente Au siege de
            Nerbonne drois est k  a ce m  assente Ce sera bien raisons k  au
            cuer li destalente A oÿr tes nouueles. Corsols s  en ua moult tost a
            coite d  esperons uers le siege a Nerbonne pour uoir le uous
            disons A l  amustant de Cordes qui est fiers com lions Quant sara
            que dux Bueues qui estoit ses prisons Et li autre François et li
            preus Clarïons Ont conquise Barbastre pensis iert et enbrons. De
            Corsolt ci endroit a parler uous lairons Quant tans et lieus en
            iert moult tost i reuenrons. Ce iour fu en Barbastre grans li
            occisïons Franc n  i espargnent fenmes uiellars ne enfançons.
            Clarïons de ualdune n  i fist arrestisons Ceaus qui se sont rendu a
            maintenant semons Que d  aus soit relenquis Teruagans et Mahons. 
            Seignor fait il a aus ne le uous celerons Sauez quel parteüre ici
            uous partirons Ou uous croirés en Dieu ou nous uous ocirons.  A ce
            mot se sont mis paien a genoillons.  Sire font il merci nous
            nous baptiserons Et sachiez uraiement quant baptisié serons Que bien
            et loiaument tousiours uous aiderons uous estes nos drois sires
            bien faire le deuons A tort uous guerpesimes drois est quel
            comparons Moult grant mesfait feïsmes tres bien le connoissons De
            ce mesfait biau sire la merci uous prions.  Quant Clarïons l 
            entent plus ioians ne fu hons Lor mesfait lor pardonne.
          
            Quant Barbastre ont conquise François moult en sont lié. Lor afaire
            ont tres bien et bel apareillié Conme cil qui de guerre sont duit
            et afaitié Li pont sont releué li postich uerroillié. Clarïons de
            ualdune a Bueuon araisnié  Sire fait il a lui bien nous a Dieus
            aidié Moult mieus que ne cuidiés auonmes esploitié Pris auons
            maint paien de prouece prisié A moi se sont rendu et m  ont pour
            Dieu priié Que d  aus aie manaie et merci et pitié En l  onnour de
            Dieu uuelent tuit estre baptisié.  Quant François l  entendirent
            Dieu en ont graciié Richiers li arceuesques de ioie a lermoiié L 
            afaire a pris en cure et si l  a encharchié K  ainc le tierch iour
            ot si son afaire apointié Que tous les baptisa de ce ne soit
            cuidié. Clarïon de ualdune n  ont point son non changié Car il le
            ueut ainsi et il l  ont otriié Et chascuns de son non s  est tenus
            a paiié Cil furent de bone heure a no gent acointié Loiaument se
            maintinrent c  onques n  i ot trechié. Par lor prouece furent puis
            maint escu percié Et maint elme enbarré maint hauberc desmaillié
            Maint Sarrazin nauré maint mort et maint blecié A nostre gent
            porterent foi et grant amistié Loiaument se maintinrent. Clarïons
            de ualdune c  on dut moult honnorer Prist moult Dieu et sa mere et
            ses sains a loer Quant uit ceaus de Barbastre en fons regenerer
            Cent ou plus s  en i firent baptisier et leuer Ceaus qui faire nel
            uorrent fist on les chiés couper.
          
            Aprés prist Clarïons Bueuon a apeler Et les autres François k 
            entour lui uit ester En la mahonmerie les a pris a mener N  auoit
            plus riche lieu deça ne dela mer  Qui la façon dou lieu uorroit
            bien deuiser El plus lonc iour d  esté i auroit que uiser. N 
            estoit pas grans li lieus ç  ai oÿ raconter Mahons ert d  or
            massis c  on ot fait afiner Maint kamahieu i ot qui moult fist a
            amer Et maint riche rubi qui reflamboie cler Et tant d  autre
            richoise c  on nel porroit esmer. Dist Richiers l  arceuesques  
            Foi que doi Dieu porter De ce lieu esgarder se puet on deporter Ci
            endroit uorrai Dieu seruir et honnorer Messe uespres matines
            souuent dire et chanter En l  onnour de Ihesu qui tout a a sauuer. 
             Sire dist Clarïons or uous fist Dieus parler Mahom et Teruagant
            ferons de ci oster L  or et les riches pierres feronmes bien
            garder Si les ferons a ceaus baillier et deliurer Qui saront des
            espees les ruistes coups donner Et bien pour Dieu uorront lor cors
            abandonner Sor la gent sarrazine.  Clarïons en cui n  ot nule
            pensee amere Fu de la nostre gent maistres et ordenere N  ert
            orgueilleus ne fel ne estous ne genglere Mais sages et courtois n 
            ert ne faus ne guilere Chascuns l  onneure et aime aussi conme son
            frere.  Ha Dieus dist li dux Bueues urais rois urais
            gouuernere Car seüst ore en France Looÿs l  emperere Conment nous
            sonmes ci et par quele matere Conment l  amustans uint coiement
            conme lere
          
            A Nerbonne a la feste conte Aimeri mon pere Ou pour adouber Gui et
            Gerart uenus ere Se le seüst aussi dame Ermengars ma mere De metre
            en moi secourre ne seroit pas auere. Dieus qui de tous biens est li
            urais guerredonnere Soit en cors et en ame s  il li plaist d  aus
            sauuere Et doinst k  encor les uoie  François sont en Barbastre
            le chastel seignori Forment gracient Dieu qui onques ne menti De ce
            que paien ont Mahonmet relenqui Et que baptisié furent si com auez
            oÿ Mais d  aus uous laisserons ore a parler ici De Corsolt uous
            dirons qui ot le cuer mari Pour ce que par François sont paien
            desconfi Les nouueles en porte l  amustant sans detri Au siege de
            Nerbonne par uerté le uous di. Tant ot esperonné le destrier arrabi
            K  en l  ost as Sarrazins entra par un lundi Deuant le maistre tre
            l  amustant descendi Moult s  en esmerueillierent paien quant l 
            ont choisi. Corsols entre en la tente qui estoit de sami L 
            amustant salua et l  amirant aussi Si haut dist ses nouueles que
            chascuns l  entendi.  Amirans fait il sire moult mal sonmes
            bailli  Clarïons de ualdune a uostre oncle traÿ Dedenz Barbastre
            l  ont li crestïen murdri Que uous li enuoiastes en sa prison par
            mi La uile ont gaaignie et le chastel saisi Maint paien i sont
            mort et maint s  en sont fuï.  Tout l  afaire lor conte rien n  i
            met en oubli. Quant paien l  entendirent tout furent abaubi 
            Corsolt dist l  amirans mauuais conseil creÿ Quant François furent
            pris que ie ne les pendi. Mais par cel saint Mahom cui ie aour et
            pri
          
            Ce siege guerpirai plus ne remanrai ci uers Barbastre en irons
            demain ou merkedi uengier uueil l  amirant mon oncle et mon ami.
            Bueues et si enfant seront ars et bruï Clarïons et li autre pendu
            ou enfouï Puis reuenrons arriere en la terre Aymeri Quant l 
            auerons conquise s  irons seur Loëy En la terre de France.  Quant
            l  amustans de Cordres ot la nouuele oÿe Que li amirans ot ainsi
            perdu la uie Et perdue ert Barbastre la cités seignorie Tel duel en
            a k  a pou que il ne s  en maruie D  ire et de maltalent ses dieus
            iure et afie Que Nerbonne sera maintenant assaillie. Aprés ce fu
            moult tost toute l  ost estormie Et la gens tormentee et de cuer
            abaubie Mains cheueus i ot trais mainte barbe sachie Pour les
            pesmes nouueles Corsolt de Tabarie. As armes sont coru cele gent
            paiennie Car moult heent de cuer la françoise lignie Or la paront
            il si malement enhaÿe Souuent en ont iuré que ne remanra mie Que
            ceste traÿson ne soit griement uengie. La ueïssiez moult tost mainte
            targe embracie Maint escu et maint hiaume ou li ors reflambie Et
            maint paien qui ot d  assaillir grant enuie uers la uile se
            traient Damedieus les maudie François ont perceü moult tost leur
            aatie As cretiaus et as portes fu lor uoie acueille Com gens qui
            ert de guerre bien duite et afaitie. Aymeris en iura le cors sainte
            Marie K  a cest assaut uorra faire cheualerie
          
            De Nerbonne istera ou soit seins ou folie Sauoir se porroit estre
            la mors Bueuon uengie Et Gerart et Guion et l  autre baronnie Bien
            s  i est acordee Ermengars de Pauie Guillaumes et li autre n  i a
            cel ne l  otrie De la gent de Nerbonne. Droit ens ou point d  esté
            que pre sont plus herbu K  oiseillon chantent cler parmi maint gaut
            fueillu Furent moult Sarrazin d  assaillir esmeü Nostre gent
            crestïenne qui a Nerbonne fu. Maint arc mainte arbaleste i ueïssiez
            tendu Maint escu mainte targe et maint dar esmolu Mainte pierre
            geter et maint caillieu cornu. Aigrement les assaillent li cuuert
            mescreü As engiens et as fondes getoient greiois fu Cil dedens se
            desfendent com gent de grant uertu Saietes lor descochent et maint
            quarrel agu N  i forfirent paien la monte d  un festu Nonpourquant
            dusk  au uespre ont l  assaut maintenu Quant uoient que l  assaus
            ne lor a riens ualu Arriere s  en retornent dolent et irascu Li
            auquant d  assaillir sont las et recreü. Quant li Nerbonnois orent
            lor retor perceü Aymeris et Guillaumes n  i sont plus arrestu
            Appareillié estoient li bon destrier crenu Bien sot chascuns l 
            entree s  en erent pourueü. Si tost com monté furent des portes
            sont issu Li premerain choisi furent seure coru. Maint Sarrazin i
            ot a ce poindre abatu Mainte targe i ot frainte et percié maint
            escu Maint hauberc desmaillié maint clauain derrompu Maint cuuert
            Sarrazin parmi le cors feru. Parmi l  ost des paiens font grant
            noise et grant hu  Mahonmet font il sire bien nous est auenu
          
            Puisque Nerbonnois sont dusk  a no gent uenu.  Tost furent uers no
            gent li plusour acoru La ot le iour maint coup donné et receü As
            brans d  acier i ot maint ceruel espandu Aual la praerie. Quant l 
            amustans de Cordres a nostre gent ueüe Qui aprés l  assaillir fu de
            Nerbonne issue Il et li amirant en ont grant ioie eüe Chascuns
            point le cheual des esperons l  argüe Moult par i ot grant route
            de la gent mescreüe Desi que a l  estour n  i ot resne tenue. De no
            gent fu la lor fierement receüe Guillaumes tint Ioiouse en son
            poing toute nue Cui il consiut a coup merueille est s  il nel tue
            Car de uengier Bueuon son frere s  esuertue Maint Sarrazin le
            iour a la uie tolue La ou torne li quens trestous li rens remue
            Si le fuient paien com gierfaut fait la grue. Ki ueïst Aymeri a la
            barbe chenue Et la gent de Nerbonne conment chascuns s  ayüe As
            brans d  acier i ot mainte brongne rompue Maint hiaume descerclé
            mainte targe fendue Et maint paien geté sanglent sor l  erbe drue.
            Hardïement s  i est nostre gent maintenue Mais de toutes pars fu
            gent paienne acorue Aymeris de Nerbonne uoit la descouuenue Que
            trop par i auoit de la gent mescreüe Quant Guillaumes et il ont l 
            ueure aperceüe Desfendant se retraient.
          
            Au retraire des nostres fu grans li fereïs Et il estours morteus et
            fiers li chapleïs. Guillaumes tint le bran qui estoit mal fourbis
            Car tous estoit sanglens de couper poins et pis L  escu tint
            enbracié com cheualiers de pris Ou ot maint fer de lance en
            pluseurs lieus assis. A son destre costé fu li quens Aymeris Torné
            ont lor uisages deuers lor anemis Sagement se retraient com gent d 
            armes apris Si samble que il aient lor gent en garde pris Conme li
            pastour font pour les leus lor brebis Fierement se desfendent
            contre lor anemis Au parentrer des lices fu grans li poigneïs. uers
            l  amustant de Cordres est Guillaumes guenchis Ki un poi les
            pressoit trop ce li ert auis Et Guillaumes le fiert com aigres d 
            ire espris Amont deseur son hiaume qui a or fu brunis Se ne fust
            li fors cercles qui durs ert et massis Cil ne chalengast mais les
            honnors de Paris Nonpourquant fu del coup si forment estourdis Que
            dou cheual a terre chaÿ tous esbahis. Cil coups a nostre gent
            durement esbaudis Dient paien   Guillaumes est uns drois
            antecris N  est hom ne deüst estre de ses cops desconfis Mahonmés
            le confonde li sires poëstis  A l  amustant rescorre fu grans li
            fereïs A cheual le remisent la gent de son pays Deuant la maistre
            barre ot grant noise et grans cris Car Sarrazin lor lancent espiels
            et dars fourbis. Cil de Nerbonne keurent as murs de marbre bis As
            portes et as tours est chascuns reuertis D  aidier lor bon seignor
            fu chascuns talentis Maint quarrel descochierent de ce soiés tous
            fis Et plenté de saietes as ars turquois faitis
          
            Si que mains Sarrazins en fu moult abaubis Ensus des barbacanes
            sont a force remis Arriere se retraient car l  enchaus est
            faillis. Aymeris en Nerbonne fu moult bien recueillis Contre aus
            uint Ermengars la contesse gentis Au col son fill Guillaume a
            andeus ses bras mis   Bien soiés uous uenus fait ele sire fis
            De tres haute prouece estes li urais rubis L  eure soit beneoite
            que en mes flans gesis De no gent ne fust hui eschapés nesuns uis
            Ne fust la grans ualours qui en uous maint tousdis Et adés
            monteploie.  Grant ioie ot Ermengars la dame de franchise Quant
            nostre gens se fu en Nerbonne remise Que n  i orent perdu uaillant
            une cerise Damedieu en gracie et le cors saint Denise. A leur
            tentes repaire cele gens mal aprise Qui Dieu ne uuelent croire ne
            Foi ne Sainte Eglise Bien quidierent Nerbonne par force auoir
            conquise Mais Nerbonnois les ont receüs en tel guise Que bien lor
            doit sambler k  en aus n  a coardise. Li amustans en iure sa loi qu 
            il aime et prise Que l  endemain matin tele est sa conmandise
            Iront droit a Barbastre qui siet seur roche bise La uile sera si de
            toutes pars assise Ia mais n  en partira ce dist si l  ara prise
            Moult manace Bueuon et la gent Conmarchise Que mar ont l  amirant
            mort et sa gent ocise Ia mais ne puist il faire a Mahonmet seruise
            S  il n  en prent grief ueniance.
          
            Cele nuit deslogierent li cuuert desfaé Et l  endemain matin furent
            si arreé Que assez tempre furent matin acheminé. Quant Nerbonnois se
            sont de ce garde donné Moult s  en esmerueillierent et moult en ont
            parlé.  Ha Dieus dist Ermengars rois plains d  umilité Mais ne
            uerrai Bueuon mon fill au cuer sené Ne Gerart mon neueu ne Guion
            le mainsné Nauari de Toulouse ne Huon l  alosé Ne Ioffroi l 
            Angeuin le cheualier menbré Renaut de Montarmier ne tout l  autre
            barné. Lasse ne sai s  il sont mort ou enprisonné. Certes quant moi
            remenbre de lor tres grant bonté Et de leur uasselage et de leur
            loiauté C  est merueilles que n  ai de duel le cuer creué.  A ce
            mot chiet pasmee sor le marbre listé. Quant uint de pasmoison s  a
            un souzpir geté Aymeris la redrece qui en ot grant pité De duel
            et de mesaise li sont li oeil lermé. Quant Guillaumes le uoit pres
            n  a le sens derué   Sire ce dist Guillaumes n  i ait duel
            demené Tousiours aués eü cuer plain de seürté uostre grant fait
            sont si seur paien esprouué Qu  il n  a meillor de uous en la
            crestïenté. Se uostre gent sont mort et a lor fin alé N  en faites
            nul samblant ce seroit lascheté Car puisqu  il plaist a Dieu on
            le doit prendre en gre Car quant il li plaira tost iert
            guerredonné Et seront uostre duel en grant ioie mué. Ne sai ou paien
            uont ne qu  il ont enpensé Mais foi que doi Ihesu le roi de
            maiesté Ie les conuoierai au bran d  acier letré.  Quant Aymeris
            l  entent Guillaume a regardé   Biaus fieus ce dist li quens
            faites uo uolenté Ie m  acort que fait soit ce k  auez deuisé. 
            Trestout cil de Nerbonne s  i sont bien acordé
          
            Armé sont tantost furent li cheual apresté Puis montent si s  en
            issent de la bonne cité. Les cheuaus esperonnent plain d  ire et de
            fierté Deuant trestous les autres Guillaume l  aduré Bien li sist
            sor la hanche Ioiouse au pon doré L  escu tint en chantel el poing
            l  espiel plané Lez lui fu Aymeris droit au destre costé Damedieus
            les conduise par sa douce amisté Sarrazin les choisirent uenir
            parmi le pre C  estoit l  arriere garde cui Dieus doinst mal dahé
            De la gent sarrazine. Nostre François cheuauchent conme gent
            apensee Les grans galos sor frain d  encoste une ualee Moult fist
            biau tans et quoi a cele matinee. L  arriere garde fu cel iour
            Corsolt liuree Quant nostre gent choisi s  a sa resne tiree Sa
            bataille retraist sa gent a ordenee Car bien set uraiement qu  il
            aront la mellee. A tant es uous François poignant de randonnee A l 
            abaissier des lances ont  Nerbonne  escriee A l  assambler i ot
            grant noise et grant huee La ot maint escu fraint mainte targe
            troee Et mainte grosse lance par pieces tronçonnee Maint cheual
            estraier corant parmi la pree De quoi li seignor gisent sanglent
            gueule baee. Celui iour a Guillaumes bien Ioiouse esprouuee Que
            maint paien en a l  ame dou cors seuree Des mors et des naurés fu
            l  erbe ensanglentee. A tant es uous Corsolt poignant de randonnee
            Moult fu preus Sarrazins de tres grant renonmee La targe ot
            enbracie et tint l  anste leuee A un fer moult trenchant dont l 
            alemele ert lee
          
            Si fiert un Nerbonnois sor la targe listee Que il li a fendue et la
            brongne faussee Si k  a cel coup li est l  ame dou cors seuree 
            Tabarie  escria au fuer de sa contree. Quant Guillaumes le uoit
            Ioiouse a haut leuee Corsolt feri sor l  iaume a la cercle doree
            Ne l  atainst pas a coup car l  espee est tornee Si tres radement
            est ius dou hiaume aualee K  au cheual a la teste en deus moitiés
            coupee Tout abat en un mont seur l  erbe defoulee. A lui rescorre
            poignent cele gent desfaee La ot maint cop feru et de lance et d 
            espee La bataille Corsolt n  i eüst ia duree Ia fust l  arriere
            garde toute desbaretee Mais l  amirans d  Espaigne ot sa gent
            retornee Uns Sarrazins li ot l  ueure dite et contee Que la gens
            Nerbonnoise est as lor assamblee Et que l  arriere garde estoit trop
            forsmenee Et pour ce acoroient sans nul point d  arrestee Plus de
            dis mil paien chascun la teste armee Mainte ensaigne i auoit au
            uent desuolepee A l  estour sont uenu conme gent aïree De nostre
            gent greuer aigre et entalentee Damedieus les confonde Quant
            nostre François uirent l  amirant aprochier Et Sarrazins par flotes
            uenir et desrochier Bien uoient qu  il n  ont pas gent pour aus
            damagier. Aymeris qui moult fu sages de cel mestier Mist un cor a
            sa bouche pour sa gent raliier Entour lui se rassamblent li baron
            cheualier. Aymeris et Guillaumes font lor gent cheuauchier uers
            Nerbonne repairent Dieus les gart d  encombrier
          
            Maint Sarrazin i laissent mort sanglent en l  erbier. Qui les ueïst
            retraire bel et sans esmaier Bien deïst que ce fust gent c  on
            deüst prisier. Sarrazin ne les osent de trop pres enchaucier
            Corsolt ont remonté seur un corant destrier Les naurés font bender
            et les plaies liier Et les mors enporter nes i uorrent laissier
            Aprés l  ost l  amustant s  en uont sans detriier. Quant li amustans
            sot le mortel encombrier Que François li ont fait prist s  en a
            corroucier.  Par Mahonmet fait il cui i  aim de cuer entier Mar
            i uint Aymeris hui ma gent conuoiier Lui et tout son lignage ferai
            ie essillier Bueuon et ses enfans ferai les chiés trenchier Puis
            reuenrai arriere Nerbonne rasegier Si me uueille Mahons a mes
            besoins aidier Ia mais n  en partirai s  arai fait trebuchier Tours
            et portes et murs contreual le rochier Aymeri de Nerbonne ferai uif
            escorchier Et Ermengart sa fenme les mameles trenchier Et se ie
            tieng Guillaume bien sache sans cuidier Que de lui ne prendroie ne
            argent ne or mier C  est uns hom que paien doiuent moult
            ressoignier Contre ses coups ne uaut armeüre un denier A ce siege
            a ma gent souuent fait traueillier Souuent nous est uenus Nerbonne
            chalengier Par Mahom se ie uif moult m  en cuit bien uengier
            Mahonmés le confonde qui tout a a baillier Fait nous a maint
            damage.  Li iours fu biaus et clers sans uent et sans pourriere
            uers Barbastre se traient cele gens auersiere Damedieus les
            confonde et l  apostles saint Piere Moult menacent Bueuon a la
            hardie chiere Et ses enfans en cui n  a pensee laniere
          
            Li plusour d  aus les iugent a boulir en chaudiere Pour ce que ce
            est mors d  angoisseuse maniere Aucun dient qu  il soient traÿné
            par bruiere Tant que d  aus ne remaigne nesune piece entiere. Mais
            ains uerront des lor Sarrazin mainte biere Et uerront despaner
            mainte brongne doubliere Maint bouel traÿner parmi la sablonniere
            Qu  il aient de Barbastre prise la tour premiere Se Dieus sauue
            Bueuon et sa gent qu  il ot chiere. Aymeris et Guillaumes sont
            retorné arriere N  est raisons que plus siuent cele gent
            pautonniere Et Sarrazin les laissent a petit de priiere Car plus
            les redoutoient ne fait lieures leuriere Quant le ua ataignant par
            la crupe derriere. Pour uoir uous puis iurer n  en serai
            mençongniere Se si tres poi ne fussent n  en alast si entiere Cele
            gens sarrazine. Nerbonnois repairierent si com auez oÿ En Nerbonne
            rentrerent li cheualier hardi Contre aus uint Ermengars qui moult
            les conioÿ. Aprés ce que del siege furent païen parti Ne demora
            Guillaumes mais que deus iours iki Par le conseil son pere le preu
            conte Aymeri S  en ala droit en France uers le roy Loëy A Loon le
            trouua el palais seignori. Des nouueles qu  il conte furent moult
            abaubi Par trestout le roiaume et de cuer assoupli Le duc Bueuon
            regretent moult et Gerart et Gui Et Sanson de Boourges et son frere
            Tierri Et Richier l  arceuesque Ioffroi et Nauari Renaut de
            Montarmier et Antiaume autressi Et Hunaut de Bretaigne et le preu
            Sauari
          
            Partout regrete moult chascuns le sien ami. Mais d  aus uous
            laisserai ore a parler ici Si uous dirai conment Persant et Arrabi
            Et Turc et Achopart et Conmain et Luti S  en uont droit uers
            Barbastre de guerre aaati Ceaus qui sont de la uile et dou chastel
            saisi. Or consaut Dieus Bueuon qui onques ne menti Et trestout son
            barnage Sarrazin cheuauchierent cui li cors Dieu maudie Tant uont
            que de Barbastre ont la grant tour choisie. Cele nuit se logierent
            pres a liue et demie Un poi deuant le iour ont leur uoie acueillie.
            Les conrois ordena Corsols de Tabarie La premiere bataille a a
            Galdras baillie Cil estoit amirans dou regne de Nubie Dis mil
            paiens ot bien en sa connestablie Par ceaus sera Barbastre de uenue
            assaillie. Tout droit un dïemenche aprés l  aube esclairie Fu leuez
            li dux Bueues a la chiere hardie Moult tres matinet ot li dux la
            messe oÿe Puis issi de Barbastre la cité seignorie Ne fu que lui
            trentisme de sa cheualerie Bien armé et monté ce n  oublierent
            mie. Puis ce di que il orent la uile gaaignie Ne fu gaires de iours
            que n  alast une fie Tout entour la cité car moult l  ot enchierie.
            A Gerart le sien fill l  a moult forment prisie   Ainc mais ne ui
            cité fait il ior de ma uie Qui si fust de tous biens de toutes
            pars garnie Bles y a et uignoble et bois et praerie Et tres bele
            riuiere qui bien porte nauie Qui les grans nes amaine de la mer d 
            Orquenie Et chastel bel et fort et sor roche naÿe. Car pleüst ore a
            Dieu le fill sainte Marie
          
            Que la contree fust a no loi conuertie Et que la gens fust toute
            leuee et baptisie Mais ne nous forferoient Sarrazin une alie Que
            nous n  en reüssiens denree pour demie.  A ce mot regarda a
            senestre partie uoit uenir Sarrazins les la forest antie Tantost
            l  a li dux Bueues moustré sa baronnie Mainte ensaigne choisirent
            sus au uent desploiie L  ensaigne au dragon uirent ou li ors
            reflambie.  Baron dist li dux Bueues uez ci gent paiennie Ce n 
            est pas l  ost de France qui nous uient en aÿe. Retraions uers
            Barbastre par amours le uous prie C  est dou mieus que g  i sache.
             Quant Bueues ot ueüs les cuuers desfaés Bien set n  est pas
            raisons k  a aus soit aioustés Belement se retraient ne fu pas
            esfreés. Si conme Sarrazin orent passé les gues Nos François ont
            ueüs en un ual les uns bles. Quant Galdras les choisi plus n  i est
            arrestés Sor Ferrant de Castele sist noblement armés Que Gerars ot
            perdu desous Nerbonne es pres Le iour que de paiens fu en prison
            menés. Bien li sist li escus et li hiaumes gemés En son poing tint
            la hanste dont li fers fu dorés L  espee li pendoit a son senestre
            les Qui ot esté Gerart c  est fine uerités  Ses oncles li donna
            Guillaumes au court nés Le iour de Pentecouste quant il fu adoubés.
            Galdras broche Ferrant par andeus les costés Deuant trestous les
            autres deus arpens mesurés uint poignant uers nos gens si les a
            escriés   FilI a putain fait il certes n  i garirés Se uous
            estes uassal les uisages tornés.  Quant Gerars uit Ferrant sel
            reconnut assés
          
            Or sachiés que de lui fu forment goulousés.  Ia Dieu fait il ne
            place qui en crois fu penés Que ie soie ia mais ne creüs ne amés
            Ne de bele pucele baisiez ne acolés Se tout maintenant n  est mes
            cors auenturés Par quoi iert se ie puis Ferrans reconquestés. 
            Lors broche le destrier com uassaus adurés Et a brandie l  anste
            dont li fers fu quarrés. Il et Galdras se fierent sor les escus
            bouclés Li espiels Galdras est par piece tronçonnés Mais li espiels
            Gerart n  est ne frains ne quassés Si fu ferus Galdras sor l  escu
            d  or bendés Qu  il est frains et brisiés et li haubers faussés
            Parmi le gros dou cuer est li espiels passés Si que mors a la terre
            est cheüs enuersés De Gerart fu moult tost Ferrans au frain
            coubrés Moult tost mist pié a terre sor lui est remontés. Quant
            sor Ferrant se sent li cuers li est leués Onques ne fu si liés des
            l  eure qu  il fu nes. De maint Sarrazin fu moult tost auironnés Ia
            fust mien escïent Gerars a mort liurés Mais François i akeurent les
            frains abandonnés Deuant trestous les autres dux Bueues li senés
            De rescorre son fill fier et entalentés Enmi les Sarrazins est li
            dux assamblés Li premiers qu  il atainst fu a terre portés De la
            gent sarrazine. Au rescorre Gerart ot grant noise et grans hus Dux
            Bueues s  i ayüe com uassaus esleüs Mains cops i fu donnés le iour
            et mains rendus Mais trop i parauoit des cuuers mescreüs Se
            Damedieus n  en pense li urais peres Ihesus
          
            Trop sera chier Ferrans a nostre gent uendus. Li cheuaus dont Gerars
            fu a pié descendus Quant Galdras de Ferrant fu a terre abatus Fu
            tout droit a Barbastre le grant cours reuenus De Gui de Conmarchis
            fu tost reconneüs.  Aÿde Dieus fait il mes freres est perdus Ha
            Bueues sire peres qu  estes uous deuenus  Chascuns corut as
            armes plus n  i est arrestus Clarïons en monta en la tour haut
            lasus La bataille a choisie tantost est racorus.  Baron or dou
            haster fait il ges ai ueüs La bataille est sor Sore enmi les pres
            herbus.  De chascun fu moult tost li blans haubers uestus Lances
            prendent et hiaumes et targes et escus Armé sont puis monterent sor
            les destriers crenus De la uile est chascuns hasteement issus Li
            darrains ne fu mie dou premier atendus Deci que a l  estour n  i fu
            resnes tenus. Si aigrement s  i est chascuns d  aus maintenus Et
            sont a l  assambler si dur en aus ferus Que lor dure uenue fait
            paiens traire ensus Demie arbalestee. Fiere fu la bataille et li
            estours pesans A l  assambler fu moult li abateïs grans Si que par
            terre en iut mains Sarrazins sanglans Maint cheual ueïssiés lor
            resnes traÿnans De mors et d  abatus fu tous ionchiez li chans
            Puis que Dieus fu en crois mis pour les mescreans Ne fu nus qui
            ueïst gens ainsi assaillans Que nostre gent assaillent les cuuers
            souduians Si que la moitié d  aus fu pres toute fuians. Cel iour le
            fist tres bien Clarïons li sachans Et tout li conuerti n  en fu uns
            seiornans Ains fu tous li mains preus ce sachiés bien faisans.
          
            Moult le fist bien Renaus et Ioffrois li poissans Et Hunaus de
            Bretaigne et Nauaris li frans Et Richiers l  arceuesques et ses
            freres Normans Qui ueïst duc Bueuon lui et ses deus enfans
            Conment chascuns s  aÿde com hardis combatans Et conment sont lor
            uies uers paiens chalengans Qui les tenist a preus moult fust bien
            entendans. Droit encoste Galdras fu Gerars trespassans Et uit k  a
            son costé pendoit li riches brans Que li donna ses oncles
            Guillaumes li uaillans Gerars descent sor l  erbe qui estoit
            uerdoians Et a saisi l  espee qui fu bonne et trenchans Par l 
            estrier fu moult tost el cheual remontans Ne fust mie si liés pour
            dis mile besans Com il fu pour l  espee. Quant Gerars rot son bran
            merueilles en fu liés Mains Sarrazins en fu puis mors et
            detrenchiés Et mains haubers rompus mains hiaumes depeciés En
            celui iour meïsme fu il si ressaiiés Que mains paiens en fu
            laidement domagiés. Mort et desconfi fussent Sarrazin ce sachiés
            Mais l  amirans i uint poignant tous eslaissiés Et sont plus de dis
            mil dont chascuns fu iriés De la mort de Galdras et de cuer
            corrouciés Bien sont entalenté qu  il soit griement uengiés. Les un
            pendant aualent entre deus fossés uiés Quant Bueues uoit uenir les
            cuuers renoiiés Mist un cor a sa bouche plus n  i est atargiés
            Entour lui s  est chascuns de sa gent raliiés.  Baron dist li dux
            Bueues desus les ieus des chiés uous conmant que n  i soit hui mais
            cheuaus brochiés Car tost porroit torner deseur nous li meschiés.
          
            uez com paien nous uienent par delés ces rochiés Ces premerains
            auons telement acointiés Que mains en gist par terre mors sanglens
            et plaiiés Bien en doit estre Dieus loez et graciés. Trop seroit
            grans outrages se plus en faisiiés De rauoir la mellee est nostres
            li marchiés Chascun iour des or mais qui en iert aaisiés.  Sa gent
            enmaine Bueues conme uassaus prisiés Bien samble en son retraire d 
            armes parafaitiés N  i a celui qui samble que point soit esmaiés
            Le petit pas sor frain les brans nus enpoigniés Se traient uers
            Barbastre. Quant la gens l  amirant ont Bueuon perceü Qu  il
            retraioit sa gent moult en sont irascu Car tres bien i cuidoient a
            tans estre uenu. Ez uous poignant Sorbrant parmi le pre herbu
            Cousins estoit Galdras dont moult li a chalu Gentement fu armés et
            d  auberc et d  escu Et d  espee trenchant et d  espiel esmolu Et de
            hiaume doré a pierres de uertu En sa conpaigne furent maint cuuert
            mescreü Deuant les autres uint sor un destrier crenu No gent a
            escriee si que bien l  ont oü   Fill a putain fait il tout serés
            confondu.  Quant Guis de Conmarchis a le paien ueü Il trestorne
            Morel plus n  i a atendu Et a brandi l  espiel au fer trenchant
            agu Sorbrant ala ferir si bien l  a conseü Que l  escu a percié
            l  auberc li a rompu Si que mort a la terre l  abat tout estendu Et
            Guis s  en retorna quant son coup ot feru Nostre François le
            uirent s  en loerent Ihesu. Deuant les barbacanes s  erent arresteü
            Pour atendre Guion le uassal esleü
          
            En la uile rentrerent com gent plain de uertu Les portes
            refermerent moult lor est bien cheü Car ne doutent assaut la monte
            d  un festu Et s  ont pour demi an pain char et uin et fu Et auaine
            et fourrage. Li chastiaus de Barbastre siet sor roche nayüe N  a
            garde de miner ne d  engien qui i rue N  asaus n  i puet greuer
            uaillant une ceüe Car la roche estoit moult haute et droite et
            agüe. N  ert pas grande la uile car n  i ot c  une rue Mais a
            trois portes orent cil dedens lor issue. Aprés ce k  en Barbastre fu
            no gent reuenue ueïssiez terre prendre cele gent mescreüe Sor la
            bele riuiere s  est lor ost estendue Ainc n  i ot si hardi c  est
            bien chose seüe Qui ait d  autre part l  aigue tre ne tente tendue
            Car la gent sarrazine s  ert pieça perceüe K  el chastel auoit gent
            de prouece esleüe De tout le mieus de France ert estraite et uenue.
            Ainçois k  a l  amustant soit la citez rendue Y ara mainte brongne
            percie et derompue Maint hiaume depecié mainte targe fendue Maint
            coup feru de lance et d  espee esmolue Et maint paien geté sanglent
            sor l  erbe drue. Pour Galdras fu sa gent durement esperdue Et pour
            Sorbrant aussi qui la uie ot perdue Car de lor aage erent preu et
            de grant uenue. Or soit Dieus et sa mere crestiiens en ayüe Car
            forment les menacent cele gens malostrue Que mais n  iert de
            François Barbastre secorue S  aront de ceaus dedens lor uolenté eüe
            Et pris tres grant ueniance.
          
            Pres de l  aigue de Sore en un moult tres biau pre Furent deuant
            Barbastre Sarrazin assamblé La riuiere coroit entr  aus et la cité
             Ne uuelent k  en lor ost soient François entré Ne que par nuit lor
            puissent faire nule grieté. Pour la riuiere cuident bien estre
            asseüré Mais se Damedieus sauue Gerart au cuer sené Et Gui de
            Conmarchis et Ioffroi l  aduré Et Hunaut de Bretaigne le preu et l 
            alosé Nauari de Toulouse le uassal esmeré Et le preu Clarïon
            sachent par uerité Ains que gaires de tans aient la seiorné Saront
            il se seur Sore seuent François nul gue. La ueïssiez tendu maint
            paueillon maint tre Et mainte riche tente a maint ponmel doré. Ez
            uous un Sarrazin moult richement monté Bien sambloit qu  il eüst
            son cheual trop hasté Car forment li batoient li flanc et li costé
            A l  amirant s  en uient dit li a et conté Quant de Mahonmet l  ot
            hautement salué Que Limbanors ses fieus uient a moult grant plenté
            De Turs et de Persans qui bien sont arreé Armé sont richement et
            gentement monté. ~ Sire a Nerbonne aloient por faire uostre gre
            Quant oÿmes nouueles k  estiiés retorné Et que li François erent de
            prison eschapé Pris auoient Barbastre et uostre oncle tué Encor me
            samble bien que ce soit uerité. De ce a si uos fieus le cuer d  ire
            alumé Qu  il a sor Teruagant et sor Mahom iuré Que ne retornera
            arrier en son regné S  ara Bueuon destruit et trestout son regné
            Puis ira a Nerbonne ainsi l  a deuisé Tant qu  il l  ait essillie
            et le pays gasté
          
            Et le conte Aymeri sus au uent encroé O uous ira en France car
            moult li uient en gre De ce que l  amustans a sor Mahon iuré Qu  il
            conquerra sa terre.  Quant li amirans ot la parole escoutee Que
            Limbanors ses fieus est en cele contree Sachiez c  est une chose
            qui forment li agree. A l  amustant de Cordres est la nouuele alee
            Et l  amustans en a grant ioie demenee K  a Limbanor doit estre sa
            fille marïee. Plus bele ne plus gente de li ne fu trouuee Sage fu
            et courtoise a raison enparlee Et fu blanche et uermeille a point
            encoloree D  ieus uairs gais et rians fu tres bien acesmee Le
            chief auoit si blont de blondeur esmeree Que ce sambloit fins ors
            quant ert desgalonnee Droite fu et bien faite de bon grant
            compassee Et fu selonc sa loi tres bien endoctrinee De li ne uous
            iert ore plus parole contee. Contre Limbanor uont cele gens desfaee
            En un plain l  encontrerent encoste une ualee Mainte ensaigne i
            choisirent au uent desuolepee Maint hiaume maint escu mainte
            targe doree Bien furent trente mile de gent bien arreee. Bueues fu
            en Barbastre a la chiere menbree Cele gent sarrazine uit uenir par
            la pree Qui moult tres bel auoient lor bataille ordenee Gerant et
            Guion l  a et les autres moustree.  Mere Dieu dist dus Bueues
            roÿne coronnee Est toute paiennie ci endroit aiornee Or n  i a si
            bon tour ce est chose passee Que Barbastre soit bien desfendue et
            gardee. Ne uueil que nus s  en isse pour conmencier mellee Gautier
            li Toulousans uous garderés l  entree
          
            Cheualiers estes preus et de grant renonmee La porte deuers l  ost
            sera par uous gardee Ne uueil que no gent soit a folie tornee
            Gardez que nus n  en isse ne soir ne matinee Que auant ne le
            sache.  Quant Gautiers de Tolouse le conmant entendi Que li ot
            conmandé Bueues au cuer hardi  Sire fait il a lui pour le cors
            saint Remi En uostre conmant faire ne doi metre detri Car de
            uostre lignage sui estrais Dieu merci Puisque uous le uoulés ie
            le ferai ainsi.  Des François uous lairai ore a parler ici. Pour
            Limbanor font ioie Persant et Arrabi Droit au tre l  aumustant
            Limbanors descendi Moult l  onnora li rois de cuer et conioï. 
            Limbanors dist li rois moult uous tieng a ami Quant ie uous ai
            donnee ma fille que i  aim si Le roiaume de France uous ai donné o
            li.  -  Sire dist Limbanors Mahonmet en graci Onques de plus
            biau don nul iour parler n  oÿ Mais qu  il ne uous anuie d  une
            chose uous pri  Quant de ceste cité seronmes resaisi Et nous arons
            Bueuon essillié et honni Que par Nerbonne alons pour confondre
            Aymeri S  il et li sien estoient maté et desconfi Malement en
            seroient tout li autre abaubi.  -  Certes dist l  amustans ainsi
            le uous otri.  Ainsi qu  il departoient France entre aus deus iki
            Estes uous un message qui a pié descendi L  amustant salua si tost
            qu  il l  ot choisi En haut dist sa parole si que tout l  ont oÿ 
             Sire rois uostre fille sera ci merkedi Et sont en sa conpaigne et
            Persant et Luti. Droit uers Nerbonne auiemes no chemin acueilli
          
            Quant nouueles nous uinrent que uous auiés guerpi Le siege de
            Nerbonne et c  on auoit traÿ L  amirant de Barbastre le chastel
            seignori Par Clarïon qui a Mahonmet relenqui. Sachiés tant auons
            gent pour uoir le uous pleui Que tout en sont couuert li champ et
            li larri Bien sont quarante mile armé et feruesti Qui durement se
            sont de ce aaati K  o uous iront en France sor le roy Loëy Pour
            conquerre sa terre.  Li amustans de Cordres a la nouuele oÿe Que
            uenir doit sa fille la bele Malatrie Mahom et Teruagan durement en
            gracie Limbanors de Tudele en fist chiere moult lie Au messagier
            donna un destrier de Surie Congié a pris dou roy que il plus n  i
            detrie A sa tente est uenus que sa gent ont drecie Pres dou brueil
            de Pinel les une ente florie. Le merkedi matin ne s  i oublia mie
            El palefroi monta o la sele orfresie Li lorain furent d  or dou
            meillor de Roussie Et les autres estofes de soie d  Aumarie A
            pierres et a pelles assis par grant maistrie Robe auoit de samit
            faite a oeure entaillie. Bien sambloit Limbanors hom de grant
            seignorie En sa conpaigne fu Corsols de Tabarie Escorfaus ses
            cousins et Brunars d  Orcanie Et mainte grant personne de la loy
            maleïe. Contre celi qu  il cuide bien auoir a amie S  en ua moult
            lïement parmi la praierie. Malatrie encontrerent pres a liue et
            demie Pour la pourriere s  ert des autres eslongie Deuant sa gent
            uenoit la pucele ensaignie Quatre filles de rois ot en sa
            conpaignie
          
            Mainte pucele i ot bele et bien afaitie. Limbanors la salue de la
            loi paiennie Moult trouuerent paien Malatrie garnie De tres noble
            maniere plaine de courtoisie. Quant la pucele fu pres de l  ost
            aprochie L  amirans uint encontre li sires d  Albanie Et l 
            amustans ses peres qui rois fu de Persie Qui l  a moult doucement
            estrainte et enbracie. Paien et Sarrazin l  ont forment conioïe
            Dusk  au tre l  amustant l  ont tout droit conuoiie Car sa tente n 
            ert pas encor apareillie Pour li font moult grant ioie. Deseur un
            drap de soie ouuré moult richement Sist l  amustans de Cordres les
            sa fille au cors gent Et l  amirans d  Espaigne sist les li
            ensement. Li amirans parla trestout premierement   Damoisele dist
            il faites le lïement Car uous estes donnee par nostre assentement
            A Limbanor mon fill a cui Tudele apent Se il ne m  atenist si tres
            prochainement I  osasse moult bien dire trestout seürement Que plus
            preu Sarrazin ne sai de son iouuent Ne mieus osast enprendre un tres
            grant hardement. Cis sera uostres liges et uous lui ligement
            Demandés uostre pere se il est ensement.  -  Oïl dist l 
            amustans par itel couuenant Que ie li donrai France trestout
            entierement Et trestoute la terre si com la mers s  estent Iusk  a
            l  aigue dou Rin ainsi l  ai en couuent.  -  Sire dist Malatrie
            ci a riche present Le seignor ne la terre ne refus ie noient Mais
            uolentiers saroie s  il uous plaisoit conment Cuidiés France
            conquerre quant un pou de lor gent Tienent ci un chastel enmi uo
            tenement 
          
            Poi sont plus de deus cens ainsi com ie l  entent uers les uos se
            sont ia maintenu telement Que l  autre iour en firent maint morir a
            torment Galdras ont ia ocis et Sorbrant mon parent Qui de prouece
            auoient moult grant commencement. A Nerbonne refustes auant moult
            longuement Mais encor tient Nerbonne Aimeris quitement Ne n  a
            talent dou rendre par le mien escïent Pour si faites menaces.  A
            l  amirant parole Malatrie la gente Et a son pere aussi qui forment
            s  en tormente Bien li moustre par poins conment qu  il s  i
            assente K  ainçois qu  il ait en France conquis ne cens ne rente
            Couuient c  acheté l  ait a perilleuse uente.  Fille dist l 
            amustans n  en soiiés pas dolente Car se ne uois en France
            Mahonmés me crauente Cuidiez uous que parole de fenme m  espoënte
            Ne que ie de m  enprise de riens me destalente Par ce saint
            Mahonmet par cui il pluet et uente Ainçois en sera morte mainte
            bele iouuente Et mains escus perciés mainte brongne sanglente Que
            ie ne moustre en France en cest an mainte tente Mainte dame i cuit
            faire de cuer triste et dolente S  aidier nous ueut Mahons et il li
            atalente Ne pris tout lor pouoir une fueille de mente Hardis iert
            Loeÿs se il ne se gaimente Quant uenrons en sa terre.  Aprés ce que
            li rois ot dit tout son auis Conment François seroient par lui mort
            et conquis uint Limbanors el tre moult liés et esbaudis
          
            Car d  auoir Malatrie cuide estre trestous fis. Li amustans de
            Cordres l  a delés lui assis Lui et Malatrie a chascun par la main
            pris.  Limbanor dist li rois ma fille uous promis Tenés ie la
            uous doins et uous en reuestis Et de toute la terre que tient rois
            Loëys Et par un couuenant que ie bien uous deuis Que ne retornerai
            arriere en mon pays Si serés coronnés uous et ele a Paris Ou mes
            cors en sera destruis et mal baillis Et mains preus Sarrazins
            detrenchiez et ocis.  -  Sire dist Limbanors cis dons est
            seignoris. S  il plaist a la pucele que soie ses amis Pour li sera
            encore mains crestïens malmis.  -  Limbanor dist la bele preus
            estes et gentis Mais foi que doi Mahon qui est rois poëstis
            Ainçois que de mon cors soiiés dou tout saisis uerrai conment uous
            estes d  armes duis et apris. En Barbastre a tel gent qui sont de
            moult haut pris Car il i est dux Bueues li preus de Conmarchis Et
            Hunaus de Bretaigne Ioffrois et Nauaris Renaus de Montarmier s  i
            est Gerars et Guis C  est dou riche lignage k  engendra Aymeris
            Gent sont desirant d  armes et moult uolenteïs Et d  onnour a
            conquerre moult aigre et talentis Plus estes de cent mile a uers
            hiaumes brunis Poi sont plus de deus cens mal est li ius partis
            Tant ai d  aus oÿ dire et tant en ai enquis Que souuent porrés estre
            d  aus a uos tres requis. Mon tre uueil faire tendre droit delés cel
            larris Droit delés la fontaine as oliuiers fueillis Mainte bele
            pucele i ara a cler uis Richement acesmee de dras d  or de samis
            De saphirs d  esmeraudes d  agathes de rubis L  estour uorrons
            ueoir de Frans et d  Arrabis Se uous le desserués n  en soiiés ia
            pensis M  amour uous doins entiere. 
          
            Grant ioie ot Limbanors quant il ot la deuise Que la pucele ot dit
            forment l  en aime et prise.  Bele fait il ia fust faite uo
            conmandise Se ça fors fust as chans cele gens Conmarchise Mais en
            tel forterece s  est enserree et mise Qu  il ne doutent assaut
            uaillant une cerise Car la citez siet toute seur naÿe falise Ne n 
            i a tour ne soit faite de pierre bise A force ne puet estre ne par
            engien conquise Par afamer couuient que la uile soit prise. Cil
            dedens sont fin preu et sans point de faintise Mais plus n  istront
            des portes c  est ce que ie desprise N  ont pas gent par quoi fust
            la nostre trop sorquise Mais foi que doi Mahom a cui ie rent
            seruise Ains que li amustans ait fournie s  emprise Qu  il a iuré
            que France sera par lui aquise Sarés uous s  en moi a prouece ou
            couardise Se uostre amour m  auez a si lonc terme assise Dont est
            ma uie outree.  Malatrie la gente Limbanor escouta Moult li est
            bien auis selonc ce que dit a Que de faire son gre moult grant
            desirrier a. Ez uous un Sarrazin qui ens el tre entra Maistres fu
            Malatrie toute s  ost gouuerna Malaquins ot a non en lui moult se
            fia.  Amis dist la pucele a moi entendez ça. Faites tendre ma
            tente a l  oliuier dela Entre l  ost et la uile la ou ma gens
            passa Droit delez le uergier car trop biau lieu ui la Fontaines i
            auoit plenté ce me sambla La seront mes puceles dont mainte bele y
            a De la porrons ueoir com chascuns le fera
          
            Quant la gens sarrazine la cité assaudra Et com la gens françoise
            dedens se desfendra.  Et cil li respondi que ainsi le fera.
            Apertement et tost arrier s  en retorna Ainsi com la pucele li dist
            et conmanda L  arrea Malaquins que riens n  i oublia. Quant le sot
            Malatrie iluec plus n  arresta Congié prist a son pere uers sa
            tente en ala. Li amirans d  Espaigne la pucele adestra Et li rois
            Limbanors qui moult de cuer l  ama Mains Turs mains Sarrazins la
            bele conuoia Dusqu  a son tre l  enmainent ilueques demora Et
            chascuns s  en retorne. Li tres a la pucele sist droit les un
            uergier Entre cleres fontaines qui moult font a prisier Loins de l 
            ost l  amirant le trait a un archier. Tout entour li a fait ses
            puceles logier Moult fist li et sa gent bien et bel aaisier Aprés
            souper alerent assez tempre couchier. Li lis a Malatrie bien le
            puis tesmoignier Fu teus c  on ne deuroit nul meillor souhaidier Et
            li tres fu si fais ch  os ie bien afichier Onques plus riche tre
            n  orent roi ne princier  Esquartelés estoit et en chascun quartier
            Ot ouuré a l  aguille mentir ne uous en quier Estoires ancïennes
            dou tans roy Manecier Tous li uiés Testamens i ert fais a or mier
            Des puis que li deluges fist tout le mont noiier Es bordeüres erent
            fleur de lis et rosier Leens iut la pucele en cui n  ot k 
            ensaignier. Au matin s  esueilla tout droit a l  esclairier Les
            oiseillons escoute chanter par le ramier Lors li prist en son cuer
            moult tres grant desirrier De ueoir Sarrazins et François
            chaploiier
          
            Dedens son cuer se prist la bele a conseillier Que Limbanor fera
            tout maintenant noncier Que tantost uiengne a li sans point de
            detriier Bien armé de ses armes et sor corant destrier K  auoeque
            li uorra aler esbanoiier Outre le maistre pont au rin souz l 
            oliuier. Tost et apertement se prist a descouchier Moult gentement
            se fist et uestir et chaucier. Que uous iroie ie plus la chose
            alongier D  une de ses puceles a fait son messagier Qui au roi
            Limbanor sot bel et bien raisnier. Quant la nouuele oÿ prist soi a
            eslecier Ne fust mie si liés pour l  or de Monpellier Et la pucele
            errant s  en retorna arrier. Limbanors de ses armes se fist
            apareillier Cheual li amenerent aspre et fort et legier Et il saut
            en la sele n  en sot gre a l  estrier Hiaume ot et riche et bel et
            escu et espier A un gonfanon d  or qu  il i fist atachier.  Baron
            dist Limbanors ie nel uous doi noiier Dela outre cel pont encoste
            cel rochier uorrai mener m  amie pour son cors soulacier. Faites
            moi de ma gent quatre cens haubregier Mais ia ne uous mouuez pour
            un seul cheualier Ne pour deus ne pour trois ce uous uueil ie
            proiier.  Et cil dient k  ainsi le feront sans dangier Et Limbanors
            s  en torne. Limbanors fu armés de tres riche maniere Et sist sor un
            destrier corant conme leuriere On ne trouuast cheual meillor iusqu 
            en Baiuiere Et Limbanors le broche parmi la sablonniere Qui li
            ueïst le pié tenir en l  estreuiere
          
            Et l  escu embracier bien sambloit guerroiiere Par samblant n 
            auoit pas la pensee laniere. Droit au tre Malatrie s  en uint par la
            bruiere Quant le uit la pucele moult li fist lie chiere Contre
            lui est uenue sor la mule coursiere La sele ert de fin or et en l 
            arçon derriere Ot assis par compas mainte tres riche piere Li
            lorain erent fait d  ueure riche et legiere N  estoit pas acesmee
            conme poure bregiere. Limbanors la salue et dist   Amie chiere
            uostre conmant uueil faire n  i couuient pas priiere.  -  Et ie
            uous doins m  amour fait ele toute entiere Tantost k  aurai ueü
            uostre iouste premiere.  -  Bele dist Limbanors dont est drois
            qu  il afiere Que nous passons cel pont dela cele ionchiere uers
            cel grant oliuier qui siet sor la riuiere Se Mahonmés ce donne qui
            est urais auoiiere K  aucuns François i uiengne qui auenture
            quiere Pour uostre amour couuient k  a force le conquiere Ou g  i
            lairai la uie.  Moult par ot Limbanors le cuer lié et ioiant De ce
            k  o lui enmaine celi qu  il aime tant En son cuer en gracie Mahom
            et Teruagant Sor les estriers s  afiche la teste ua dreçant L 
            escu ioint uers son pis l  espiel ua manïant Pou trouuast on paien
            en armes mieus seant. Malatrie la bele l  apela en riant  
            Mouuons sire fait ele a Mahom nous conmant.  -  Bele dist
            Limbanors tout a uostre conmant.  Le pont ont trespassé n  i uont
            plus arrestant Une bruiere passent encoste un desrubant Tout droit
            a l  oliuier s  en sont uenu errant. Limbanors descendi a terre
            maintenant A l  oliuier atache son bon destrier corant
          
            Puis uint a la pucele au gent cors auenant Doucement la descent sor
            l  erbe uerdoiant Lors desploia au uent s  ensaigne flamboiant
            Puis s  assist les la bele moult la ua regardant Et que plus la
            regarde plus li samble plaisant. Par tres grant amisté ua l  uns l 
            autre araisnant Un chapel de floretes uont entre aus deus faisant.
            Mais d  aus uous laisserai ore a parler a tant Si dirai de Gerart
            le hardi combatant. De son lit ert leuez droit a cel aiornant Pour
            oÿr les oisiaus qui soëf uont chantant Une fenestre ouuri droit
            deuers Oriant De France li remenbre si en ua souzpirant Ce fu un
            petitet deuant soleil leuant. Il regarda delez l  oriere d  un
            pendant La pucele choisi et l  ensaigne luisant Et uit le Sarrazin
            si le ua moult prisant De ce que auentures ua noblement querant O
            lui maine s  amie o lui ua deduisant Bien uoit que de bataille ua
            no gent semonnant. Lors en ua un petit Gerars le chief crollant 
            Foi que ie doi fait il mon oncle le sachant Guillaume
            Fierebrache qui n  a pas cuer d  enfant Ains en uerrai mon cors en
            pluseurs lieus sanglant Que ne sache quel chose cil paiens ua
            chaçant Se Dieu par sa douçour ueut uenir en talant Que ie puisse
            conquerre la pucele uaillant Bien seront engingnié de no gent li
            auquant Renaus et Nauaris qui sont preu et poissant Ioffrois li
            Angeuins et Symons de Meulant Et Hunaus de Bretaigne en cui prouece
            a grant Et Guielins mes freres. 
          
            Gerars uit le paien souz l  arbre enmi les chans Pres de l  yaue de
            Sore qui fu rade et bruians Moult li plot k  o lui fu s  amie la
            uaillans. Aprés ce ne fu gaires s  amie seiornans En sa chambre s 
            en uint moult tost et quoi taisans Ne uolt que son afaire seüst nus
            hom uiuans Car sel seüst dux Bueues li hardis combatans Ne l  i
            laissast aler pour un mui de besans Car moult deuoit amer peres si
            fais enfans Com Gerars ert et Guis chascuns ert dous et frans Et
            sages et courtois apensés dous et frans Li ainsnés d  aus n  auoit
            mais que uint et deus ans. Gerars uesti l  auberc qui ert fors et
            tenans Et a çainte l  espee qui fu roide et taillans Que li donna
            Guillaumes li a droit entendans Puis a lacié son hiaume qui fu
            clers et luisans. Que uous seroie ie la chose porloignans Tant fist
            k  apareilliés fu ses cheuaus corans K  ains n  i fu apelés
            escuiers ne sergans Hasteement monta car moult fu desirans K 
            issus fust de Barbastre la cité bien seans Escu ot et espiel a fer
            qui fu trenchans Gonfanon i ot riche d  or qui fu flamboians. uenus
            est a la porte de l  issir goulousans Cele porte gardoit Gautiers
            li Tolousans Cil ert amis Bueuon et ses apartenans.  Biaus niés
            ouurés la porte dist Gerars li sachans Entour les murs uueil estre
            a ce matin gaitans Que n  i soit enbuschiés Sarrazins ne Persans. 
            -  Sire ce dist Gautiers si m  aït sains Iehans Par mon gre ne
            serés hui de la uil issans Car de Bueuon uo pere m  est bien fais
            li conmans Que n  en isse nus hom seur les menbres perdans.  Quant
            Gerars l  entendi moult mua ses talans 
          
             Foi que doi Dieu fait il qui est sor tous poissans De cest
            espiel arés parmi andeus les flans Se tost n  ouurés la porte car
            trop sui detrians Et se uous tant m  amés n  en soiiés ia parlans
            Dusqu  a tant que serai arriere retornans Se nel faites ia mais n 
            iere uo bien uoillans.  -  Sire ce dist Gautiers nel serai
            refusans Mais gardés ne soiiés d  outrages entreprenans N  afiert
            que en uous maigne outrages ne beubans.  -  Se Dieu plaist dist
            Gerars bien en serai gardans.  Gautiers oeure la porte mais moult
            en fu dolans   Alés sire fait il que Dieus uous soit garans Et
            la uirge Marie  Gerars ist de Barbastre desus Ferrant armés Il ne
            s  en issi mie com uilains esgarés Mais les galos sor frain car si
            ert afrenés Ferrans qu  il en faisoit toutes ses uolentés. Quant fu
            outre les lices d  autre part les fossés Lors fu ses gonfanons au
            uent desuolepés. De Malatrie fu Gerars tost auisés Car uers
            Barbastre auoit adés les ieus tornés A Limbanor a dit   Sire
            rois esgardés uez en ci un uenir molt tost parmi ces pres Qui
            moult est ce me samble tres richement armés ueés com ses
            destriers par est tres abriués Et il meïsmes samble hom de tres
            grans fiertés Bien est seans en armes et bien est acesmés Bien li
            siet en son chief ses uers hiaumes gemés Et li escus au col si qu 
            il i fust plantés Sa lance porte droite com hom asseürés Moult
            samble qu  il soit bien et tailliés et mollés Com lie est la pucele
            a cui il est donnés
          
            Moult doit bien de li estre conioïs et amés De paradis samble estre
            angles tous empenés S  il n  est hardis et preus ia mais ne me
            creés.  -  Bele dist Limbanors forment le me loés Cis uous sera
            ia tost se ie puis deliurés Se il n  est au iouster de mon espiel
            tués Par un tel couuenant c  un baisier me donrés.  -  Sire dist
            Malatrie sachiez ia n  i faurrés Mais ce n  iert dusk  a tant que
            desserui l  aurés.   Bele dist Limbanors et ce est bien mes
            gres.  Lors remonte el cheual n  i est plus arrestés L  escu
            prist quant ses hiaumes fu a point refermés Puis saisi son espiel
            dont li fers fu quarrés Gonfanon i ot riche a cinc clos d  or
            fermés. Lors broche le cheual par andeus les costés Droit uers
            Gerart s  en ua sor Sore les uns gues Quant uint a l  aprochier li
            rois s  est arrestés.  uassal dist Limbanors un pou quoi uous
            tenés Sauoir uueil uostre non ainçois que uous morés Et me dites
            conment uous fustes si osés Qui contre moi osastes uenir si arreés
            Que pour a moi combatre ce fu grans foletés.  -  Sarrazins dist
            Gerars uilainement parlés Qui si apertement de ma mort uous uantés
            Encor ne sui pas mors Dieus en soit aorés Se ie puis ains que
            muire moult chier l  acheterés. Ie uous dirai mon non puisque le
            demandés I  ai non Gerars et sui fils Bueuon li ainsnés Niés sui
            conte Aymeri qui tant est alosés Guillaumes est mes oncles li
            marchis au court nes Niés sui dame Ermengart ou tant a de bontés
            La dame de Nerbonne.   Sarrazins dist Gerars dis uous est li
            miens nons S  or me disiés le uostre ce seroit bien raisons. 
          
            -  Gerart dist Limbanors celer nel uous querons Fils l  amirant
            d  Espaigne sui si me gart Mahons Limbanors ai a non rois sui des
            Esclauons. Certes Gerart moult estes estrais de haus barons Se
            Mahom uoulés croire et deuenir preudons Ensamble moi et uous nous
            acompaignerons Ma terre et mon roiaume ie et uous partirons Le
            roiaume de France croi que nous conquerrons Tout le pays qui est
            dou Rin iusqu  as Bretons Doit l  amustans conquerre ains que nous
            retornons Tant nous donra de terre que nous prendre uolrons M 
            amie uous donrai qui a les cheueus blons D  Alixandre ne fu ains
            donnés si biaus dons Car puis que premerains fu estorés li mons Ne
            fu nule si bele de trestoutes façons Fille est a l  amustant qui
            tient trois regïons Et s  est hoirs de la terre que tient rois
            Rubïons.  -  Sarrazins dist Gerars trop dure cis sermons uostre
            parlemens est ce me samble trop lons Les dieus que uous creés ne
            pris pas deus boutons. Traiés un pou ensus si nous esloignerons
            Par deuant uostre amie ensamble iousterons As espees trenchans
            aprés combaterons I  auerai la pucele par Dieu cui nous creons Ou
            de mon sanc sera arrousés cis sablons Ie ne uous pri de riens fors
            que nous nous hastons N  est drois que pour oiseuses hui mais nous
            detrions.  Quant Limbanors l  entent plus iriés ne fu hons D  ire
            et de maltalent rougi conme charbons La bataille desire k  ains
            fameilleus lions Ne desira autant ne aigniaus ne moutons Bien uoit
            que de combatre est fierement semons N  a talent k  a Gerart en
            soit fais nus pardons. Le destrier esperonne des trenchans esperons
            Li uns eslonge l  autre n  i font arrestisons La bataille
            desirent.
          
            Moult fu rois Limbanors corrouciés et iriés Quant si fierement fu de
            Gerart araisniés Hasteement en cuide moult bien estre uengiés.
            Quant li uns fu de l  autre un petit eslongiés Par les enarmes ont
            les escus enbraciés Fierement s  est chascuns es estriers afichiés
            Les hanstes ont brandies et les cheuaus brochiés Bien samble que
            nus d  aus ne fust point esmaiés. Li cheual uont si tost que
            quarriaus descochiés Li uns encontre l  autre s  en uient tous
            eslaissiés Si grans cops s  entredonnent es escus uernissiés Que
            chascuns des escus est fendus et perciés Fort furent li hauberc
            nus n  en est desmailliés Mais chascuns des espiés est dusk  as
            poins froissiés. Gerars ne s  est dou coup ne meüs ne ploiiés Mais
            li rois Limbanors fu si fort aprochiés Que de cel coup fu moult
            dedens le cors bleciés Li poitraus dou cheual fu rous et depeciés
            Et les cengles rompues qui n  estoient pas uiés Si que iambes
            leuees fu a terre enuoiiés La sele entre ses cuisses dont l  arçons
            fu brisiés Si que li coins dou hiaume est ou sablon fichiés.
            Trestout droit les la riue cheï moult corrouciés Ainsi com il cuida
            reuenir sor ses piés Ains n  en sot mot si fu en l  aigue
            trebuchiés Se ne fust une estache Limbanors fust noiiés Dont
            Sarrazin auoient mains poissons engingniés.  Ahi Mahonmet sire
            fait il et car m  aidiés Malement est sor moi retornés li meschiés
            Quant par un François sui si dur descheuauchiés.  -  Sarrazins
            dist Gerars ne uous abaubissiés Gardés bien que l  estache pour
            riens ne guerpissiés Car ie uous aiderai que uous serés sachiés
            Fors de l  aigue de Sore. 
          
            Dedens l  aigue de Sore droit delés un ormel Fu li rois Limbanors
            pres dusk  au haterel A l  estache se tint qui estoit de pinel. 
            Ahi Mahonmet sire fait il ie uous apel Ne soufrés que ie laisse
            ici endroit la pel De fin or uous ferai faire un riche iouel.
            Maintes fois ai esté en perilleus cembel Onques mais en ma uie ne
            reçui tel merel Ce ne fu pas coup d  onme mais coup de mangonnel
            Se il uienent en France plenté de tel chael Ne pris ma part dou
            regne uaillissant un fuisel.  Lors descendi Gerars moult tost et
            moult isnel Car se Limbanors noie ne li sera pas bel. Ferrant a
            atachié a un rain d  un aubel A s  espee a coupé le plançon d  un
            saucel Tant fist que Limbanors refu sor le prael. Lors remonte
            Gerars a loi de preu danzel Par les resnes saisi le bon cheual
            Morel Puis dist a Limbanor   Montés sor ce poutrel Si sarons
            conment trenchent de nos brans li coutel.  Quant Limbanors l  oÿ
            si hauce le musel   Gerars fait il i  ai si froissié cuisse et
            mustel Que s  on m  eüst cent coups feru d  un grant martel Lonc
            tans m  i couuenra ie cuit metre bendel Et s  aidier me pouoie
            por l  onneur d  un chastel Ne uous uorroie auoir espandu le
            ceruel Car par uous sui issus de perilleus ruissel.  Gerars l  ot
            si s  en torne le pendant d  un uaucel Le cheual en sa main qui
            plains fu de reuel uint droit a Malatrie.
          
            Gerars tint par la resne le destrier de Castele Tout droit a
            Malatrie s  en uint par la praele Souz l  oliuier la trueue pres de
            la fontenele. Quant uoit Gerart uenir tous li cuers li sautele S 
            amour li a donnee mais il n  en set nouuele L  amours de lui li
            touche au cuer souz la mamele. Contre lui est leuee tout maintenant
            com cele Qui de toute honnor fu apensee et isnele Et Gerars la
            salue et li dist   Damoisele Ce cheual uous present mais n  i a
            point de sele De par roi Limbanor le seignor de Tudele uez le la
            ou se gist delez cele uaucele.  -  Bien uous pouez uanter uassal
            ce dist la bele K  a ce coup n  auez pas mestraite la merele Bien
            auez besoignié de cesti ci querele Que un des preus qui soit dusk 
            as pors d  Orbendele Auez apris le gieu de la torne bouele. Conment
            auez a non uassal dist la pucele Sel redirai mon pere le roi de
            Compostele.  -  Bele i  ai non Gerars qui par mon non m  apele
            Fieus sui le duc Bueuon qui les barons chaele Qui sont dedens
            Barbastre.  Grant ioie ot Malatrie quant de Gerart oÿ Que il ert
            fils Bueuon et niés conte Aymeri Et estrait dou lignage que paien
            criement si Lors desira tantost k  eüst Mahom guerpi Et que Gerart
            eüst a per et a mari.  Gerars fait ele sire par fine amour uous
            pri Que uous ne me laissiés pas derrier uous ainsi. Fille sui l 
            amustant par uerté le uous di S  auoec uous m  en uoulez mener ie
            uous afi Que ie croirai en Dieu qui onques ne menti
          
            Celui qui de la uirge en Bethleem nasqui. De uous m  ont moult parlé
            Persant et Arrabi Moult uous tienent trestout a preu et a hardi
            Des puis que uostre afaire et uostre estre entendi uous donnai tout
            mon cuer et ting por mon ami Et a la uostre loi toute me conuerti. 
            -  Bele ce dist Gerars de Dieu uous en merci.  Tout maintenant a
            terre li uassaus descendi Onques n  ot si grant ioie des l  eure
            qu  il nasqui Contre lui uint la bele ses deus bras li tendi.  Ne
            faisons pas fait ele ci endroit lonc detri Mais hastons nous d 
            aler el chastel seignori Bien uoi k  en nostre ost sont Sarrazin
            estourmi Ia me uenront rescorre parmi ce pre flori.  -  Bele ce
            dist Gerars loiaument uous afi K  ainc que de uo cors soient
            Sarrazin resaisi M  aront il empirié mon uert elme burni Et mon escu
            listé par pieces departi.  Lors monta la pucele qu  ele plus n 
            atendi Sor sa mule qui ot le poil blanc et flori Quant Gerars l 
            ot montee si que riens n  i failli Isnelement et tost el cheual
            ressailli Lors prist le bon destrier nel mist pas en oubli Dont
            li rois Limbanors si roidement chaÿ Lor chemin ont ensamble
            belement acueilli uont s  ent droit uers Barbastre. uait s  en li
            dux Gerars a la chiere hardie A son destre costé la bele Malatrie.
            Sachiez que moult li plot icele conpaignie Car la plus bele enmaine
            et la mieus ensaignie Qui puis ne deuant fust de terre paiennie
            Pour li faisoit Gerars chiere ioiant et lie Mais ainçois que il l 
            ait gaires loing conuoiie Li iert de Sarrazins fierement chalengie.
          
            Ia uenoient poignant parmi la praerie uers Limbanor s  en ert pres
            la moitié guenchie Dont li plusour faisoient chiere moult assouplie
            Car ne seuent s  il est mors ou s  il est en uie Et uers Gerart
            adrece toute l  autre partie Dont chascuns a talent s  il puet que
            il l  ocie. Deuant les autres uint Corsols de Tabarie L  escu tint
            enbracié et la lance enpoignie Aprés Gerart s  en uient hautement
            li escrie   Gerars or uerrons nous uostre cheualerie Se ne
            tornés a moi iel tieng a coardie Moult auez riche proie deuant nos
            tres saisie Mar l  auez se ie puis si matin acueillie
            Mauuaisement auez nostre cité traÿe uous et Bueues uos peres cui
            Mahonmés maudie Ia le comparrés chier se Mahons ne m  oublie. 
            Quant Gerars l  entendi s  a sa resne sachie D  ire et de
            maltalent sa face li rougie.  Tenés moi ce destrier fait il ma
            douce amie Ci nous siut uns paiens qui forment me laidie De
            traÿson me rette mais par sainte Marie Ia sara se m  espee fu de
            maistre forgie.  -  Sire dist la pucele ie sui morte et honnie
            Se uous me guerpissiez n  i arai garantie  S  arriere m  en
            remainent la gent de Dieu haÿe De l  amustant mon pere serai a mort
            iugie Dire uorront que i  ai la loi Mahom guerpie Pour ce que par
            mon gre me sui uers uous baillie.  -  Bele ce dist Gerars ne
            soiés esbahie N  aiés garde car Dieus sera en uostre aÿe.  A ce
            mot retorna s  a l  espee sachie Et li paiens le fiert en l  escu
            qui flambie Si qu  il li a percié mais n  a pas desmaillie La
            brongne ains se tint bien et la lance est brisie Si que par maint
            tronçon fu dusqu  as poins froissie. Au passer qu  il fist outre
            tint l  espee haucie
          
            Gerars s  en feri si Corsolt delés l  oÿe Onques ses hiaumes bruns
            n  i ualut une alie Qu  il ne li ait la ioe moult tres parfont
            trenchie Dou coup li est l  eschine parmi l  arçon ploiie Si en ot
            si la teste malement estordie Que tous pasmés cheï sor l  erbe qui
            uerdie Ne sot quel part il fu en liuee et demie. Quant le uoit la
            pucele ioians en fu et lie.  Ha sire Dieus fait ele qui seur
            tous as maistrie Com ie par ai m  amour noblement emploiie Se de ce
            preu uassal puis estre noçoïe Ou tant a de prouece.  Corsols gist
            sor la terre malement estourdis Tout aussi quoi se tient com s  il
            fust endormis. uers Malatrie fust Gerars moult tost guenchis Quant
            Sarrazin li uinrent ça sis ça set ça dis De lui greuer fu moult
            chascuns entalentis. Quant Gerars se uit si a tous les entrepris De
            desfendre s  apreste ne fu pas abaubis. Cinc en fierent Gerart de
            lor espiels burnis Si que perciez en fu ses fors escus uoltis Moult
            fu fors li haubers quant il n  est dessartis A ce poindre naurerent
            Ferrant droit ens el pis De deus espiels trenchans dont chascuns fu
            massis. Ki ueïst conme fu Gerars amaneuis De son cors a desfendre
            contre ses anemis Bien desist que il fust uassaus preus et eslis.
            Un petitet de chose uous ai en oubli mis Que ie uous dirai ia n  en
            sui pas esbahis. Si tost com Gerars fu de Barbastre partis uint
            Gautiers de Toulouse au duc de Conmarchis Et li conta la chose
            conment Gerars ses fis Ert issus de Barbastre armés et feruestis
            Maugré lui si k  a pou que il n  en fu ocis
          
            Et conment li pria k  a lui n  en fust mos dis Dusqu  a tant que il
            fust arriere reuertis. Si tost que ces nouueles oÿ Bueues et Guis Et
            Ioffrois l  Angeuins Hunaus et Nauaris Et li autre qui moult en ont
            les cuers maris Assez tost fu chascuns de ses armes garnis Lors
            monterent car moult estoit chascuns hastis Des portes s  en
            issirent deseur les arrabis. Ia fust l  enfes Gerars mors ou loiiés
            ou pris Quant cil uinrent poignant que ie ci uous deuis Car des
            Sarrazins ert malement acueillis. François crïent   Monioie  l 
            ensaigne saint Denis Et Clarïons  ualdune  li nouuiaus conuertis.
            A l  assambler i ot et grant noise et grans cris La ueïssiés de
            lances moult tres grant froisseïs Et maint escu percier blanc et
            uermeil et bis Ce iour fu la endroit grans li abateïs Car de
            Gerart rescorre fu chascuns uolentis. Quant Gerars uit son pere et
            ses autres amis Par droit en dut bien estre ioians et esbaudis
            Mais pour Malatrie ert ses cuers griés et maris Que retolu li orent
            et Persant et Lutis uers aus l  en remenerent mais de ce soiiés
            fis K  ains ne fist Malatrie nul retour si enuis Souuent prie en
            son cuer le roi de paradis Que baptisie soit en sains fons beneïs Et
            k  ains que ele muire soit Gerars ses maris Car en lui a son cuer
            entierement assis La bataille regarde et le grant fouleïs Pour les
            crestïens prie que Dieus lor soit aidis Et la uirge Marie. Fiers fu
            li pongneïs plus que ne uous deuise Aigrement s  i ayüe cele gens
            Conmarchise
          
            Bien samble k  en aus n  ait perece ne faintise Par l  estour
            ueïssiés mainte anste en tronçons mise Et maint paien gisant
            sanglent souz sa chemise. De ces premerains fust bien la ueniance
            prise Mais apoignant i uienent paien de mainte guise Persant et
            Açopart et la gent de Lutise La nostre gent fust ia de ces griement
            requise Mais arrier se retraient com gent d  armes aprise Sain et
            sauf s  en repairent encoste une falise Que il n  i ont perdu
            uaillant une cerise Bien et hardïement ont fourni lor emprise Car
            Gerart en remainnent dont chascuns moult se prise Damedieu en
            gracient et le cors saint Denise. Droit d  encoste un uiés pont les
            une roche bise uint poignant l  amirans qui plains fu de cointise
            Sor un corant destrier n  ot tel dusques en Frise A nos François
            escrie   Fole gent et desprise Se ne tornés a moi ce sera
            coardise Par cel saint Mahonmet a cui ie rent seruise Mar auez mon
            fill mort ou tant ot de franchise uous en perdrés les uies.  Quant
            nostre François uoient l  amirant aprochier Par deuant sa bataille
            le trait a un arcier Guis de Conmarchis broche le bon corant
            destrier Contre l  amirant uient com cil qui desirrier Ot de paiens
            greuer et de lui auancier L  escu ioint uers le pis et a brandi l 
            espier Et l  amirans li uint a loi de preu guerrier. Qui les ueïst
            andeus des esperons brochier Bien desist que l  uns l  autre n  ot
            talent d  espargnier Si grans coups s  entredonnent mentir ne uous
            en quier Que les targes percierent li fer trenchant d  acier Fort
            furent li hauberc ne porent desmaillier
          
            Mais ambesdeus les lances font dusqu  as poins froissier De ce ne
            pot l  uns l  autre de noient reprochier Car a chascun couuint les
            deus arçons uuidier Chascuns ressaut en piés com uassaus preus et
            fier As brans fourbis se uont asprement acointier. François uirent
            la iouste n  ot en aus k  esmaier Car de toutes pars uirent
            Sarrazins aprochier Tout ensamble retornent ne s  en font pas
            priier Mieus uorroient morir que Guion la laissier Contre
            Sarrazins brochent droit d  encoste un rochier. Aprés leur
            assambler ce sachiés sans cuidier ueïssiez par les chans maint
            cheual estraier Lor resnes traÿnant contreual le grauier Maint
            escu mainte targe gesir deseur l  erbier. Qui ueist Clarïon ferir
            et chaploiier Enmi les Sarrazins et  ualdune  huchier A tres fin
            preu hardi le peüst tesmoignier. Fierement s  i ayüe Renaus de
            Montarmier Et li bons arceuesques c  on apeloit Richier Bueues et
            Nauaris et li autre princier. Gerars de Conmarchis qui n  ot pas
            cuer lanier Amena a son frere par la resne a or mier Le cheual l 
            amirant et Guis sans point targier I monta asprement par le senestre
            estrier C  ert uns bruns bais d  Espaigne mais a droit souhaidier
            Ne trouuast on meillor pour ses armes baillier. Sarrazin et Persant
            cui Dieus doinst encombrier Sor le cheual Guion font l  amirant
            puiier Mais cest eschange n  ot l  amirans gaires chier. L  amirans
            et sa gent brochent les un rochier Talent a se il puet de no gent
            damagier Bien lor cuide Baiart fierement chalengier. Et Bueues
            sonne un cor pour sa gent raliier Car de toutes pars uit Sarrazins
            desrengier Sagement se retraient com gent duit dou mestier Iusqu 
            as leur barbacanes.
          
            Deuant les barbacanes fu moult grans la pourriere Et dure la mellee
            et perilleuse et fiere Il n  i a crestïen qui durement n  i fiere
            Par force les ont fait no gent retraire arriere Des Sarrazins i ont
            fait le iour mainte biere Desconfis les enbatent en une uiés
            cariere Car trop les enchauçoient de trop fiere maniere. Parmi le
            pont les metent encoste une bruiere Dont l  aigue estoit parfonde et
            li pons ert de piere. Mains en noia le iour dedens cele riuiere Et
            mains en gist sanglens parmi la sablonniere Qui par santé n  aront
            ia mais autre litiere La iouste Limbanor ont achetee chiere. L  ost
            fu toute estormie et deuant et derriere De toutes pars akeurent
            cele gens auersiere Li amustans meïsmes en la route premiere Sor un
            destrier corant n  ot tel dusqu  en Baiuiere Desuolepé i ot au
            uent mainte baniere. Et François se retraient encoste une ionchiere
            En Barbastre rentrerent baut et a lie chiere Seürement com gens d 
            armes duite et maniere Car li plus demorers fust de fole maniere
            Celui iour n  i perdirent uaillant une estriuiere Dont Damedieu
            gracient. Moult furent Sarrazin dolant et abosmé De ce que si entier
            sont François d  aus seuré Car il n  i ont perdu uaillant un oef
            pelé Fors que le bon Ferrant orent ou pis nauré Mais de lor gent i
            a maint mort maint afolé. Ie uous puis tres bien dire par fine
            uerité
          
            Que se paien ne fussent par force mis el gue Ne fussent pas
            François si aise retorné Car d  aidier li uns l  autre furent si
            encombré K  a lor retour ne furent no gent point d  aus greué. Aprés
            ce k  en Barbastre furent François entré Retraisent Sarrazin n  i
            sont plus arresté Car d  assaillir la uile n  ont pas grant
            uolenté K  assaus n  i puet forfaire un denier monnaé. Limbanor en
            reportent sor son escu listé Et l  amustans de Cordres est uenus a
            son tre Lors a mandé sa fille au gent cors esmeré Malatrie la
            gente ou tant ot de biauté. Le uisage auoit moult fres et encoloré
            Mais d  amoreuses lermes l  auoit tout arrousé Car pour Gerart ot
            moult le cuer triste et iré Estre uousist o lui lasus en la cité Et
            moult uorroit auoir reçut crestïenté Car a Dieu a son cuer
            entierement donné. Deuant son pere uint ou moult ot de fierté Quant
            le uit l  amustans pres n  a le sens derué.  Fole garce fait il
            com m  aués uergondé Par uous sont maint paien ocis et afolé Moult
            eüstes le cuer tres hardi et osé Quant auoec un François alastes par
            uo gre On uous deuroit ardoir si aie ie santé.  -  Sire dist la
            pucele bien uous ai escouté Mais li tors en est uostres par
            Mahonmet mon Dé uous m  auez Limbanor de Tudele donné Ie doi estre
            sa fenme ç  auez uous creanté Dont est drois que ie face moult de
            sa uolenté. Auoec lui m  enmena dela outre cel pre Au rui de la
            fontaine souz l  oliuier ramé Pour trouuer auentures fumes matin
            leué Encontre un François a rois Limbanors iousté Mais ie uous
            puis bien dire pou y a conquesté Car dou premerain coup le ui a ce
            mené C  onques mais ne ui faire nul roi tel niceté Car ie le ui
            baignier son hauberc endossé
          
            Ie ne sai se si menbre sont dou baing eschaudé Car onques puis sor
            piés ne le ui releué. Cil qui a lui iousta est plains de seürté
            Celui doit on tenir pour uassal esmeré  Or demandés Corsolt se ie
            di uerité De lui le ui ie ore si dur desafeutré Que ce est grans
            merueille se il l  a oublié. Ahi quel marïage m  auez ore trouué
            Honnie soie ie s  il gist a mon costé. s Et dist li amustans  
            Ostés moi ce maufé Hors de son sens me samble selonc ce k  ai uisé.
             A son tre la remainent la gent de son regné Delez son lit s 
            assiet sor un paile roé Dolente et corroucie. Moult par fu Malatrie
            de cuer triste et iree Pour amour de Gerart et forment tormentee
            Moult li poise k  a force l  ont paien retornee Et que François ne
            l  ont en Barbastre guiee En son cuer prie Dieu et la uirge
            honneree K  ains qu  ele muire soit de Gerart espousee Et que es
            sains fons soit baptisie et leuee. De li ne uous iert ore plus
            raisons racontee De Bueuon uous dirai cui moult forment agree De ce
            que sagement a sa gent ramenee. Aprés ce k  en Barbastre fu lor gens
            desarmee Fu pour aler mengier li aigue tost cornee. Gerars et Guis
            s  en uienent en la sale pauee Bien sambloit qu  il eüssent esté a
            la mellee Quant Bueues uoit Gerart s  a la colour muee D  ire et
            de maltalent ot la chiere enbrasee.  Ha lere glous fait il
            uostre fole testee Nous a pres fait auoir une male iornee.
          
            Conment osastes uous auoir tele pensee Puisque Gautiers uous ot l 
            issue deueee Que ferir le uousistes de uostre anste aceree La
            porte que li ai a garder conmandee Couuint qu  estre son gre fust
            por uous desfermee Foi que ie doi ma mere Ermengart la senee Se
            n  estoit pour la gent que ci uoi assamblee Ie uous donroie ia
            merueilleuse ioee Ne pris fol hardement une ponme paree. Un pou de
            bonne gent est ceens enserree Assegié nous i ont cele gens desfaee
            Dont il en y a tant qu  estre ne puet esmee S  il nous pueent
            tenir ce est chose passee N  i ara nul de nous n  ait la teste
            coupee Gent assise se doiuent bien tenir ordenee. Se en France
            pooit aler la renonmee Que Barbastre eüssons en tel point
            conquestee Encor porriens auoir secours de no contree Sel sauoit
            mes lignages.  Quant Gerars uit son pere de corrouz alumer Moult
            belement li prist la besoigne a moustrer   Ne uous deuez biau
            sire si uers moi aïrer. Hui matinet oÿ les oiseillons chanter Tout
            errant me leuai por lor chant escouter As fenestres de marbre m  en
            alai acouter uers France regardai si pris a souzpirer Ainsi com
            ie pensoie un paien ui ester Desouz un oliuier et si ui uenteler
            Lez lui une oriflambe qui moult reluisoit cler Auoec lui ot s  amie
            dont pour uoir puis iurer C  on ne porroit plus bele a sohait
            deuiser Bien sambloit qu  il uousist auentures trouuer Par quoi
            deuant s  amie peüst d  armes ouurer. Au plus tost que ie pou me
            coru arreer
          
            Coiement k  ainc n  en uoil a nului mot sonner Car la iouste
            uouloie uous et mon frere embler Et Renaut et Ioffroi et Nauari le
            ber Et Hunaut de Bretaigne et son frere Guimer. Se Gautiers a ce
            point me uolt l  issir ueer Il i ot bien de quoi me deüsse aïrer.
            Lors issi de la porte n  oi pas tans d  arrester Quant il me uit
            uenir tantost ala monter Belement uint uers moi pour mon non
            demander Aprés me dist le sien ne le uolt pas celer Limbanor de
            Tudele ainsi se fait nonmer. Que uous diroie ie a lui m  estut
            iouster Mais s  il m  en chaÿ bien ne m  en doi pas uanter Car
            ses cengles rompirent ambesdeus au froter Son poitral et ses resnes
            couuint rompre et froer Par iceste raison le couuint ius aler
            Onques ne se pot si garandir ne tenser Que en l  aigue de Sore nel
            couuenist uerser. Noiiés fust se ne fusse n  en peüst eschaper
            Bleciez fu au cheoir ne se pot releuer. A la pucele alai le cheual
            presenter Moult la trouuai courtoise et moult sot bel parler S 
            amour me presenta ne la dui refuser Auoeques moi s  en uint tant
            me uolt honnorer.  -  Par mon chief dist li dux bien faites a
            amer Rendez moi la pucele ce don uous uueil rouuer.  -  Sire ce
            dist Gerars par le cors saint Omer Paien la m  ont tolue Dieus
            les puist crauenter  -  Ha glous dist li dux Bueues molt uous
            doit on blasmer De paour la laissastes ce ne poués ueer Encor ne
            uous ont il uo hauberc fait fausser Ne uoi plaie entour uous
            sainnier ne degouter Se fusse en lieu de uous si me puist Dieus
            sauuer Ains ueïsse mon sanc sor mon arçon floter Que ie la
            guerpesisse pour Turc ne pour Escler. A la grande limpole sauez
            moult mal iouer Quant uous si tres biau gieu perdistes par aler. 
            Quant Gerars l  entendi le sens cuide deruer
          
            D  ire et de maltalent prist colour a muer.  Par cel seignor fait
            il qui tout puet gouuerner Il n  en a nul en France tant sache
            bien chapler Qui l  eüst retenue quant m  en couuint torner Mais
            c  est une coustume qui ne puet demorer Que li uiellars reprent
            tousiours le bacheler Qui les tres grans fais d  armes couuoite a
            endurer.  -  Taisiez uous dist li dux laissiez uostre gengler
            Moult plus grant uasselage m  orrés ia recorder. L  autre an me
            combati a quatre rois sor mer Tous quatre par mon cors les fis d 
            armes outrer En un iour par mes armes et recreans clamer Tel
            raençon en oi que ie uoill deuiser.  Dist Gerars   Ce fu chose
            legiere a acheuer uous n  i peüssiez perdre la monte d  un soller 
            De toutes pars ueiés les uos auironner Qui enuis uous laissassent
            ocirre n  afoler.  -  Tais te ce dist li dux laisse ton rioter
            Car foy que doi Guillaume mon frere et Aÿmer Pou s  en faut nel te
            faz chierement comparer Que la bele pucele laissas reconquester A la
            gent sarrazine.  Quant Guis de Conmarchis qui n  ot pensee auere Ot
            oÿ la ramprosne au cuer li fu amere Par le mantel enmaine Gerart
            le preu son frere   Frere ce a dit Guis foi que ie doi ma mere
            N  afiert pas que ainsi parlés a nostre pere Tant est uassaus dou
            cors et hardis combatere Que pou en sai en France si me soit Dieus
            sauuere Qui de haute prouece enuers lui se compere Fors Guillaume
            nostre oncle dont Dieus soit hui gardere Mais cis est li toupace
            ce est chose bien clere. Qui son pere corrouce drois est qu  il le
            compere N  est pas sages qui n  a en lui ceste matere Ce sachiez
            sans doutance. 
          
            Quant Gerars ot que Guis ses freres le reprent De ce que a son pere
            a parlé telement Moult s  en blasme en son cuer et forment s  en
            repent.  Frere fait il a lui par le cors saint Climent uoirs est
            k  en mon pere a prouece et hardement Et foy et loiauté et bon
            entendement Et en maint grant estour a esté moult souuent Ou maint
            Sarrazin a fait morir a torment uoirs est que de prouece ne faut en
            lui noient. Laidement m  a repris deuant toute la gent Et dist que
            la pucele guerpi honteusement Mais par icel seignor qui maint ou
            firmament Ie ne la reperdi mie uilainement K  entrues que Corsolt
            fis un enuaÿssement Nous entrecheuauchierent Sarrazin plus de cent
            Par ce l  ai reperdue s  en ai le cuer dolent Mais foi que doi mon
            oncle Guillaume au fier talent Ains quinze iours passez ou plus
            prochainement Cuit ie bien reueoir Malatrie au cors gent Mais n 
            arai de mon pere uilain reprochement K  ainçois n  aie le cors en
            pluseurs lieus sanglent.  -  Frere ce a dit Guis et ie bien m  i
            assent S  auoeques uous ne uois Damedieus me crauent Ce ne
            lairoie iou pour l  or de Boniuent. Sarrazins assaurrons bien et
            hardïement Deuant le tre as dames se Dieu plaist aigrement. Ie ne
            pris pas nos uies un espi de fourment Se nous ne conquerons honnour
            en no iouuent Auenturer se doit qui a prouece tent. Nous arons la
            pucele faites le liement N  en soiiés en doutance. 
          
            Gerars entent son frere forment li atalente Bien uoit que de
            prouece est en la droite sente.  Frere fait il com estes sages de
            uo iouuente uostre conseil croirai drois est k  a ce m  assente
            Car ie ne me pris pas une fueille de mente Se ie ne reconquier
            Malatrie la gente Bien sai que de ce est de cuer triste et dolente
            Que reconquise l  ont la male gens pullente. S  amour me presenta la
            bele desouz l  ente La biauté k  en li ui Amours me represente
            Quant remir sa coulour nouuele et rouuelente... Car pleüst a celui
            par cui il pluet et uente Que nous seüssiens ore de quel part siet
            sa tente  S  ains demain n  i aloie Damedieus me crauente Pour
            ueoir la pucele.  Aprés ce que Gerars ot dit tout son talant S 
            assisent au mengier li cheualier uaillant Li plusour uont Gerart
            durement regardant Et de ce qu  il a fait le uont forment prisant Et
            dient k  en lui maint prouece sans beubant. A la fois ua Gerars
            moult forment souzpirant Et souuent Malatrie en son cuer regretant
            Ne s  en puet astenir adés li est deuant Li sens et la biauté dont
            ele par a tant. Des François uous lairons ore a parler a tant Si
            dirons ci endroit de la gent Teruagant. Pour Limbanor sont moult en
            l  ost de cuer ioiant Pour ce que sor la riue l  orent trouué
            uiuant En sa tente gisoit sor un paile aufriquant A sa gent ot
            conté trestout son couuenant
          
            De Gerart se ua moult enuers chascun loant Et dist k  ains plus
            courtois ne uit ne plus uaillant.  Seignor fait il de ce soiiés
            tout urai creant S  il ne fust noiiés fusse par le mien escïant
            Dedens l  aigue de Sore qui est rade et bruiant.  Quant ces
            nouueles sorent Sarrazin et Persant De Gerart en uont moult partout
            en bien parlant. Malatrie la gente la fille a l  amustant Fu en
            son tre de soie moult fist pensif samblant Car pour Gerart se ua
            en son cuer gaimentant. Les li sont ses puceles qui la uont
            confortant Mais n  i a nule d  eles qui sache son talent Fors sans
            plus une seule qui se ua perceuant Que Amours l  a saisie pour faire
            son conmant Flandrine auoit a non fille ert d  un roi Persant
            Gerart li ot prisier deuant tous en oiant Et dire k  ainc ne uit
            cheualier plus plaisant Plus courtois ne plus sage n  en armes
            mieus seant Et par ceste raison le ua ele cuidant. Encoste Malatrie
            se ua agenoillant En l  oreille li ua belement conseillant  
            Dame ne uous alés ia de riens esmaiant Car se par moi uoulés
            ouurer d  ore en auant Si uous cuit conseillier k  ains le quint
            iour passant Arés en ceste tente Gerart le uostre amant Bien uoi
            que uostre amor est sieue a remanant.  Malatrie l  entent un pou
            ua souzriant.  Flandrine fait la bele trop m  alés sorquerant N 
            est pas si que m  alés ci endroit deuisant Ie m  en sui bien
            gardee.   Dame ce dist Flandrine enuers moi entendés. Sachiés
            que plus uous ain que ne faz moi d  assés Ie uous pri que uers moi
            de riens ne uous celés Ie sai tout uraiement que uous Gerart amés
          
            Bon conseil uous donrai se croire me uoulés.  Quant Malatrie l 
            ot li cuers li est leués De son lit s  est leuee qui moult ert
            bien parés Les mos qu  ot dit Flandrine a de cuer escoutés Dou
            paueillon issirent ensamble les a les D  amours et d  armes uont
            parlant parmi les pres Bien i fu li lignages Aymeri racontés
            Gerars de Conmarchis n  i fu pas oubliés Ains fu de Malatrie moult
            prisiez et loés. Souz les arbres s  assient uers et menus ramés La
            prendent un conseil dont mains paiens uersés Fu puis et mains
            haubers rompus et depanés Et mains escus perciés mains hiaumes
            descerclés.  Dame ce dist Flandrine sauez que uous ferés Trois
            iours ou plus en pais et coie uous tenrés Que ia de ceste chose
            samblant ne mousterrés Lors prendés un message qui bien soit
            enparlés A Gerart en Barbastre laiens l  enuoierés Mandés li k  a
            uous uiengne ne soit si enserrés O lui Guion son frere qui preus
            est et senés Et Ioffroi l  Angeuin qui moult est alosés Nauari de
            Toulouse pas n  i oublierés Ne Hunaut de Bretaigne chascuns est
            esprouués De tres haute prouece mieus de moi le saués Car de lor
            grans fais d  armes souuent oÿ aués. Sormarinde et Sarete uostre
            conseil dirés Et la fille Salot ou tant a de biautés Ie sai tout
            uraiement se uous lor prometés Qu  o uous iront en France si tost
            com uous irés Que chascune fera kanque deuiserés Pour ce qu  il n 
            afiert pas que uous uous esseulés uous tenront conpaignie quant
            Gerars iert mandés. Se Gerars est si preus com uous me recordés
            Sachiez qu  il ne lairoit por l  or de dis cités K  a uostre mant ne
            uiengne. 
          
            Grant ioie ot Malatrie quant Flandrine escouta Forment li plot la
            chose que ele li loa Trestout ainsi le fist qu  ele li conseilla.
            Moult sagement se tint k  ainc samblant n  en moustra Et quant il
            en fu poins Malaquin apela Cil ert maistres de li moult en lui se
            fia Trestoute la besongne tres bien li deuisa Conment dedens
            Barbastre sagement enterra Et conment a Gerart son message fera
            Tous les barons li nonme k  auoec lui amenra Le point li dist et l 
            eure que il repairera. Quant Malaquins l  entent grant ioie demena
            A Malatrie dist que il ne li cela C  onques mais en message si
            uolentiers n  ala Et que il croit en Dieu qui le mont estora Celui
            qui de son cors pecheours racheta Et que par tel couuent la chose
            entreprendra Que s  ele ua en France k  auoec li s  en ira. Malatrie
            la bele ainsi li otroia Et li iure que mais nul iour ne li faurra
            Et li paiens de ioie un pou en lermoia Lors dist que son message
            bien et bel fournira Ne riens qu  il i afiere ia n  i oublïera.
            Congié prent si s  en torne que plus n  i arresta uenus est a son
            tre moult bel s  apareilla D  armes et de cheual bien et bel s 
            arrea. Quant il fu auespris et Malaquins monta Ens el brueill de
            Pinel si soutilment entra K  ainc Turs ne Sarrazins garde ne s  en
            donna La riuiere de Sore apertement passa C  onques ne pont ne gue
            n  i quist ne demanda Forment furent moillies les armes qu  il
            porta Quant il fu d  autre part forment esperonna D  esploitier
            sa besoigne durement se hasta Le fer de son espiel par deuers lui
            torna Ce fu senefiance que en message ua.
          
            Que uous diroie ie onques ne s  arresta Tant qu  il uint a
            Barbastre. A Barbastre la bele qui siet sor le rochier Fu uenus
            Malaquins ou il n  ot k  ensaignier De faire son message fu en
            grant desirrier. Les gardes qui la porte auoient a baillier uirent
            tost k  a la guise uenoit de messagier Car par le fer tenoit en sa
            main son espier A lui por ce ne uorrent ne traire ne lancier. A la
            porte conmence belement a huchier   Portiers ouurés la porte par
            amours le uous quier.  A tant es uous uenu le Tolousan Gautier A
            Malakin a pris moult bel a encerchier Quel besongne l  a fait cele
            part aprochier.  A Gerart fait il sire uolroie un pou raisnier
            Le fill au duc Bueuon le nobile guerrier Et dire mon message et
            tantost repairier.  -  Sarrazins dist Gautiers mentir ne uous en
            quier Sans le conseil Gerart ne uous i os laissier A lui m  en
            uois errant ces nouueles noncier Or ne uous anuit pas tost
            reuenrai arrier.  Dist Malaquins   Pensés dont de tost
            esploitier  Lors s  en torne Gautiers n  i uolt point atargier
            uenus est a Gerart prist li a acointier K  a la porte est uenus
            armés sor son destrier Uns paiens qui a lui ueut un pou
            conseillier. Quant Gerars l  entendi prist s  en a merueillier  
            Laissiez l  entrer ceens fait il sans detriier Puisque il est
            messages. 
          
            Quant Gautiers ot parler Gerart en tel maniere Tost et apertement
            s  en retorna arriere Le paien qu  ot laissié desor le pont de
            piere A ouuerte la porte n  i couuint pas priiere Et cil i est
            entrés qui en fist lie chiere. Gerars et Guis li uinrent deuant a l 
            encontriere Et Ioffrois en cui n  ot pas pensee laniere Et Hunaus de
            Bretaigne qui proece ot entiere Nauaris et maint autre de gent
            hardie et fiere Quant Malaquins les uoit pié mist fors d 
            estriuiere Moult tost est descendus uis li est qu  il afiere
            Contre tel baronnie. Malaquins qui moult fu courtois et afaitiés
            Salua nos François com hom bien ensaigniés  Seignor baron fait
            il par amour m  ensaigniés Gerart de Conmarchis a cui sui enuoiiés.
             -  Amis ce dist Gerars enuers moi uous traiés Cil sui que
            demandés tout de fi le sachiés.  Quant Malaquins l  entent ioians
            en fu et liés D  une part l  a mené qu  il n  i est detriiés Bel
            et sagement s  est de Gerart acointiés A ce conseil fu Guis de
            Conmarchis huchiés Et Renaus et Ioffrois et Hunaus li proisiés Souz
            un arbre s  assieent qui fu uers et deugiés Malaquins sist en mi
            qui forment fu moilliés K  au passer la riuiere fu malement
            baigniés Dou samblant c  on li fist se tint bien a paiiés Ia dira
            ses nouueles.
          
             Sarrazins dist Gerars conment as tu a non -  Malaquins de
            Tudele sire m  apele on Hom sui a Malatrie la niece Rubïon Il
            n  a si bele dame dusqu  en Carphanaon A uous m a enuoiié si orrés
            ma raison. Trestout premierement de s  amour uous fait don Bien
            uous mande par moi ne le uous celeron K  a li uenés parler dedens
            son paueillon O uous cinc cheualiers dont me fist mencïon 
            Ensamble o uous menrés uostre frere Guion Et Ioffroi l  Angeuin et
            Hunaut le Breton Nauari de Toulouse qui est de grant renon
            Chascuns ara s  amie de gente afaitison Fille a roi ou a conte a
            prince ou a baron. Ma dame est fleur de lis et rose de saison Ieus
            a gais et rians de couleur de façon Et bouchete uermeille et
            fourcelé menton Et s  est si bien taillie k  a sohait perdroit on
            Mameletes duretes a souz son peliçon Qui un poi li souslieuent son
            uermeil siglaton Si cheueil samblent d  or dou plus fin d  Arragon.
            Qui de li uorroit faire droite discreptïon Ne fu si bele dame puis
            le tans Salemon Et s  est sage et courtoise et parlans a raison De
            bien et de biauté a en li tel foison Que mieudre ne plus bele pas ne
            trouueroit on Ne l  amustans de Cordres n  a nul hoir se li non.
            Gerars en uous a mise toute s  entencïon Or uerra se uous estes de
            grant enprisïon. Mon message ai fourni loiaument com preudon Qu  il
            n  i a felonnie ne mal ne traÿson Ce uous creant ie bien sor la loi
            de Mahon.  -  Sarrazins dist Gerars ne uous tint a bricon Ki ça
            uous enuoia foi que doi saint Symon Car uous samblés bien estre de
            bonne afaitison Sachiez k  o uous irai n  en soiiés en friçon
          
            uolentiers reuerroie la tres douce prison Ou mes cuers demora l 
            autrier les le buison Quant seure me corurent Persant et Esclauon
            Encore i est mes cuers ia n  ait il raençon Nous parlerons
            ensamble ie et mi conpaignon Et ferons la besongne.  Moult fu
            ceste nouuele Gerart plaisant et bonne Nauari de Toulouse a saisi
            par la gonne D  une part l  a mené encoste une uiés tonne Cil ert
            hardis et preus et de gente personne Une des filles ot Aymeri de
            Nerbonne Conseil li demanda Gerars moult l  araisonne.  Sire
            dist Nauaris ne uous pris une pronne Se tost ne uous hastés sans
            querre nule essonne Puisque fille de roy s  amour uous offre et
            donne Et s  est sor toutes autres de biauté la coronne Et s  entent
            que bontés maint en li et foisonne Ne n  a hoirs se li non l 
            amustans d  Aualonne Nous l  arons ains que soit demain passee
            nonne Mais gardés a uo pere ne soit qui mot en sonne. Damedieus me
            confonde par cui il uente et tonne Se ie truis Sarrazins s  enmi
            aus n  esperonne Deuant le tre as dames.  Quant Gerars entendi
            Nauari le sachant Qui li loe a enprendre ce qu  il ua desirant Ioie
            en a a son cuer et moult l  en ua prisant. Lors apela Ioffroi l 
            Angeuin tout errant Car de chascun uorra sauoir le couuenant Se de
            ceste besoigne li uorront estre aidant Et Ioffrois uint a lui et li
            dist maintenant 
          
             Pour les sains Dieu Gerart k  alons nous conseillant Quant la
            bele pucele qui fille est l  amustant Nous a mandé par non que
            uengnons a son mant Ne sai autre conseil mais alons nous hastant Et
            mouuon enkenuit a la lune luisant Bien soit chascuns montés et
            armés a talant Si uerrons Malatrie au gent cors auenant Et les
            autres puceles moult les { uois desirant } K  auoec eles fussons ens
            ou pre uerdoiant. Se paien nous i trueuent par Dieu le roi
            poissant Ains que ie m  en departe de ce tres bien me uant Saront
            il se m  espee est mauuaise ou trenchant Ioene gent doiuent estre
            tousiours auenturant Ia nus hom qui trop doute ne uenra en auant Ne
            ne porra conquerre non de prouece grant.  Quant Gerars l  entendi
            moult le ua regardant De fine ioie en ua un petit souzriant Les
            bras li gete au col moult le ua estraignant.  uo conseil dist
            Gerars ne sont mie d  enfant Bien ait qui ce me loe  Moult par
            fu Gerars liés quant Ioffroi escouta Aprés Ioffroi Hunaut de
            Bretaigne apela Et Ioffrois l  Angeuins uers Malaquin rala Hunaus
            uint a Gerart gaires ne s  arresta Trestout premierement a parler
            conmença Et iure Damedieu qui tout le mont forma K  ainçois a
            Malatrie trestous seuls s  en ira Qu  il ne uoist a son mant
            puisqu  ele mandé l  a. Et dist bien a Gerart que mais honnor n 
            aura S  a la bele pucele erranment ne s  en ua.  Gerars de
            Conmarchis fait-il or i parra S  Aymeris de Nerbonne pour neueu
            uous tenra Tant ai de sa maniere aprise des pieça C  onme de
            lascheté ia n  aparentera. 
          
            -  Honnis soit dist Gerars qui pour ce perdera A estre dou
            lignage  En piés se drece Guis plus n  i uolt atargier uenus est
            a Gerart son frere qu  il ot chier Par le mantel le prist d  une
            part a sachier   Frere ce a dit Guis ie uous uueil conseillier
            N  i afiert lons consaus ch  os ie bien tesmoignier. Malatrie la
            bele qui tant fait a prisier Nous a mandé k  o li alons esbanoiier
            uous et Ioffroi et moi et Hunaut le guerrier Et le preu Nauari ou il
            n  a k  ensaignier  Qui a son mant n  iroit trop aroit cuer
            lanier. Nous irons uraiement de ce n  estuet cuidier Mais se i 
            en sui creüs n  irons pas com bregier Ains iront auoec nous
            soissante cheualier Ens el brueill de Pinel les ferons enbuschier
            Auoec aus remaindrai sel uoulés otroiier. En lieu de moi menrés
            Renaut de Montarmier Cil uaut moult mieus de moi pour dames
            acointier Car tant est fins courtois k  en lui n  a k  ensaignier
            Et s  il uient au besoing meillor de lui n  i quier. Auoec nos gens
            serai pour uous eschargaitier Se besoigne uous croist si uous
            irons aidier Car par cel saint Seignor qui tout a a baillier Ains
            que dedens Barbastre repairons mais arrier uorrons si la besoigne
            par armes auancier Que bien s  en deueront paien esmerueillier. Hom
            qui par amours aime ne doit riens ressoignier Ains doit auenturer
            le cors et le destrier Ne doit douter perill de mort ne encombrier
            Adés et nuit et iour se doit estudiier Que Amours et sa dame puist
            seruir sans trichier  Ainsi conquiert on ioie d  amorous desirrier.
            Se Sarrazin nous uuelent les dames chalengier
          
            Ains ne nous remaindront hiaume n  escu entier Ne clauain a
            derrompre hauberc a desmaillier S  en uerrons ains nos cors en
            plusors lieus sainnier Que n  aions la pucele.  Quant Gerars
            entendi de Guion la maniere Bien set qu  il doute honte et qu  il a
            honnor chiere Doucement le regarde moult li fist lie chiere. 
            Frere ce dist Gerars par l  apostre saint Piere Cis consaus ne
            uint pas de pensee laniere Cestui conseil croirons car uis m  est
            qu  il afiere K  auoec nous menons gent d  armes duite et maniere
            Bien sai qu  o moi uenront a petit de proiiere. Ennuit quant de la
            lune aparra la lumiere Isterons de Barbastre par la porte a l 
            archiere Et passerons de Sore belement la riuiere Nos gens
            enbuscherons el brueill les la bruiere Se paien nous i trueuent
            cele gent auersiere Maintenir nous conuient com gent hardie et
            fiere Car ce que alons querre couuient que ie conquiere Ia
            Damedieu ne place qui est urais auoiiere Que ie dedens Barbastre
            retorne mais arriere Se ie n  ai la pucele.  Quant Guis de
            Conmarchis a son frere escouté Bien pensa que la uoie li plaist et
            uient en gre D  iluec se departirent n  i sont plus arresté
            Entour Malaquin sont li baron rassamblé. Aprés ce ke entr  aus orent
            un pou parlé Renaut de Montarmier ont maintenant mandé L  afaire
            li deuisent si qu  il l  ont enpensé Et Renaus conme preus et
            hardis l  a loé.
          
             Gerart de Conmarchis fait-il par les sains Dé Ie ne lairoie mie
            pour l  or d  une cité K  auoeques uous ne uoise de ce ne soit
            douté. Droit a la mie nuit soions tuit arreé Et armé gentement et
            richement monté De ceens isterons quant coc aront chanté Et
            passeronmes Sore ou a no ou a gue La tres bele pucele uerrons
            dedens son tre. Clarïons de ualdune m  a dit par uerité K  ainc
            mieudre ne plus bele n  ot mantel afublé Gerars quant tel pucele
            uous a son cuer donné Qui est fille de roi et de tel poesté Moult
            uous a Dieus moustré de debonaireté. Une chose sachiez tout par
            certaineté K  ainçois uerrai mon hiaume fraint et esquartelé Et mon
            escu pesant par pieces decoupé Et mon hauberc rompu et mon cors
            moult nauré Que ne conquerons cele ou tant a de biauté.  Gerars l 
            ot si en a de ioie un ris geté   Renaut ce dist Gerars si me
            doinst Dieus santé uostre conseill ne furent onques de lascheté
            Souuent ont uos fais d  armes esté bien esprouué Plains estes de
            uaillance.  Renaus de Montarmier ot dite sa pensee A Gerart qui
            moult l  ot de bon cuer escoutee Chascuns des barons a sa parole
            loee De ce ne uous iert ore plus parole acontee. Si bien et si a
            droit ont lor chose arreee Que quant la lune fu a mie nuit leuee
            Issirent de Barbastre coiement a celee Par tel couuent lor fu la
            porte desfermee K  auoec iroit Gautiers de Tolouse la lee 
          
            C  ert cil qui de Barbastre gardoit la maistre entree Cheualiers
            ert uaillans et de grant renonmee La porte ont a Fouchier de
            Chartres conmandee. Damedieus les conduise qui fist ciel et rousee
            Car ainçois qu  il repairent aront chier achetee L  amor que
            Malatrie a a Gerart donnee. Les un tertre cheuauchent pres d  une
            grant ualee Malaquins les conduist qui bien sot la contree Droit
            uers le tre as dames. Nostre François cheuauchent par desouz une
            angarde Guis apela son frere que il plus nen agarde.  Sire fait
            il drois est que nous nous prenons garde De la gent sarrazine qu 
            est soutiue et coillarde Et moult est sa mercis felenesse et
            gaignarde Plain de traÿson sont male flambe les arde Faisons par
            quoi ne tiengnent pas no gent a musarde.  Dist Gerars   Nous
            auons gent qui n  est pas coarde Et si bele pucele nous a pris en sa
            garde Qui est blanche et uermeille ce n  est mie de farde Et s 
            est sage et courtoise et plaisans et gaillarde Ie croi bien k 
            enuers nous n  ait pensee renarde. Pensons de l  esploitier car
            moult forment me tarde Que sanc de Sarrazins parmi les chans esparde
            A m  espee qui pas de petis cops n  escarde Donna le moi
            Guillaumes faite fu a Bobarde Nel puet tenir haubers ne c  uns
            poulés c  on larde Tant est de bonne forge. 
          
            Guis entendi son frere Gerart au fier corage Moult le tint a hardi
            et a preu et a sage Bien uoit et bien connoist au samblant dou
            uisage Que li maus amoreus le tient si com a rage.  Sire frere
            fait il ne tenés a folage Que i  ai ainsi parlé car en lieu moult
            sauuage Et moult tres perilleus requerés marïage Nonpourquant bien
            est drois k  aiiés grant uasselage Car Amours uous a bien paié son
            guienage Qui aime tel pucele et de si grant parage Ne doit le cuer
            auoir ne enfrun ne ombrage Bien en doiuent si coup estre fier et
            uolage. Nous passeronmes Sore mais ce n  iert pas a nage Ne sai
            qui le tenra a sens ou a outrage Car par cel saint Seignor qui nous
            fist a s  ymage Ainçois que ie retorne i laira teus son gage Cui ie
            ferai gesir tout sanglent en l  erbage Se Baiars ne me faut qui a
            dure la nage Car a gent sarrazine deuons si fait paiage Ce treü
            deuons nous tenir par heritage Car tousiours l  ont tenu la gent de
            no lignage De droite ancisserie.  Quant Gerars ot son frere qui est
            de tel afaire Qu  il sor gent sarrazine uorra tel chose faire S  il
            puet ains qu  il retorne qui a prouece paire Riens ne li peüst
            dire qui tant li peüst plaire.  Frere fait il com estes et preus
            et debonaire En uous puet on bien prendre de tous biens exemplaire.
            Nous sonmes ioene gent pour le cors saint Hylaire La on conquiert
            honnor la nous couuient il traire
          
            Et Dieu croire et amer de bon cuer sans retraire S  autrement le
            faisiens dont seriens nous contraire A la geste Aymeri qui est de
            tres fin aire. As dames en irons cui qu  il doie desplaire Et
            uerrons Malatrie la bele au cler uiaire Ie croi ne fu si bele puis
            le tans le roi Daire Quant de li me souuient tous li cuers m  en
            esclaire Tant est et bone et bele.  Nostre François cheuauchent
            sor Sore entre deus mons La riuiere fu clere et durs en fu li fons.
             Sire ce a dit Guis la riuiere passons.  Chascuns s  i assenti
            cours en fu li sermons Malaquins de Tudele fiert ens a esperons
            Gerars et Guielins le siuent as talons Et Ioffrois l  Angeuins et
            Hunaus li Bretons Renaus et Nauaris chascuns fu moult preudons. La
            riuiere ert parfonde ne uous en mentirons Si que moilliez en fu
            mains haubers fremillons La riuiere trespassent Damedieus et ses
            nons Les destourt d  encombrier si qu  il en est saisons 
            Malaquin ce dist Guis ou nous enbuscherons -  Sire dist
            Malaquins tres bien uous i menrons  Un petit boschelet ci deuant
            trouuerons C  est li bos de Pinel iluec uous laisserons.  - 
            Malaquin dist Ioffrois l  aigue passee auons Biaus amis or te
            garde que n  i soit traÿsons Car se de nul faus tour uers toi nous
            perceuons Tu seras li premiers que nous detrencherons.  - 
            Seignor dist Malaquins ce seroit bien raisons. La bele Malatrie
            qui a les cheueus blons uorroit mieus estre morte si me consaut
            Mahons Que de son cuer uenist si faite mesprisons.  -  Amis ce
            dist Gerars et nous bien t  en creons. Or cheuauchons auant ne
            plus n  i arrestons
          
            Si bien et si a droit nostre afaire ordenons Et nostre enbuschement
            si en conroi metons Que se paien nous uienent que bien nous
            desfendons.  -  Sire dient François par amours nous hastons
            Que par icel Seignor cui baptesme tenons De lances et d  espees
            ainçois tant i ferrons Que uuis en remanra mains destriers arragons
            Et en sera perciés mains foies mains ponmons Coupés et detrenchiez
            mains escus a lyons Que la bele pucele o nous n  en aportons
            Chascuns a uolenté que nous la conquerons Sor la gent sarrazine. 
            Nostre baron cheuauchent chascuns grant talent a Se uient a la
            mellee que de cuer i ferra. Malaquins de Tudele trestout droit les
            mena Ens el bois de Pinel iluec les enbuscha Gerars de Conmarchis
            a Dieu les conmanda   Seignor dist il a aus por Dieu or i parra
            Se ce uient au besoing com chascuns s  aidera Et conment de l 
            espee sor Sarrazins ferra.  -  Sire dient François ne uous
            esmaiez ia Honnis soit s  il uous plaist qui plus sermonnera
            Tout sonmes sermonné nous sauonmes pieça Que cil est fins honnis
            qui mauuaistié fera.  Quant Gerars les oÿ tel ioie eü en a Que li
            cuers de son uentre de ioie en soushauça De sa gent se depart que
            plus n  i arresta Renaut de Montarmier auoec lui enmena Et Ioffroi
            l  Angeuin cui moult forment ama Et Hunaut de Bretaigne auoec lui
            apela Nauari de Tolouse mie n  i oublia. Cil cinc s  en uont
            ensamble Malaquins les guia Se cil sires n  en pense qui le mont
            estora Ie croi que li dux Bueues trop tart les reuerra.
          
            Quant furent pres des tentes Malaquins s  arresta Bel et
            courtoisement lor dist et deuisa C  un petit l  atendissent car il
            reuenroit ia.  Hastez uous dist Gerars car ia aiournera. 
            Malaquins de Tudele le bon destrier brocha Au paueillon s  en uient
            ou les dames trouua Filles de rois i ot chascune se leua. Malatrie
            la gente tantost li demanda   ueïstes uous Gerart ne la gent de
            dela  -  Oïl dame fait il uous les auerés ia.  Malatrie l 
            entent de ioie un ris geta. Malaquins s  en retorne nos François
            enmena Des cheuaus descendirent si tost qu  il uinrent la Chascuns
            d  aus les puceles gentement salua. Malatrie la gente deuant tous s 
            auança Gerart de Conmarchis ses bras au col geta De ce k  est la
            uenus moult forment le prisa Chascune des puceles un des barons
            pris a El paueillon entrerent. Dedens le tre de soie a lions
            entailliés Sont entré li baron quant orent atachiés Lor bons
            destriers corans as arbrissiaus foilliés Les les dames s  assieent
            as gens cors afaitiés Sor dras d  or et de soie qui n  estoient pas
            uiés. Bien erent acesmees uraiement le sachiés De saphirs d 
            esmeraudes et de rubis prisiés Orent tant entour eles sor cors sor
            bras sor chiés Que de la grant richece uous esmerueillissiés. De
            Malatrie fu Gerars bel araisniés   Amis dist la pucele enuers
            moi uous traiés Bien sai que a moi estes en message enuoiiés
            Amours uous i enuoie tres bien uenus soiiés Ie uous pri que cel
            hiaume s  il uous plaist deslaciés ueoir uorrai a cui mes cuers
            s  est otroiiés. 
          
            -  Bele ce dist Gerars onques ne fui si liés Mais que de faire
            chose que me conmandissiés.  Lors deslace son hiaume qui d  or
            estoit uergiés Aussi firent li autre nus n  en est detriiés Pour
            l  amour des puceles. Malatrie la gente ot moult le cuer ioiant
            Quant ele uit Gerart si bel et si plaisant Moult le trouua courtois
            et sage et bel parlant. As puceles se uont li cheualier ioant Et par
            beles paroles se uont entracointant uin et fruit et espices orent
            et bon samblant. Flandrine a Sororee ua un pou conseillant Et li
            dist que moult sont cil cheualier sachant Et de bele maniere et sage
            et auenant ~ Car pleüst a celui en cui il sont creant Qu  il
            fussent nostre ami tousiours a remanant Car moult samblent bien
            estre en tous biens entendant.  Gerars et Malatrie se uont moult
            regardant  Bele ce dist Gerars k  alez uous atendant K  a
            Barbastre n  alons le chastel bien seant La seriés baptisie ains
            demain ior passant.  -  Certes dist Malatrie moult le uois
            desirant Mais encor a moult loing dusqu  au iour aparant Ne me
            plaist que encore soions de ci partant.  Dist Gerars   Douce
            amie or soit a uo talant Tout entierement uueil faire uostre
            conmant.  Quant le uoit Malatrie si tres obeissant Forment l  en
            aime et prise assez plus que deuant. Que uous iroie ie la chose
            porloignant Moult orent de deduit moult orent ioie grant Mais s 
            or n  en pense Dieus ou tout est apendant Qui de la sainte uirge
            nasqui en Belleant Mar uinrent no François dosnoier si auant. L 
            eschargaite faisoient Sarrazin et Persant
          
            A cinc cens bien armés de la gent Teruagant Cele eschiele ert
            liuree Rustin et Malquidant Les le brueil de Pinel uenoient
            cheuauchant Cheuaus oënt henir ens el pre uerdoiant Droit cele
            part se traient a esperons brochant. Gautiers li Tolousans les ua
            aperceuant A Gui de Conmarchis le ua tantost moustrant Et quant
            Guis les perçoit sa gent ua semonnant   Baron or dou ferir sor
            la gent mescreant uez les ci ou nous uienent delez cel desrubant
            Ia arons la bataille.  Sarrazin s  en repairent tout le fons d  un
            uaucel Nos François ont trouués ens el brueil de Pinel Quant nos
            gens les perçoiuent moult tost et moult isnel Monterent puis s  en
            uinrent brochant par le prael. Deuant les autres uint Guis l  escu
            en chantel Et la lance sor fautre a loi de preu danzel Un Sarrazin
            feri c  on nonmoit Manuel Ne li ualu la targe la penne d  un mantel
            Ne l  aubers de son dos la monte d  un fuisel El cors li mist la
            lance atout le penoncel Cil cheÿ mors a terre desouz un arbrissel.
            A l  assambler i ot reuersé maint penel Et maint foie percié et
            coupé maint boel Qui brisié ot sa lance le bran traist dou forrel.
            La ueïssiez moult tost conmencier tel maisel Dont de mainte armeüre
            rompirent li clauel Et parmi les chans furent espandu maint ceruel.
            Guis escrie   Monioie Ferés franc damoisel En l  onnour
            Damedieu qui forma Danïel Sor la gent sarrazine. 
          
            Moult fu cele aiournee clere et plaisans et bele Et fiere la
            bataille et tres aspre et isnele Par les chans ueïssiés des lances
            mainte astele Maint cheual estraier corant a uuide sele De quoi li
            seignor gisent sanglent par la uaucele Grant noise et grant huee ot
            parmi la praele. Les cris en entendi Malaquins de Tudele A Gerart
            et as autres en nonça la nouuele Quant Gerars l  entendi n  a
            talent qu  il reuele   Or as cheuaus fait il pour la uirge
            pucele Se perdonmes Guion mal ira no querele.  Lor elmes
            relacierent mais n  i ot damoisele Cui li partirs n  anuie. Quant
            Malatrie entent que Guis de Conmarchis Fu el brueil de Pinel de
            paiens assaillis Moult tres forment en fu ses cuers grains et
            maris uenue est a Gerart se li dist   Dous amis Ne cuidiés pas
            que soit par moi cis plais bastis Mieus ameroie estre arse par foi
            le uous pleuis Or pensés dou bien faire contre les Arrabis Et
            soiiés de Guion secorre entalentis Aprés uous m  en irai li
            consaus en est pris Car se me tient mes peres mes cors est mal
            baillis.  -  Ne uous esmaiés pas dist Gerars li hardis Car Dieus
            nous aidera li rois de Paradis.  Quant Malatrie l  ot si li a
            fait un ris  Dieus dist ele com est Gerars preus et gentis 
            Lors montent li baron n  i fu lons termes mis A lor cols
            rependirent lor fors escus uoltis Puis prendent les espiés as fers
            trenchans brunis Congié prendent des dames com sage et bien apris
            Les destriers esperonnent parmi les pres floris.
          
            A l  estour sont uenu aigre et uolenteïs Chascuns des barons a le
            sien par terre mis Ioffrois escrie  Angiers  et Gerars 
            Conmarchis  E Hunaus  Saint Malot  le cri de son pays E Renaus
             Montarmier  qui preus fu et hardis E Nauaris  Toulouse .
            Fiere fu la bataille et asprement enprise D  ire et de maltalent fu
            durement esprise Cele gens sarrazine et en grant couuoitise Que
            nostre gent ëussent detrenchie et malmise Maint escu i ot frait et
            mainte targe bise Et maint cors de uassal sanglent souz sa chemise.
            Asprement s  i ayüent cele gens Conmarchise Mais se Ihesus n  en
            pense et li cors saint Denise Si folement n  alerent onques mais
            gens assise Forment lancent et traient cele gens mal aprise Aussi
            uolent saietes com fait gresieus par bise. Es uous Gerart poignant
            encoste une falise Ou poing le bran d  acier n  ot meillor dusk 
            en Frise Que li donna Guillaumes forgie fu en Pise A maint paien
            en a le iour la uie prise Bien moustre k  en lui n  a esmai ne
            coardise. Gautiers li Toulousans qui ot la barbe grise Se maintient
            en l  estour com uassaus sans faintise De bien faire semont les
            autres et atise. Renaus Ioffrois et Guis qui plain sont de
            franchise Et Hunaus de Bretaigne qui preus fu a deuise Cil le
            firent le iour com gent de fiere guise Bien moustrent qu  il
            desirent qu  il eüssent conquise Malatrie la bele.
          
            Bien auez entendu la pure uerité Conment nostre gent furent des
            Sarrazins trouué Ens el brueil de Pinel si com fu aiorné Maint
            ruiste coup i ot departi et donné Si que par terre en iurent maint
            mort maint afolé. Mais un petit de chose i auoie oublié De quoi
            Sarrazin furent deçut et auuglé Car tout droit a ce point qu  il
            lor fu aiorné Leua une bruïne tout contreual le pre Quant des
            puceles furent li cinc baron seuré Si que quant il se furent as
            paiens aiousté Qu  il cuidierent des cinc qu  il fussent mil armé
            Car par la grant bruïne furent desapensé Puis que de deus pars
            furent Sarrazin escrié Trestout cuidierent estre ocis et decoupé
            Lors tornerent en fuie n  i sont plus arresté. François les
            enchaucierent dont ce fu foleté Car pour la grant bruïne dont il i
            ot plenté Ne sorent de quel part il estoient torné. Rustins et
            Malquidans n  orent pas seiorné Car tout li premier furent dedens
            lor ost entré A l  amustant de Cordres uinrent au maistre tre Lor
            afaire li ont bien dit et deuisé Conment Guion trouuerent ens el
            brueillet ramé.  Sire fait il tout fussent et mort et afolé Mais
            par Gerart auons esté desbareté Qui uint a la rescousse dont sonmes
            formené Car a plus de mil homes nous uint droit au costé Ainc n 
            en seümes mot si fumes atrapé Et pour ce sont uostre home ocis et
            malmené.  Quant l  amustans l  entent s  a Rustin regardé   Alez
            uous ent fait il uous aiés mal dehé Ne sont mais que deus cens
            par dedens la cité S  il croissent chascun iour nous sonmes
            enchanté. Alés a uos herberges tout estes assoté Ou uous auez
            songié ou estes enyuré
          
            De paour estes moult pale et descoloré.  Et cil s  en passent
            outre honteus et abosmé. Es uous un Sarrazin le frain abandonné
            Moult forment se hastoit car n  ert pas en santé Car le cors auoit
            moult en pluseurs lieus nauré A l  amustant de Cordres a tout dit
            et conté Conment Guion trouuerent et conment ont erré Bien li dist
            que tout fussent li premerain tué Mais Gerars lui cinquiesme uint
            poignant les un ble ~ Par Rustin uo neueu sonmes tuit engané Car
            si tost k  a nous furent li cinc Franc assamblé L  ensaigne geta
            ius ia ne uous iert celé En fuie s  en torna encoste un uiés fossé
            Et par ce sonmes nous desconfi et maté.  Quant l  amustans l 
            entent pres n  a le sens derué.  Hasteement fait il soient mi
            cor sonné Mar nous ont crestïen de si fait giu ioué Se ie puis
            chierement lor iert guerredonné.  As armes sont coru li cuuert
            desfaé L  amirans et maint autre furent moult tost monté uers le
            brueil de Pinel se sont acheminé Li uns n  i atent l  autre tout
            uont desconreé. François oënt la noise ne lor uint pas a gre Bien
            seuent qu  il seront ia moult dur encontré Un fort passet
            trouuerent celui ont trespassé S  il seüssent la uoie pres
            estoient dou gue Par la ou il estoient premierement alé De
            desfendre s  aprestent illuec sont arresté Espiés et lances orent
            li plusor recouuré Dieus lor soit en aÿde par sa douce amisté Bien
            moustrent que en aus n  a point de lascheté Moult se cuident chier
            uendre ains que soient outré uers la gent sarrazine.
          
            Pres dou brueil de Pinel encoste une ualee Fu nostre gent
            françoise retraite et aünee Bien oënt de paiens les cris et la
            huee Moult a l  enfes Gerars sa gent reconfortee   Or i parra
            fait il qui ara tel pensee Que sa force soit bien sor paiens
            esprouuee. Sachiés qui ci morra fait ara tel iornee Que des angles
            sera s  ame a Dieu presentee Mais qu  il se uende chier uers la
            gent desfaee. Nus ne puet tousiours uiure fols est qui a ce bee Et
            cil qui ci ara sa uie en bien usee Richement l  en sera l  ueure
            guerredonnee Moult sera eüreus qui bien ara usee La uie que nous a
            Dieus ou siecle prestee La mors Ihesucrist soit chascun el cuer
            entee Et soit ains que muirons fierement recordee uers ceaus qui
            li ne croient au trenchant de l  espee.  Quant li baron l 
            entendent moult lor plaist et agree  Par cel seignor font il
            qui fist ciel et rousee Ne uorriemes pas estre roi en nostre
            contree Et ne deüssiens estre hui a cele mellee Tant i ferrons
            ainçois que uiengne l  auespree Que deuant Dieu porrons aler teste
            leuee.  Quant Gerars l  ot de ioie a sa hanste branlee Car n  i
            ot gaires nul n  ait lance recouuree. L  uns apareille l  autre
            conme gens auisee Li sains a au nauré sa plaie restoupee De
            baniere ou de cote bien estrainte et bendee De coroie ou de corde
            sa brongne renoee. Damedieus les consaut et sa mere honneree Car en
            lieu perilleus ne fu mais gens trouuee De tele asseürance.
          
            Deuant le pas se furent François arresteü N  i a cel n  ait espiel
            lance ou dart esmolu Ou en son poing le bran d  acier trenchant
            tout nu Fierement rembraçoit chascuns d  aus son escu De desfendre
            s  aprestent com gent de grant uertu Li uns conforte l  autre ne
            sont pas esperdu Ains iurent Damedieu le urai pere Ihesu K 
            ainçois que il i muirent se seront si uendu K  en paradis seront
            richement receü. A tant es Sarrazins parmi le pre herbu Moult
            demainent grant noise li cuuert mescreü. Dist Gautiers de Toulouse 
             Franc baron esleü ueez com Turc akeurent delez cel ual fueillu
            Tout desconreé uienent n  i a resne tenu N  i ait nul qui se mueue
            tant qu  il soient uenu Espoir ia en uerrons en ce pas maint cheü.
             Droit uers la nostre gent sont paien acoru Dedens le pas se sont
            li plusor enbatu Maint en y a noiié et maint s  en sont issu. Moult
            par i ot grant noise et grant cri et grant hu La endroit ot maint
            coup donné et maint rendu Hardïement se sont nostre gent maintenu
            Contre gent sarrazine. Les le brueil de Pinel en la ualee herbue Fu
            fiere la mellee de la gent mescreüe Encontre Nerbonnois cui Dieus
            soit en ayüe Qui pas ne se maintienent conme gent esperdue Mais com
            gent ou prouece est plantee et creüe Qui honte ont adossee et
            honnor maintenue Encontre honnor ne doutent morir une cheüe.
          
            Guis de Conmarchis tint el poing l  espee nue Si fiert un Sarrazin
            k  a celui coup le tue Et Gerars fiert un autre si qu  a terre le
            rue Gautiers li Toulousans a la barbe chenue Le fait si asprement
            que trestous en tressue Ioffrois ne se tint pas c  oisiaus qui est
            en mue Cele part ou il torne tous li rens en remue Renaus de
            Montarmier tint une hace agüe Sachiés k  ains qu  ele fust brisie
            ne perdue En fist maint sanc espandre par deseur l  erbe drue. Bien
            le font no François chascuns s  i esuertue N  i a celui ne croie
            que moult chier soit uendue Sa uie ains qu  ele soit fors de son
            cors issue. Dieus lor soit en aÿe
          
                  