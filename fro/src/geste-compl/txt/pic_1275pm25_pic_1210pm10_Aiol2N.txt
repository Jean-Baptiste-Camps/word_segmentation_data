«Sire, car me laisiés por l'
            ame vostre pere,  «Si m' en irai ariere en la moie contree:
          
             «Demain ains eure none quic estre recovree.» - Par mon
            cief,» dist Aiols, «n' en irés mie a tele; «O moi venrés en
            Franche en la tere honoree,  «Si serés baptisie et en sains
            fons levee; «Puis vous prendrai a feme, si serés m' espousee.»
            Quant Mirabiaus l' entent, por poi que n' est dervee,  Et
            respont la pucele: «N' en sui pas porpensee. «Dessi a molt
            grant pieche n' i serai atornee: «Ja la loi Mahomet n' ert par
            moi vergondee: «Molt ameroie miex que je fuise tuee,  «A
            keues de ceval destruite et trainee!» CXXXVIII Des or s'
            en va Aiol[s], s' en maine la meskine : Toute nuit
            cevauchierent que il onques ne finent,  Dessi c' a l' endemain
            que l' aube est esclairie.  La fille Mibrien fu auques
            rebaudie; Ele vint a Aiol, se li commenche a dire: «Qui
            estes vos, vasal, c' a forche m' avés prise? «Ainc mais si
            riche eskiec de vos iex ne veistes,  «Car fille sui de roi et
            ma mere est roine. - Bele,» che dist Aiols, «ne vos celerai
            mie: «Je vos en dirai tant, se Dieus me beneie,  «Ainc
            mais nel di a feme ne a home qui vive. «Voir on m' apele Aiol:
            mes peres est Elie; «Niés sui l' enpereor qui Franche a en
            baillie; «Je suis fieus sa seror la gentil dame Avisse:
            «Mais cachie(s) est de Franche et del resne formisse «Par le
            consel Makaire, que li cors Dieu maudie «Un malvais losengier,
            .i. glouton, .i. traitre: «Morir l' en covera se Dieus m' en
            done vie. «Tant ai je esploitié par le Jesu aie «C' a
            Orliens l' ai fait metre en la cartre perine «Dont il n' istra
            jamais en trestoute sa vie,  «Ains sera vergongiés et livré[s]
            a martire. «Ne por mon grant parage n' i perderés vos mie:
          
             «O moi venrés en Franche en la terre garnie,  «Puis vous
            prendrai a feme, se Dex le me destine.» Et respont Mirabiaus:
            «Ce ne vos otroi mie; «Car Mahons est mes dieus, si maine grant
            justice,  «Et por nient s' esmaie qui en lui bien se fie.»
            Quant l' entendi Aiol[s], si en ot deul et ire,  Et respondi
            .ii. mos, par mautalent s' aire: «Mal dehès ait Mahons et qui
            en lui se fie! «Car ses vertus ne valent une pume porrie;
            «Et jure Dameldé le fieu sainte Marie «Se jamais en parlés,
            tost en perdrés le vie.» Quant l' entent la pucele, molt en fu
            asouplie. CXXXIX Des or s' en va Aiol[s] en Franche son
            pais,  Se maine la pucele al gent cors signoris; De
            mangier et de boire li estoit talent pris: Se la bele n' en a,
            la cuidera morir. Ele sut bien parler de .xiiii. latins:
            Ele savoit parler et grigois et hermin,  Flamenc et borgengon
            et tout le sarrasin,  Poitevin et gascon, se li vient a
            plaisir. Ele vint a Aiol, par le resne l' a pris, 
            Cortoisement l' apele, si l' a a raison mis. «Savés, franc
            damoiseus, que je vos voil jehir? «Molt volentiers mangaise et
            beusse .i. petit. «Je ne mengai hersoir qui valut molt petit,
             «Non, hui est li tiers jors, vaillant .i. paresis,  «En
            tel freor estoie por cel roi mon ami: «Avoir me dut a feme et
            je lui a mari; «Nel reverai mais, lasse, ne il moi a nul di,
             «Tant a je plus mon ceur corechou[s] et mari. - Bele,»
            che dist Aiol[s], «onques mais tel n' oi: «Ne vos ai que doner
            se Damede[x] m' ait: «Nous ne trovons a vendre ne pain ne car
            ne vin. CXL «Bele,» che dist Aiol[s], «sofrés et endurés.
          
             «Par la foi que vos doi ne vous ai que doner: «Vés la
            tere gastee et le pais reubé; «Nous ne somes a borc, n' a vile,
            n' a chité «U nos truisons a vendre ne pain ne vin ne el.»
            A iceste parolle entrerent en .i. prei,  Trovent une fontaine
            sous .i. arbre ramé: Aiols i dessendi de son ceval li ber,
             Et mist jus la pucele al gent cors honore; Ses cevaus
            enpasture, si a les frains ostés,  Si lor lait boire l' aigue
            et l' erbe pasturer; Puis se coucha sor l' erbe qui verde
            estoit el pré. La pucele se couche delés le bacheler: Ele
            ot molt gent le cors et le viaire cler,  Et la color vermelle,
            plus bele ne verés. Aiols li fieus Elie le prist a regarder,
             Ens en son ceur le prist forment a enamer: Ja le vausist
            baisier s' eust kerstienté,  Mais por chou qu' ert paiene, ne
            le vaut adeser:  La loi au roi Jesu ne voloit vergonder, 
            Ançois le voloit faire baptisier et lever,  Si le prendroit a
            feme, a mollier et a per. Il estoit molt forment travilliés et
            penés De l' escu et des armes que il avoit portés,  Et
            avoit toute nuit chevauciet et esré: Senpre s' est endormis, si
            a tout oublié. La pucele vella qui a le ceur iré,  Qu' ele
            ne se dormist por les menbres coper: Ains regarda ariere tout
            le cemin feré,  Se la veist nul home ne venir ne aler Qui
            après li venist por ariere mener. Dieus, por coi se coucha li
            chevalier[s] menbrés? S' or n' en pense Jesu qui a mort fu
            livrés,  Anqui sera del cors honis et vergondés! La chité
            s' estormist dont il furent torné,  Et kierent la pucele, mais
            nel peuent trover: Ains ont trové le mur perchié et effondré.
            Lor veissiés paiens .i. grant deul demener, 
          
             Mibrien et se feme lor ceveus deskirer; Sarrasin et paien
            se coururent armer: En avant de .vii.m. ont les elmes fremés;
            Par la porte s' en issent de la boine chité,  A bandon s'
            espartissent tout par tout le resné Qu' il ne savent quel part
            (il) le peusent trover. Les esclos la pucele se sont li .iiii.
            alé De tous les plus ardis et les plus alosés: Ja nel
            guerpiront pas s' aront Aiol trové Qui s' estoit endormis
            desous l' arbre ramé. La pucele vella qui son ceur ot iré,
             Et regarda ariere con il erent alé: Vit les .iiii. paiens
            de Panpelune nés; As chevaus et as armes les reconnut assés:
            Se ele en ot grant joie ne l' esteut demander,  Car li un[s] fu
            ses freres de novel adoubé[s]: N' avoit que .xv. jors ses
            garnimens portés; Li autres ert ses oncles, si l' ot en grant
            cierté,  Et li dui si cousin et de son parenté. «E
            Mahomet,» dist ele, «con vos par estes ber! «Qui vous croit et
            aoure plus a ses volentés «Que ne savroit ceur d' ome ne dire
            ne penser: «Or m' avés vos rescousse par la vostre bonté.»
            En après se porpense de grant nobilité,  Jamais de Sarrasine n'
            orés de tel parler: «Lase!» dist la pucele, «c' ai eu enpensé?
            «Comment porai jou faire si grant desloiauté «Que lairai ce
            baron en dormant afoler? «Ja m' avoit il conquise par son rice
            barné,  «Et boins chevaliers est et vasaus adurés. «Puiske
            je sui rescousse, je l' en lairai aler: «Mahons li doinst en
            Franche sa vie recovrer!» Ele se trait vers lui al senestre
            costé; Se li dist en l' orelle coiement et celé: «Gentiex
            damoiseus sire, trop poés reposer:
          
             «Par icele grant foi que je vos doi porter,  «Veschi
            .iiii. paiens de Panpelune nés: «Che sont li dru mon pere, car
            jes connois assés. «Il vos ochiront ja, jel sai de verité:
            «Alés tost al ceval, sus a bandon montés; «Tornés vos ent
            ariere ce grant cemin feré,  «Car par icele foi que doi Mahon
            porter,  «Miex vaut un[s] boins fuirs que melement esrer.
            «Quant il veront a moi jes ferai arester; «Tant lor dirai
            paroles, mençoinges et vertés,  «Que bien poés garir, se croire
            m' en volés. - Bele,» che dist Aiol[s], «.v.c. merchis et grés!
            «Par la foi que vos doi, dit avés grant bontet. «Jamais n' ert
            .i. seus jors ne vos en doie amer,  «Mais ne place a Jesu qui
            en crois fu penés,  «Por .iiii. paiens fuie tant que j' aie
            josté: «A tout mon grant linage seroit mais reprové.» Il
            est saillis en piés, si se seina de Dé,  Et prist ses
            garnimens, si s' en est aprestés,  Et vint a Marchegai, ne s'
            est asseurés: Le frain li met el cief, s' est par l' estrier
            montés; De desfendre son cors s' est molt bien aprestés.
            Evous .i. des paiens de Panpelune nés,  J' oi dire mon maistre
            que che fu li ainés,  Oncles ert la pucele al gent cors honoré:
            Plus vint devant les autres qu' uns ars ne peust jeter,  Qu' il
            siet sor boin ceval corant et abrivé,  A haute vois escrie:
            «Quivers, n' i garirés! «La fille Mibrien a grant tort en
            menés,  «Sans le los de ses homes que garant n' en avés;
            «Hui est venus li jors que chier le comperrés: «Ja n' i metrés
            escange de le teste a cauper.» Aiols li fiex Elie n' ot cure d'
            estriver,  Car onques de tenchier ne fu acostumés; Ains
            broche Marchegai par grant nobilité,  Et a l' anste brandie del
            roit espiel quarré. Vait ferir le paien, nel soufri plus parler
          
             Que l' escu de son col li a fraint et froé Et l' auberc
            de son dos desmalliet et fausé: Par mi outre le cors li a le
            fer passé: Toute pleine sa lanche l' abati mort el pré:
            «Cuivers,» che dist Aiol[s], «vous l' avés comperé! «De vostre
            part ai bien cest eskiec aquité: «Dieus me consaut des autres
            par la soie bonté!» Et li .iii. Sarrasin l' ont si de près
            hasté Ne pot li gentiex hom a l' espiel recovrer,  Ne a
            lui resachier ne del paien jeter. Puis a traite l' espee dont
            li puins fu dorés: S' en va ferir .i. autre que il a encontré:
            Par des(o)us les espaules li fait le cief voler: Les .ii.
            paiens eslonge .i. arpent mesuré; Il vit les .ii. ensanble,
            tant les a plus doutés. CXLI Aiol[s] point le ceval,
            fierement s' eslaissa,  Un grant arpent de tere les paiens
            eslonga.  Il vit les .II. ensamble, forment les redouta:
            N' avoit espiel ne lanche li nobile[s] vasal[s]; Li dui paien
            quidoient que fuiant s' en alast,  La pucele en menaissent que
            nus nel calengast; Folie ont enpensee, car corage n' en a:
            Ançois que lor guerpisse molt chier lor vendera. Aiols point le
            ceval, fierement retorna: Al tor françois qu' il fist son
            espiel recovra; Par son fier ardement del paien le geta.
            Ferir en vait .i. autre que li ber encontra Que l' escu de son
            col li fraint et peçoia,  Et l' auberc de son dos ronpi et
            desmailla; Par mi le gros del ceur son espiel li passa.
            Toute plaine sa lanche l' abat mort del ceval: «E Dieus!» che
            dist Aiol[s], «or somes paringal: «Dehait qui por cesti la
            pucele laira «Dessi a icel[e] eure que comperé l' avra.»
            CXLII Aiol[s] point Marchegai, les .ii. renes li lasque,
          
             Et vait ferir le quart en la doree targe. Mervelleus cop
            li done, que de riens ne l' espargne,  Que l' escu de son col
            li peçoie et dequasse,  Et l' auberc de son dos li desront et
            desmaille: Son boin espiel trenchant par mi le cors li pase,
             Devant lui a la terre l' abat mort en la place. La fille
            Mibrien en un tertre l' agarde,  Molt se claime kaitive [et
            molt] dolante et lasse: «Que folie fesis quant che franc
            esvellastes! «Molt est boins chevalier[s] et coragous as armes:
            «Or m' a ocis mon frere, toute kaitive lase,  «Mes cousins et
            men oncle, miens en est li damages! «Par le mien ensiant, s' il
            fuissent .xx. et quatre,  «Ses eust il tous mors, car molt a
            vaselage.» Bien avés oi dire et as uns et as autres Que
            feme aime tost home qui bien fiert en bataille: Ele li escria,
            qu' il l' entent en l' angarde: «Sire, venés vous ent qui preus
            estes as armes; «Por vous querra je Dieu l[e pere]
            esperitable.» Quant Aiol[s] l' entendi, molt grant joie en a
            faite. CXLIII Aiols[s] li fieus Elie a le dame entendue.
            As .iii. Sarrasins a les testes tolues; Sor les chevaus les
            torse, n' en vieut laisier [nes] une,  Ains les a a l' archon
            par les cevieus pendues. La fille Mibrien la bataille a veue,
             Si set molt bien c' Aiols par forche l' a vencue; Ele li
            escria, que bien l' a entendue: «Sire, venés vous ent, car je
            sui vostre drue: «Por vos querra ge Dieu qui fu mis el
            sepulcre; «Si serai en sains fons baptisie et tenue,  «Car
            les vertus Mahon sont a tere keues,  «Quant par ton cors tout
            seul as les testes tolues «As .iiii. Sarrasins qui de Dieu nen
            ont cure.
          
             «Molt me nuist cil dessers et la selve ramue; «Nous ne
            tenons chemin ne grant voie batue: «Or nous consaut cil sires
            qui maint ens en la nue! «Molt desir qu' en vo terre fuisse a
            joie venue: «S' il vos vient a talent, quitement sui vo drue.»
            Et Aiol[s] s' escria: «Monjoie! Dieus aiue!» CXLIV Des or
            s' en va Aiol[s], s' en maine son eskac. La pucele fu lasse, se
            li greva li caus; Ele vint a Aiol, si l' en araisona:
            «Gentieus damoiseus sire, et de moi que sera? «Je ne mengai her
            soir ne hui trois jors [i] a! - Bele,» che dist Aiol[s] li
            preus et li loial[s],  «Ne vos ai que doner, foi que doi saint
            Tumas! «Vés la tere gastee et le pais tout ars.» Aiol[s]
            li fieus Elie devant lui regarda: Coisi .i. pelerin qui a saint
            Jake ala,  Et vi(e)nt de douche Franche: molt forment se pena.
            Aiol[s] point le ceval, contre lui cevaucha; Li pelerin[s] le
            vit, forment le redouta: Crient ne fust mavais hon qui venist
            por son mal. Atant es lui Aiol qui bien le salua De Dieu
            de sainte gloire qui le mont estora. Cil ot de Dieu parler,
            molt se reconforta: «Icil sires vos gart qui tout le mont
            forma! - Amis,» che dist Aiols, «dont viens? et de quel part?
            - Sire, je vieng d' Orliens la fort cité roial.  «La laisai jou
            le roi molt coreciet et mat «Por un sien dru Aiol qu' en
            Espainge envoia: «Si compaignon l' ont mort cui il le commanda,
             «Et li rois les a pris et avalé les a «Ens el font de sa
            cartre: si dist qu' il les pendra; «Se Aiol[s] ne repaire,
            justices en fera.» Quant Aiol[s] l' entendi, forment s' en
            esmaia; Pour ses .ii. compaingons en grant freor entra.
            Bien et cortoisement Dameldé reclama
          
             Que de mort les desfenge tant qu' en France venra; S' a
            tans i peut venir, bien les delivera,  De la prison le roi
            andeus les jetera,  Quant il en douche France et a Orliens
            sera. CXLV «Amis,» che dist Aiol[s], «Dex te gart d'
            enconbrier! «Pelerins, biaus amis, sés me tu consellier? 
            «Avroies tu o toi a boire n' a mengier,  «Ne nule creature dont
            me peusse aidier? «Je maing chi une dame, lase est de cevacier:
            «Ele a tel fain al ceur vive quide esragier.» Dist li pelerins:
            «Sire, ja celer ne vos quier,  «J' ai chi un demi pain et .i.
            grant tout entier: «Prendés ent a plaisir, quar jel voil
            otroier,  «Car onques a franc home ne veai mon mengier. -
            Hé! Dieus,» ce dist Aiol[s], «t' en soies grasiés! «Por .xxx.
            mars d' argent ne fuisse jou si liés!» Aiols dessent sor l'
            erbe, li gentix chevaliers,  Et vint a la pucele, jus l' a mis
            sans targier: Andoi se sont assis soz .i. arbre foillié.
            Li pelerins fu sage[s], cortois et ensengiés: A bandon lor a
            mis son pain molt volentiers; Aiols et la pucele en ont assés
            mangiet,  Mais il n' i ot que boire, de chou fu li mesciés.
            Li pelerin[s] ot aigue puissie en .i. vivier Qu' il porte en un
            bochel por se(n) soif refroidier: Aiols et la pucele en burent
            sans dangier. «E Dieus,» che dist Aiol[s]t «com ore ai mon ceur
            lié «Por amor ceste dame qui un poi a mangié! 
            «Pelerin[s], biaus amis, molt as bien esploitié: «Onques mais
            nus disner[s] ne fu miex enploié[s]! «Car je te baillerai un
            boin corant destrier; «Vois ent chi .vi., biaus frere, molt
            bien aparelliés: «Or prent tout le millor, coisi a ton congié,
             «Et pren en cele male .c. sous de mes denier[s] «Por
            porter avoec toi al coroi del destrier:
          
             «Por esploitier ta voie t' aront molt grant mestier.»
            Dist li pelerins: «Sire, por noient en plaidiés; «N' ai soig de
            vostre avoir, car del mien sui cargiés: «J' en aporc a plenté
            por ma voie esploitier; «Ne vo corant destrier ne m' aroient
            mestier,  «C' ançois demain al vespre que solaus fust couciés
            «Poroie par tel lieu esrer et chevaucier «Que je seroie tost
            ocis por cest destrier. «Vos estes près des marches u mainent
            li paien: «Pensés d' esperoner et de vos eslongier,  «Car
            s' il vos aperçoivent, vo vie n' a mestier.» Atant s'
            entrencommandent a Dameldé del ciel. CXLVI Des or s' en va
            Aiol[s], del pelerin s' en part. Li gentiex chevaliers toute
            jor chevauca,  Vit le vespre aprochier et le jor declina, 
            Le solail abaiscier, vers l' esconser torna: Bien et
            cortoisement Dameldé reclama Que boin ostel li doinst, car
            grant mestier en a. Aiol[s] li fieus Elie sor destre regarda
            Entre .i. bos et un pré que li frans hon trova; Dejoste la
            forest droitement regarda,  Et vit une maison u .vii. larons
            trova. A grant pont torneis hautes portes i a,  Et grant
            fossé parfont, u on a fait maint mal: Quant frans hon i passoit
            qui a saint Jaque ala,  Chevalier[s] u borgois qui la s'
            achemina,  Cil faisoient acroire qu' erent d' un ospital:
            Ne pooit nus passer que on nel desreubast. Aiol[s] point cele
            part, le ceval avancha,  Cha defors sous .i. arbre les .vii.
            larons trova. Atant evous Aiol qui bel les salua De Dieu
            de sainte gloire qui tout le mont forma: Nus ne li respondi, l'
            un[s] l' autre regarda. Et quant che vit Aiol[s], forment se
            corecha; Mirabiaus la pucele forment s' en mervella.
          
             CXLVII Aiols a les larons ensamble salués: Ains ne
            li respondi nus des gloutons faés. Et quant che vit Aiol[s],
            molt s' en est airés; Fierement les rapele, si com oir poés:
            «Signor, che dist Aiol[s], «molt grant tort en avés,  «Qui de
            Dieu vos salue, si ne me respondés. «Gardés que vous n' aiés
            vers moi nul mal pensé(s): «Par icel saint apostle c' on quiert
            en Noiron pré,  «A ceste moie espee qui me pent a mon lés
            «Vos quic si estormir ains qu' il soit avespré(s),  «Ja li
            mieudre de vous ne s' en pora vanter «Que vos n' aiés les ciés
            et les membres copés.» Quant li laron l' oirent si faitement
            parler,  Trestous li plus ardis a de paor tranblé. Robaus
            qui fu li maistres en est en piés levés; Cis ert maistres des
            autres, ses avoit a garder,  Et ot en son eage .iiii.xx. ans
            passés: Molt ot longe le barbe dusqu' al neu del baudré;
            Maint pelerin avoit mordri et estranlé,  Dont li pecié li
            furent dedens le cors remés. Venus est a Aiol, si l' a
            araisoné: «Gentieus damoiseus sire, molt grant tort en avés:
            «Ainc ne vos mesfesismes .i. denier moneé,  «Et si nous
            manechiés de la teste a cauper.  «Ja somes nous convers [et]
            rendu et rieulé; «Si ne devons a home ne plaidier ne parler:
            «Il nous est en capitle desfendu et veé,  «Ne nostre obedienche
            ne volons trespasser. - Sire, che dist Aiol[s], «bien peut
            estre vreté: «Se je vous ai mesfait, or le me pardonés.
            «Je sui uns chevaliers nés d' Orliens la chité,  «Si sui hom
            Loeys le fort roi coroné; «Je vieng de Panpelune la mirable
            chité. «Anuit mais, s' il vos plaist, me prestés vostre ostel,
             «Enfresi a demain que il soit ajorné: «Un(s) des millors
            chevaus que vous ichi veés,  «Sire, por vostre ostage, se il
            vos plaist, prendés, 
          
             «Fors seulement le mien dont je sui adoubés,  «Car ne
            donroie cel a home qui soit né[s].» Quant l' entendi Robaus,
            grant joie en a mené,  Et dist entre ses dens coiement a celé:
            «Par le mien ensiant, quant de moi partirés,  «Onques mais a
            nul home s' amie ne taurés.» Dieus! c' Aiol[s] ne l' entent, li
            gentiex bacelers! Ja li trenchast le teste a son branc aceré.
            «Vasal,» che dist li leres, «or ne vous desmentés; «Herbergiés
            serés vous a vostre volenté: «Ainc ne le vi faire home de tout
            mon parenté «S' il herbergast franc home, ne eust ostelé, 
            «Que ja por une nuit li contast son souper; «Et non fera ge
            vos, car vous me samblés ber. «Mais chevaciés avant, vostre
            cors desarmés. - Sire, che dist Aiol[s], «.v.c. merchis et
            grés.» Hé! Dieus! qu' il ne sot mie son ceur et son pensé!
            Il ne s' i arestast por l' or de .x. chités: Se Damede[x] n' en
            pense par la soie bonté,  Ainc mais li fiex Elie n' ot .i. si
            mal ostel Com cil li venderont ains qu' il soit ajorné.
            CXLVIII Aiol[s] point Marchegai, si cevaucha avant,  Dessi
            a le maison ne fist arestement:  Ne vit fu alumé ne feme ne
            enfant Ne de quisine faire nul aparellement.  «Hé! Dieus!»
            che dist Aiol[s], «par le vostre commant,  «Quel gent peuent
            che estre, pere de Belleant,  «Qui mainent en che bos çaiens si
            soutiement? - Sire,» dist Mirabiaus al gent cors avenant, 
            «Ja ne me querrés mais en trestout mon vivant «Se che ne sont
            laron, traitor souduiant:  «Gardés ne vous souprengent, franc
            chevalier vaillant; Puis que hon est souspris il ne vaut mie
            .i. gant. - Bele,» che dist Aiol[s], «porqu' en parlés vos
            tant?
          
             «Par icel saint apostle que quierent peneant,  «N' arai
            deslaciet helme ne osté garniment,  «Ains arai toute nuit
            çainte l' espee al flanc: «S' il meuent contre nos ne orgeul ne
            beubant,  «Jes quic si atorner a mon acherin branc «Vers
            les cos de m' espee n' aront de mort garant.» Il dessendi a
            terre del destrier auferrant,  Puis vint a la pucele al gent
            cors avenant; Entre ses bras le prent, tout soef le dessent,
             Trés en mi le maison l' asist desor .i. banc,  Puis
            vi[n]t a ses chevaus, si les va atachant,  As kevestres de quir
            les va bien atenant: Il a trové del feure, si lor en met
            devant. Dejoste Mirabel se rasist maintenant. Encor(e)
            furent soz l' arbre li quivert souduiant; Je les vos nomerai,
            s' il vos vient a talent: C' est Estous et Harpins et Piniaus
            li Normans,  Magegos et Henris et li siste[s] Sorans,  Et
            li semes Robaus, li cuivers souduiant: Cil est maistres des
            autres, a lui vont apendant Et font ses volentés et trestout
            sen commant,  Que il ne li fauront por les menbres perdant.
            Li lere les apele, si les va consellant: «Entendés cha vers
            moi, franc chevalier vaillant: «Par Dieu(s), cis chevaliers nos
            va molt redoutant,  Neporquant si est il chevalier[s] molt
            vaillant: «Avés veu l' espee que il a çainte al flanc?
            «Les testes des paiens qu' il a ocis en camp? «Nos ne l'
            asaurons mie, par le mien loement,  «Tant qu' il avra mangié et
            beu a talent. «Quant il ert endormis en son lit belement
            «Dejouste la pucele al gent cors avenant,  «Si en prendrai la
            teste a mon acherin branc; «Puis partirons l' eskiec mainte
            communalment,  «Et ferons de la dame trestout a no talent.
          
             «Tout somes compaignon juré par sairement,  «Ne nus de l'
            un a l' autre ne doit faillir noiant.» Et cil li respondirent:
            «Nos ferons vo talent «Et trestout vo plaisir et le vostre
            commant: «Nos ne vos faurons mie por les menbres perdant.»
            Atant s' en sont entré en l' ostel maintenant: Del mangier
            aprester s' en va cascuns astant,  Del fain et de l' avaine
            donent as auferans. Oster voilent les seles, mais Aiol[s] lor
            desfent,  Qu' il soient apresté s' il en a besoing grant.
            Ens el lieu de Judas se metent maintenant,  C' Aiol quident
            ochire cele nuit en dormant. CXLIX Aiol[s] se fu assis
            dejouste Mirabel,  Et li laron entrerent dedens l' ostel tout
            se(e)t. Robaus qui fu li maistres s' aprocha del dansel:
            «Gentiex damoiseus sire, de vo venir m' est bel; «Car deslaciés
            cel elme, si desvestés l' auberc: «S' estiés desarmé, il m'
            esteroit plus bel.». Et Aiol[s] respondi: «Par mon cief non
            ferai: «Quant je parti d' Orliens, del plus maistre recet,
             «Je plevi Loeys et sor sains li jurai «Enfressi c' a
            cel[e] eure c' ariere revenrai «N' avra[i] (ge) deslaciet l'
            elme ne desvestu l' auberc: «Ains girai tous armés, si souferai
            le fer.» Quant l' entendi Robaus, por poi le sens ne pert:
            Il prent l' espiel Aiol et son escu novel,  Dameldé en jura qui
            sauva Daniel: «De cestui ne movrés huimais vers moi cembel!»
            Quant l' entendi Aiol[s], por poi le sens ne pert; Par
            mautalent en jure le cors saint Daniel: «Ne me querroie en vos
            por l' onor d' un castel.» Il a traite l' espee dont
            trenche[nt] li coutel,  Dameldé en jura et le cors saint
            Marcel: «S' or ne mes jus l' escu, ja prendrai tel bendel
          
             «Dont mes brans acerins te bevra el cervel; «Cuivers, met
            jus mes armes, n' ai cure de revel.» CL Aiol[s] li fieus
            Elie saut en piés maintenant; Venus est a Robaut, le quivert
            souduiant: Il jure Dameldé le pere raiemant: «Fil a
            putain, lechieres, fel viellart souduiant,  «Se ne mes jus mes
            armes ore[n]droit maintenant,  «Tu perdras ja la teste, n' aras
            de mort garant.» Quant li leres le voit lever par mautalent,
             Dusqu' a l' ongle del pié li va li cors tramblant; Li
            boin[s] espiel[s] Aiol li cai maintenant: «Vasal,» che dist li
            leres, «molt par estes vaillant «Et hardis de corage et preus
            et removans: «Vessi toutes vos armes, faites ent vo talent;
            «Ja nes quier mais baillir en trestout mon vivant.» Li laron d'
            autre part peureus et tramblant Aiol en apelerent, si le vont
            losengant: «Gentiex damoiseus sire, merchi por Dieu le grant!
            «Onques mais ne veismes .i. seul home vivant «Qui si alast son
            oste fierement destraingant «Com vos alés no maistre asprement
            justichant: «Ja ne vos ferons cose qui vos voist desplaisant,
             «Ançois vos servirons tout a vostre talent.» Dont
            ramembra Aiol de Dameldé le grant: Por chou qu' il sont si
            oste, l' a laisé aitant; Quant il les a oi parler si belement,
            Il renbati s' espee el feure maintenant: Dejouste Mirabel se
            rasist sor le banc. Onques si grant folie ne fist en son
            vivant,  Se Damelde[x] n' en pense par son dinge commant!
            Car li laron s' en tornent, cui li cors Dieu cravent; Le
            mengier aporterent en la sale laiens; Quant le durent drechier,
            si se vont aprestant: N' orent auberc ne elme ne nul espiel
            trancant, 
          
             Ains s' en vont adouber a loi de paissant: Capieus orent
            de fer et quiries devant,  Et çaingent les espees dont povre
            sont li branc; N' orent escu ne lanche, mès maçues pessant.
            Mirabiaus la pucele s' en va aperchevant,  Car ele est preus et
            sage et de boin ensiant; Ele apela Aiol, se li dist maintenant,
             Ens en la destre orelle li consella esrant: «Ja mar me
            kerés mais en trestout mon vivant «Se cil laron ne s' arment en
            la cambre laiens: «Gardés ne vos sousprengent, franc chevalier
            vaillant!» Et Aiol[s] saut en piés tost et isnelement,  Et
            vit derier le feu une hace pendant: Grant plain pié mesuré ot
            de lonc li tranchant,  De fer loié[s] el manche dusqu' es poins
            de devant; Icele estoit Robaut le quivert souduiant. Aiols
            vint cele part, a ses .ii. mains le prent; Desor l' espaule
            lieve contremont le trenchant; Il l' estraint et manie, si le
            va paumoiant; Venus est a Robaut le maleoit tirant: Il
            jure Dameldé le pere roiamant,  Se tous ses compaignons ne fait
            venir avant Et porter le mengier orendroit en present: «Tu
            perdras ja la teste, n' en averas garant,  «A le hace danoise
            que chi tieng en present.» Quant li leres l' entent, sel va
            molt redoutant; .IIII. mos s' escria hautement en oiant:
            «Baron, issiés cha fors, c' alés vos atendant? «Aportés le
            mengier, car jel voil et commanc: «Par Dieu, cis chevaliers se
            va molt redoutant;  «Il n' estroit aseur por les menbres
            perdant.» Quant li laron l' entendent, si se vont desarmant;
            Et portent le mangier, entr' aus vont consellant,  Se Aiol
            peuent prendre a la table seant,  Les puins li loeront, de mort
            n' ara garant:
          
             En prison le menront en la forest plus grant. Cil sire le
            garisse qui forma toute gent,  Et de la sainte Vierge nasqui en
            Beleant! CLI La grant table fu mise et Robaus se leva;
            U que il voit Aiol, si l' en araisona: «Gentieus damoiseus
            sire, a moi entendés cha: «A ceste haute table li vostre cors
            sera,  «Dejoste vos la dame: cascuns le servira.» Et
            Aiol[s] en jura son cief que non fera: «Quant je parti d'
            Orliens la fort chité roial,  «Je plevi Loeys, mon signor
            natural,  «Ne mangerai a table tant qu' il me revera:
            «Entre moi et ma dame mengeron par decha.» Prist l' escu as
            enarmes que durement ama,  Et son espiel forbi u forment se
            fia,  Et la hace danoise que mie n' eslonga; Par devers
            ses chevaus en l' ostel s' en torna. Mirabel la pucele delés
            lui apela: «Bele seur, douche amie, traiés vos par decha:
            «Si serés ma compaigne tant com Jhesu plaira.» Ele fu preus et
            sage, maintenant i ala. Et quant ce voit Robaus, por poi qu' il
            ne derva. Par molt fier mautalent Dameldé en jura: «Je
            cuic cis chevaliers nos tient tous a musars: «Honis soit ses
            dangiers ne plus le soufera; «Alés vos adouber, s' asalons d'
            ambes pars.» Cil saillent en la cambre, si s' arment a estal,
             Et dan[s] Robaus s' enfui, ses compaignons laisa: Tout
            aval le grant pont ens el bos se ficha; Tout droit a Malrepaire
            son recet s' en ala U ot laisiet ses armes et son corant ceval;
             Et jure Dameldé qui le mont estora,  Puis qu' il ert
            adoubés, le vasal porsievra,  Mais tant qu' il ert delivres ja
            ne l' adesera;
          
             Si le voit encombré, volentiers i fera; La pucele
            covoite, forment le dessira. Mais ains qu' en soit saisis, molt
            chier le conpera. CLII En moie foi, signor, a celer nel
            vos quier Que mainte conpaignie fait molt a blastengier.
            Jel vos di por Robaut le cuivert losengier: Bien a ses
            compaignons en la trape laisiés; Par lui n' erent jamais
            secouru ne aidié(s). Or conterons d' Aiol le gentil chevalier
            Et de la demoisele al gent cors afaitié Qui sont o les larons
            la dedens herbergié. S' envers les .vi. larons ne se peut
            desrainier,  Malvais ostel aront aquenuit al couchier.
            Mirabiaus la pucele l' en aresna premier: «Gentiex damoiseus
            sire, par les sains desousiel,  «Prestés moi cele hace, que je
            vous voil aidier: Vos savés bien ferir de l' espee d' achier.
             - Bele,» che dist Aiol[s], «com vous plaira s[i] iert, 
            «Mais gardés que nul homme ne le laisiés baillier! - Sire, dist
            la pucele, «por nient en plaidiés: «Je me lairoie ançois tous
            les menbres tranchier «Que je ja le laisaise a home manoier.»
            Par le manche planee li vait Aiol[s] baillier,  Et cele le
            reçut de gré et volentier[s]. Atant es les larons trestous
            aparelliés,  Et issent de la cambre et seré(s) et rengié(s).
            Mirabiaus s' avancha la pucele al vis fier,  A l' issir de la
            cambre les prist a avanchier: De la hace danoise vait ferir le
            premier: Sor le senestre espaule li a tel cop paié
            Enfressi al braier l' a pardevant trenchié,  La boele en espant
            devant lui a ses piés: Ele a estort son cop, si l' a mort
            trebuchié.  «E Dieus,» che dist Aiol[s], «tu soies grasiés!
          
             «Or ai boin compaignon qui bien se set aidier; «Et se
            Jesu en Franche me laise repairier,  «En douaire en ara le fort
            chité d' Angiers. - Sire,» dist la pucele, «.c. mercis en
            aiés!» Aiol[s] alonge l' anste del roit tranchant espiel;
            Si va ferir un autre, ne l' a mie espargniet,  Que trés par mi
            le cors li fist passer l' achier,  Par milieu de la cambre l' a
            jus mort trebuciet. Puis a traite l' espee al branc forbi d'
            achier; Si vait referir l' autre qui de la cambre vient, 
            Par les las de son elme li fait voler le cief; Puis referi le
            quart qu' en a fait .ii. moitiés. Li doi sont en la cambre
            dolant et courecié: Par une grant fenestre qui siet lés .i.
            vergier Se tornerent en fuie li quivert renoié; Contreval
            le grant pont el bos se sont fichié. Mais Aiol[s] nes vaut mie
            longuement encauchier; Ains refrema la porte, s' a le pont sus
            sachié,  A caines de fer seré et atachié. Dessi a le
            maison ne se sont atargié: Vint as .iiii. larons qui furent
            detranchié; De le maison les trait un et un par les piés, 
            Ses a jus del grant pont en l' aigue trebuciés. En le maison
            retorne, ne se vaut atargier. Cele nuit fu Aiol[s] en tel point
            herbergiés: Mais onques ne s' oserent reposer ne couchier.
            Mirabiaus la pucele l' en aresna premier: «Gentiex damoiseus
            sire, por les sains desousiel,  «Ne deslaciés cel elme,
            nobile[s] chevaliers,  «Ne ostés les manicles de cel auberc
            doublier: «Che seroit grant folie se si tost le traiés:
            «Nous ne savons encore u somes herbergié(s). «Et je vos donrai
            l' aigue; s' aseons al mengier. «Ves ent chi grant plenté de
            bien aparellié: «No part nous en quidierent li laron vendre
            chier; 
          
             «La merchi Dameldé, bien l' avons esligié: «Mangons
            seurement, nos escos est paiés! - Bele,» che dist Aiols, «com
            vou[s] plaira s[i] iert.» Por le cop de le hace le courut
            enbrachier: S' eust krestienté ja le vausist baisier, 
            Mais por chou qu' ert paiene ne le vaut atoucier; La loi al roi
            de gloire ne voloit vergongier,  Ançois le vaura faire lever et
            baptisier: Si le prendra a feme, a per et a mollier. Tant
            fist Aiols en tere que il est sains el ciel. CLIII Aiols
            li fiex Elie fu molt preus et gentis: Il deslacha son elme, sor
            le table le mist,  Et oste les manicles del blanc auberc
            trellis. Mirabiaus la pucele se pena del servir: Se li
            dona de l' aigue, al mangier sont assis. Aiol[s] manga assés,
            mais de vin but petit; Car durement se gaite li chevalier[s]
            gentis. Quant il orent mangiet et beu par loisir,  Mirabel
            la pucele fist couchier en .i. lit,  Et il a fait grant feu; en
            lit ne vaut dormir Dessi c' a l' endemain que li jor esclairchi
            Que il remet les frains es auferans de pris: Puis a traite l'
            espee, s' a l' escu avant mis. Trestoute la maison recierka et
            enquist: Assés i a trové [et] argent et or fin Et pailes
            et cendaus et peliçon hermin; Plus valut li eskiés de .xxx.
            mars d' or fin. Sor les cevaus le torse li chevaliers gentis;
            Mirabiaus les conduist jusqu' al pont torneis. Aiol[s] fu en l'
            ostel, de .iiii. pars l' esprist; Il a fait son atrait sor le
            pont torneis,  Le fu i a bouté ains quil s' en departist:
            Durement venta bise, tost fu ars et bruis. Li laron(s) l'
            esgarderent qui el bos furent mis;
          
             Tant redoutent Aiol ne l' osent envair. Plorant s' en
            sont torné, Dex les puist maleir!  Dessi a Malrepaire ne
            prisent onques fin. Robaus les voit, lor maistres, a l'
            encontre lor vint: Il les [a] apelés com ja porés oir:
            «Com avés vos ovré, franc chevalier gentil?» Et cil li
            respondirent: «Tout somes mal bailli,  «Et en vo compaignie nos
            fiomes petit: «Tout est vo maison arse et vo pont leveis, 
            «Et no compaignon sont detranchiet et ocis.» Quant l' entendi
            li leres, a poi n' esrage vis: Il a prises ses armes, s' a son
            ceval saisi; Trés par mi le grant bos a adrechier se prist:
            Dessi a le maison ne prist il onques fin,  Si le trova toute
            arse et son grant pont brui; Il vit ses compaignons ens el fosé
            gesir; Et quant le voit li leres, a poi n' esrage vis. Il
            repaira as autres, ses a a raison mis: «Venrés vos avoec moi,
            franc chevalier gentil? «Si sievrai le glouton qui si m' a
            escarni: «Se je le puis ataindre a pui ne a lairis,  «A
            fossé u a ter[tr]e u il soit endormis,  «Je n' en prendroie mie
            trestot l' or que Dex fist «Que n' en prenge la teste al branc
            d' achier forbi!» Li laron respondirent: «Mervelles avés dit:
            «Maistre Robaut, biaus sire, vos nos este[s] failli; «A che
            premier besoing vos estes foi menti: «De vostre compaignie
            somes tout departi,  «N' irons mais avec vos tant com nos
            soions vif.» Quant l' entendi li leres, le sens quida marir:
            «Comment, fil a putain, si m' estes defailli! «Vos l' esteut
            comperer, par les sains que Dex fist!». Molt bien se fu armés,
            cil erent desgarni: Il broche le cheval et son espiel brandi;
            Il fiert le premerain par mi le gros del pis, 
          
             Devant lui a la terre l' abati mort sovin; Puis a traite
            l' espee, si va l' autre ferir Par des(o)us les espaules si que
            la teste en prist :  Si faite compaignie li mavais hom lor
            fist. Après Aiol s' akieut tout le feré cemin; Encor(e) le
            fera il coureçou[s] et mari S' Aiols ne s' en prent garde qui
            oire son chemin. CLIV Des or s' en va Aiol[s] tout son
            chemin plenier; S' en maine la pucele et les corans destriers.
            Toute jor a li ber esré et chevalciet Tant que il refu vespre
            et près de l' anuitier: «Hé! Dieus!» dist Mirabiaus o le cors
            afaitié,  Molt est lonc cele Franche ou devons repairier!
            - Bele,» che dist Aiol[s], «or ne vos esmaiés: «Chi devant a un
            pui et un castelet viés «Et une vile gaste, li mur sont
            desrochié; «Mais il n' y maint nus hon né[s] de mere sousiel.
            «Cele part, se je puis, me metrai volentiers: «Bien i porons
            huimais lés le mur herbergier; «Demain arons secor[s], se Dieus
            l' a otroié. - Sire,» dist la pucele, «che soit al dieu
            congié.» La vile trovent gaste u durent herbergier,  El
            chief d' une montainge lés .i. desrube fier: Desous ot .i.
            praiel et .i. large vivier. A pié sont dessendu des auferans
            destrier[s]: Aiol[s] les enpasture, li gentieus chevaliers;
            Li ceval peurent l' erbe et burent el vivier. La pucele se
            couche dalés le chevalier: Hestes vos gentil home povrement
            herbergiet,  C' Aiol[s] ne la pucele n' ont la nuit que
            mangier: Ja donast por un pain tout le millor destrier Des
            .vii. que il avoit conquis et gaingié. Il ot l' auberc vestu et
            son elme lachié,  La grant espee çainte, son escu sor son
            chief, 
          
             Sa lanche joste lui, ses esperons es piés,  Se bataille
            li sort qu' il soit aparelliés,  Car molt crient les larons qu'
            el bos avoit laisiés. Il estoit molt forment penés et
            travelliés,  Car il ot toute jor esré et chevaucié  Et la
            nuit a l' ostel as maus larons vellié,  Et l' autre nuit devant
            tout adés chevaucié. Aiols n' avoit dormi bien ot .iii. jors
            entiers Tant que demie liewe alast uns hom(e) a pié:
            Senpre s' est endormis li gentiex chevaliers,  Et il et la
            pucele al gent cors afaitié; Mais la nuit li avi(e)nt tant
            orible pechié: Ains n' avi(e)nt issi aspre a .i. seul
            chevalier,  Car diables le vaut tout enfin engingier. Uns
            serpens de put aire est issus del rochier Qui bien avoit de
            lonc une ausne et .xv. piés; Molt noir[s] et molt idus,
            mirabellous et fiers,  Et ot entre .ii. iex largement demi pié.
            Les paiens de la terre avoit tous essilliés; Onques ne trova
            beste ne vausist justicier: Hastivement se lanche contreval le
            rochier Dessi que a Aiol le gentil chevalier. La jambe li
            engoule ensamble atou[t] le pié,  La quisse et le genoil dusqu'
            al neu del braier Souavet li estraint, n' a cure del mengier;
            Par la vertu del ciel ne l' ose plus touchier: Contredit li
            avoit nostre sires del ciel,  Et por la trieve Dieu nel pot mie
            enpirier: Ne peust estre honis cui Dieus vaura aidier! Che
            fu par un devenres que Dex fu laidengiés,  Et qu' il fu mis en
            crois por nos d' infer sacier: Dessi a l' endemain ne s' i pot
            esvellier. La fille Mibrien le coisi tout premier,  Et vit
            le serpent grant, parcreu et entier: Tel hisde en ot la dame le
            sens quide cangier, 
          
             Que ne s' ose movoir ne parler ne hucier. Mais a Aiol se
            traist a droit selonc le cief,  Et li dist en l' orelle
            cortoisement et bien: «Gentiex damoiseus sire, mal somes
            engingié! «El cors a un serpent tenés tout vostre pié, 
            «La quisse et le genoil jusqu' al neu del braier.  «Por Dieu,
            damoiseus sire, ne vous caut de noisier: «Ja ne movrés tant poi
            que ne soiés mangiés.»  Quant l' entendi Aiols, molt en est
            esmaiés: Puis regarda sa jambe, s' a coisi l' aversier, 
            N' ot tel paor de mort a nul jor desousiel: Une orison
            commenche que li ot grant mestier; Dameldé reclama le glorieus
            del ciel: «Glorieus sire pere qui fu et tous tans [i]e[r]s,
             «Et car et sanc presis en la dinge mollier «Et de li fus
            tu nés, ja mescroire nel quier,  «Et en la sainte crois te
            laisas cloficier,  «Al jor al lonc devenres pener et
            travillier,  «Quant Longis te feri, qui ne s' i sot gaitier,
             «De la lanche el costé qu' en fist le sanc raier,  «Tout
            aval le grose anste jusques as puins glachier; «Il le tert a
            ses iex, sel fesis esclairier,  «Et il bati sa coupe, si se
            repenti bien:  «Dieus, vos li pardonastes boinement sans
            dangier; «Dessi qu' a Golgatas fesis ton sanc raier «Et
            del mont de Calvaire la piere peçoier: «Li pelerin le voient
            qui la le vont baisier; «Sire, por vostre mort, che savons sans
            quidier,  «Crola par tout le mont li terre et li herbier, 
            «Et les hautes montaignes et trestout li rochier: «Oisiaus ne
            pot voler cel jor n' esleechier,  «Ne nule beste vive, che
            savons nos trés bien; «Tristre furent et morne, n' i ot que
            courecier; «El saintisme sepulcre vos fesistes coucier:
            «Gaitier vos fist Pilate, si ot maint saudoier, 
          
             «Mais tout lor gaitement ne valut .i. denier: «Al tierc
            jor sussitastes, biaus pere droiturier; «En infer en alastes
            tout .i. antieu sentier; «Les portes et les huis en fesistes
            brisier; «Vos ne cremiés nient le pooir l' aversier; «Vos
            amis en getastes que tant aviés chier[s]. «Issi com che fu
            voirs, verai[s] Dex justichier[s],  «Garissiés hui men cors de
            mort et d' essillier,  «Et si me delivrés de che put aversier,
             «Que je m' en puisse aler sain[s] et saus et entier[s].»
            CLV Aiols avoit sa jambe ens el cors de la wivre: S' il ot
            paor de mort ne vos mervelliés mie; Molt douchement reclaime le
            fil sainte Marie: «Glorieus sire pere, qui tout le mont
            fesistes,  «Et le ciel et le terre et le siecle establistes,
             «Et Adan et Evain al primerain fesistes «Qui mangierent
            le fruit que lor contredesistes,  «Issi com che fu voirs,
            glorieus pere sire,  «Garisiés hui mon cors, mes menbres et ma
            vie! «Mar m' en avés sui, danselete mescine: «Molt poi
            poés prisier ma grant chevalerie,  «Quant nos grans amistiés
            seront ja departies! «Montés sor vo ceval, ma bele douce amie;
            «Tornés vos ent ariere cheste viés voie antie,  «Tenés bien
            vostre esclos, ne mesconnissiés mie: «Dieu[s] vos trameche a
            home qui bien vos face aie!» Et respont Mirabiaus: «Por nient
            l' avés dit, sire: «Puis que j' ai relenquis Mahomet et ses
            ideles,  «Ja Dameldé ne plache le fil sainte Marie «Que
            guerpise vo cors por nule rien qui vive; «Ains morai avoec vos
            a doel et a martire.» Al grant doel qu' ele maine ciet pasmee
            sovine. CLVI La pucele est dolante por le boin bacheler,
            
          
             Qu' ele ne le pot mie a son talent sauver; Dameldé
            reclama le roi de majesté: «Dameldex, sire pere, qui tout as a
            saver «Et faites home et feme et oir et parler; «Sire
            Abraham,» fist ele, «ja fustes vos si ber: «Li boin clerc
            crestien m' on[t] dit et aconté «Jesu vos commanda com home
            corporel «Par dedens un vergier u estiés entré «Que vous
            li donisiés la rien que plus amés; «C' ert Isaac vo[s] fieus
            qu' aviés engenré:  «En sacrefiement vo[s] voloit esprover.
            «Adont estoit coustume par trestout le resné «Que on ar[sis]t
            le disme que avoient doné: «Et [vous v]ous en mesistes en si
            grant loiauté «Que vausistes l' enfant ochire et decauper
            «Et pardes(o)us .i. asne le fesistes monter,  «Droit a Dominus
            videt le fesis enporter,  «Outre Jherusalem sor le mont de
            Belcler: «La fesiste[s] un feu esprendre et alumer; «Une
            espee portastes por vostre enfant tuer; «Sel voliés en fu
            ardoir et enbraser,  «Et les os et la poure a Dieu representer,
             «Quant uns sains angles fu deseur vos aprestés «Qui vous
            dist en l' orelle: Biaus dous amis, estés: «Damelde[x] vos a
            bien a son ami prové. «Un mouton vous dona cornu et bien lané,
             «Si dist: Biaus dous amis, che moton retenés: «S' en
            faites sacrefiche, dous amis, autretel «Que vous deviés faire
            de vostre enfant carnel. «L' espee vos toli, li enfes fu savés.
            «Issi com che fu voirs, glorieus sire Dés,  «Garissiés hui Aiol
            que ne soit afolés: «Por soie amor prendrai sainte crestienté,
             «En sains fons me ferai baptisier et lever.» CLVII
            Mirabiaus fu dolante forment por le dansel, 
          
             Quant ne li peut aidier ne de lonc ne de près. Atant evos
            Robaut trés par mi le desert: Li leres de put aire sui les ot
            de près; Il fu vieus et kenus, regart ot de fel serf;
            Porquant il n' ert si povres que il n' ait .i. kastel,  Mais
            tout jor(s) vit d' embler, d' autre mestier ne sert. Il broche
            le destrier, si vint a Mirabel: Cele nel connut mie por le
            destrier isnel,  Por les rices adous que portoit li quiver[s].
            CLVIII Li vieus fu grans et fors et de mal enartous: U qu'
            il vit la pucele, vers lui cort les grans cors.  Li premiers
            mos qu' il dist: «Bele, qui estes vous? - Biaus sire, une
            kaitive, s' ai perdu mon signor: «Nous issimes d' Espaigne a
            primes l' autre jor «De la maison mon pere, un riche vavasor;
            «Sarrasin l' ont porsieut felon et orguellous,  «Tous no(u)s
            homes ont mors, n' en est remés .i. sous,  «Ne mais jous[l.
            jou] et mes sires, s' en fuions a estrous. «A ceste vile gaste
            nous failli ersoir jors: «Si nous loames chi par selonc ceste
            tor; «Hui matin si veisme[s] cel diable orgellous «Qui
            tenoit mon signor par son pié a dolour,  «Si soufroit grant
            angoisse de le trés grant odour «Que li serpens li jete qui
            molt me fait freor; «Car l' ochiés or, sire, par francise d'
            amor: «Je vos donrai .m. mars d' argent tout a estrous.
            Quant l' entendi li vieus, si ot molt grant paor: L' avoir
            convoita il, mais le serpent crient mout: «Ja puis ne m' ait
            Dex,» fait il, «a nes .i. jor,  «Se par moi i a ja aiue ne
            secor[s],  «Car ma maison a arse et livre[e] a dolor; «Mes
            conpaignons a mors, molt en ai grant iror: «Ains prendrons cest
            eskiec, s' en irons moi et vous. »
          
             Quant l' entent la pucele, si l' en prent tel dolor
            .IIII. fois chiet pasmee, voiant les iex Aiol. CLIX Grant
            paor ot li vieus del serpent que il voit: Aiol tient par la
            quisse qui molt fu a destroit; Neporquant sel cena envers lui
            de son doit; Li vieus en jure Dé(x), qui haut siet et lonc
            voit: «Aidiés ne secourus n' i serés ja par moi.» Il vint
            a la pucele, se li dist par bufoi: «Montés tost, damoisele
            desor cel ceval noir: «S' en irons moi et vos, s' en menrons
            cel avoir.» Quant l' entent Mirabiaus, quidiés que li n' en
            poist? «Ahi! traitres vieus! Dieus destruise ta loi!» Ele
            estendi se paume, sel fiert si demanois Qu' en la destre
            maissele en perent li .v. doit.  Et li vieus trait l' espee, se
            li vint tout irois; Mais ele ot tel paor que se laisa caioir:
            Puis l' a faite monter, u li plaist u li poist,  U ele voille u
            non, el destrier bauchant noir; Puis aquelli les autres, ses a
            mis devant soi,  Fors le destrier Aiol: cil remaint, qu' il nel
            voit; D' autre part sous .i. arbre en .i. breulent paisoit.
            Damede[x] le garisse qui haut siet et lonc voit,  Et li renge
            s' amie selonc chou qu' il a droit! CLX Robaut ot non li
            vieus qu' en maine la mescine; Il li a escrié: «Chevauciés,
            bele amie! «Or girés avoec moi pardesous ma cortine: «Si
            vous tenrai .x. ans u .xii. u .xiii. u quinse; «Se je reprenc
            un[e] autre, ne vos coureciés mie,  «Car .c. autresi beles en a
            jou ja honies: «Onques ne Dieus ne hons n' en fist encor
            justiche.» Quant l' entent Mirabiaus, por poi n' esrage d' ire:
            «Ja puis ne m' ait Dex li fil[s] sainte Marie, 
          
             «Que vos en nul endroit aiés ma compaignie! «Ahi! putiers
            mavais, li cors Dé(x) te maudie! «Car va a mon signor, si
            combat a le wivre: «Je te donrai en Franche avoir et manandie.»
            Et respondi Robaus: «Vous parlés de folie! «Damelde[x] me
            confonge, li fieus sainte Marie,  «Se ja i a par moi ne
            secor[s] ne aie!» CLXI Robaus prist la pucele par le mance
            de paile: Tost et isnelement li leres l' en aresne: «Alés
            tost a le tere hastivement en haste; «Un poi nos deduison sous
            l' onbre de cel arbre: «N' en poés escaper, iteus est mes
            corages.» Quant l' entent Mirabiaus, por poi d' ire n' esrage:
            «Ahi! traitres vieus! detrais soit tes linages! «Mieux
            vauroi[e] estre morte qu' a toi tel cose face!» Ele estent les
            .ii. puins, par le barbe le sache,  Bien le boute de lui et
            enpoint et resache: Par tel vertu le tire que .c. piaus en
            esrache.  CLXII Aiols tenoit son pié ens el cors del
            serpent: Si a jehi a Dieu son ceur et son talent,  Et s'
            est bien fait confès soef entre ses dens A Dieu de sainte
            gloire san[s] nul recelement; Puis a traite l' espee li enfes
            par grant sens,  Si l' a mise en travers en la goule al
            serpent; Entre lui et la quisse li enbati tout ens,  Bien
            bouta par vertu et par airement,  Et resacha a lui et rebouta
            forment. La gorgiere li trenche et les ners par dedens;
            Contreval jusc' a tere coula li brans sanglens: Tout par selonc
            le ceur li ala porfendant,  Et li serpens morut, si gete .i.
            brait molt grant. Aiol[s] retrait son pié a lui isnelement.
            CLXIII Or est li serpens mors, n' i ot nient de vertu:
          
             Aiols li fiex Elie retrait son pié a lui; Venus est al
            serpent, sel trencha par le bu: .XV. piés et un[e] ausne ot de
            lonc estendu; Puis releva s' espee, n' a talent qu' il [l'
            ]esuit,  Le branc a ens el feure maintenant enbatu,  Et
            vait par le vergier dolant et irascu[s]; Molt forment se
            demente li fieus Elie al duc: «E las!» che dist Aiol[s], «com
            mal m' est avenu! «Ahi! gentiex pucele, quel eskiec ai perdu!
            A quel tort vous en maine li fel vielars quenu[s]!» Il voit
            Marchegai paistre desous l' onbre d' un fust: S' Aiol[s] en
            eust grant joie, demander ne l' estut; Dameldé en aoure et la
            soie vertu: «Sire pere de gloire, vos en ran ge salu «Que
            cest cheval m' avés et savé et rendu: «Or me rendés les autres
            par la vostre vertu!». Il vint a Marchegai, par l' estrier
            monta sus,  Et prist en son poing destre le roit espiel molu.
            CLIV Aiol[s] li fieus Elie fu montés el destrier: Onques
            mais ne fu il si joians ne si liés,  Que Dieus l' a delivré del
            cors a l' aversier.» Il entra ens esclos de la dame et del
            viel: Il nen ot mie alé .ii. trais d' arbalestrier Quant
            [il] les vit ensamble en .i. val caploier. La pucele estoit
            lasse, ne se pot plus aidier,  Quant il l' ot abatue por avoec
            lui couchier: Il ot traites ses braies por son cors [a]aisier.
            La pucele s' avanche, ne se vaut atargier,  Par entre .ii. ses
            quisses li fait ses mains glachier; Tant s' aprocha avant par
            ses colles le tient,  Si les trait par vertu qu' il ne se pot
            aidier: .IIII. fois se pasma ains qu' il dut redrecier.
            Quant il leva la teste, Aiol vit chevaucier,  Et dist a la
            pucele: «Bele, car me laissiés;
          
             «Je vous plevi de Dieu le pere droiturier,  «N' arés
            jamais par moi honte ne encombrier. - Sire,» dist Mirabiaus,
            «merchi por Dieu del ciel! «D' une feme kaitive car vos prenge
            pitié!» El(e) laist aler les mains, et Robaus est dreciés:
            S' ele veist Aiol ne l' eust mais laissié. Mal ait quant il s'
            enfuit demi doi ne plain pié! Il set bien que fuir ne li aroit
            mestier,  Mais vers Aiol se dreche tout un antieu sentier.
            Aiols point Marchegai des esperons d' or mier,  Et a brandie l'
            anste del roit tranchant espiel: Vait ferir le laron, si bien a
            esploitié Que l' escu de son col li a fraint et perchié Et
            l' auberc de son dos desrout et desmaillié,  Par mi outre le
            cors li fist passer l' achier; Toute plaine sa lanche l' abat
            mort el sentier,  Puis a traite l' espee, si li trenche le
            cief,  Si le pent o les autres desor .i. des destriers.
            Quant le voit Mirabiaus, s' en ot molt le ceur lié. CLXV
            La pucele fu lie quant vit le bacheler,  Porchou que il estoit
            del serpent delivrés. Ele s' en vint a lui, si l' a araisoné:
            «Dites, del serpent, sire, com estes delivrés? - Bele,» che
            dist Aiol[s], «mors est, la merchi Dé! «Or retornons ariere, je
            le vos voil moustrer.» Ariere s' en repairent tout le cemin
            feré: Virent le serpent mort, ochis et afolé; Li ceval
            desous eus en sont espaventé: Cil qui devant aloient sont vers
            France torné. CLXVI Des or s' en va Aiol[s], s' en maine
            la pucele; Desor les .vii. chevaus ot torsees les testes;
            Celes as Sarrasins sont encoistres et laides,  Mais cele al
            crestien fu toute la plus bele.
          
             Il issent fors del bos, vienent a plaine tere,  Virent et
            bours et viles et chastieus et repaires. Ne finerent d' esrer,
            si vienent a Mongraile. Li chastelains Geraumes cele nuit les
            herberge: Cil estoit niés Elie, le gentil duc honeste; Li
            uns ne connut l' autre, puis en dut grant maus estre. Les
            maistres senescaus de la maison apele:  «Querés grues et gantes
            et vinison novele; «Car jou ai herbergié che chevalier honeste:
            «Por l' amisté de lui essaucheron la feste. «Anuit erent o moi
            mi borgois de Mongraile. - Sire,» che dist Aiols, «par mon cief
            preudom(e) estes: «Bien sera esligié ains qu' isse de vo terre.
             - Sire,» che dist li ostes, «ne place al roi celestre, 
            «Al glorieus del ciel qui le siecle governe,  «Nous en aions
            del vostre vaillant une cenele! «Onques nel fist mes peres ne
            le fist mes ancestres,  «S' il herberga franc home ne chevalier
            honeste,  «Que la nuit li vendist ne ostel ne herberge;
            «N' en droit moi, se Dé(x) plaist, n' enpir[er]a la jeste;
            «.III. fieus ai de mollier: anoit voil qu' il vos servent. «Li
            quars est chevaliers, si oste ja les seles,  «Et forbist et
            estrille et aboivre et aaisse.» Molt sont preu et cortois li
            .iiii. fil Gerame: Il vien[en]t a Aiol, cortoisement le
            servent; Ses esperons li ostent et ses heuses li traient, 
            Et rollent son auberc et forbisent son elme: «Sire,» che dist
            Aiols, «par mon cief, prodom estes,  «Que si gentil maisnie
            avés et si oneste: «Chi voi teus bachelers, chevalier peuent
            estre. - Sire,» che dist li ostes, «il sont bien de la geste:
            «Ja sui parens Elie, n' a millor duc en tere: «Ains mieudres
            chevalier[s] ne pot monter en sele; «Mais mellé[s] fu al roi
            qui les François caiele: «Par malvais consellier l' escacha de
            la tere, 
          
             «Par le consel Makaire cui Dieus otroit moleste,  «Un
            malvais losengier, .i. glouton de put aire: «Morir l' en covera
            se j' en avoie aise! «Fuis s' en est li ber loins en estrainge
            tere: «Sel savoie u trover, encor(e) l' iroie querre. -
            Sire,» che dist Aiols, «par les iex de ma teste,  «Trestout vis
            est li dus, bien sai u il recete; «Racordés est al roi et si
            rara sa tere.  - Hé! Dieus,» che dist li ostes, «si che pooit
            voirs, estre,  «.C. mars d' or en donroie por l' acordance
            faire.» Tel joie ot por le duc dont il oi novele Qu'
            aporter fait ses armes, son auberc et son elme,  Et l' espee
            tranchant et l' escu de Biterme U que il voit Aiol, belement l'
            en apele: «Sire, veschi tés armes, il n' a millors en tere;
            «Encor(e) ne su je mie ne tant vieus ne tant frailles «Que il
            ait chevalier enfressi a Bordele,  «Se jel fierc a bandon en le
            targe novele,  «Se ma lanche ne brise, que ne vide la sele.»
            Adont sot bien Aiols qu' il estoit de sa geste: «Sire,» che
            dist Aiols, «se le voliés faire,  «Ces vos fieus en menroie
            avoec moi en ma terre: «Plus donroie a cascun qu' il n' en ait
            a Mongraile; «Ces .vii. cevaus d' Espainge lor doin ge tout
            acertes,  «Volentiers et de gré, mais je voil qu' il me
            servent. - Sire,» che dist li ostes, «ne plache al roi
            celestre,  «Al glorieus del ciel qui le siecle governe, 
            «Nous en aions del vostre vaillant une cenele! «Armes lor ferai
            querre molt avenans et beles: «S' atendrai Pentecouste la
            glorieuse feste,  «Puis les adouberai en mon palais ancestre:
             «Ses veront mes maisnie[s] et mes compainges beles,  «S'
            en seront plus haitié que par estrange[s] teres; «Et vo[s]
            prenderés, sire, en France vo repaire. «Se vos avés besoin, que
            il vos sorge guerre, 
          
             «Nous vos irons secoure a quanque porons faire.» Quant l'
            entendi Aiols, liés fu de la novele: Tous li ceurs en son
            ventre li saut et esjoiele. CLXVII Chele nuit gut Aiols a
            Mongraille la vile; Li castelains Gerelme[s] qui fu pros et
            nobile[s] Por lui fist conreer un mangier qui fu riche[s].
            Ains n' i ot chevalier ne borgois ne mescine Qui n' ait o eus
            mangiet: tous les semont et prie; A mervelles esgardent Mirabel
            la mescine; Les dames de Mongraille li commencent a dire:
            «Por Dieu! Biaus dous Aiols, gardés ceste mescine: «Ainc en
            tout no vivant plus bele ne veismes. - Par mon cief!» dist
            Aiols, «je ne li faurai mie! «Je le conquis l' autrier par ma
            chevalerie: «Avoec moi le menrai en France le garnie,  «Si
            sera en sains fons levee et baptisie,  «Si le prendrai a feme,
            se Dex me done vie.» Et respont la pucele: «.v.c. merchis,
            biaus sire.» Cele nuit sejornerent a grant joie plentie;
            Si se fissent servir par molt grant signorie Dessi a l'
            endemain que l' aube est esclairie. Li .iiii. fil Gerelme li
            ont sa sele mise: Sor son ceval d' Espaigne molt volentiers le
            sisent,  Et li chastelains monte, sel convoie il meismes
            Volentier[s] et de gré une liewe fornie; Boinement les baisa
            quant il s' en departirent,  Ses commanda a Dé le fil sainte
            Marie. Mal en est engingiés li chevalier[s] nobiles:  Ses
            cousins germains est, mes il nel savoit mie; Ja ançois nen ert
            vespres ne la nuit acomplie,  Avra paor de mort et tel besoing
            d' aie,  Ainc mais n' en ot si aspre a nul jor de sa vie.
            CLXVIII Des or s' en va Aiols, si a pris le congié; S' en
            maine la pucele et trestous ses destriers.
          
             Li castelains Gerelmes est arier repairiés: Quant il vint
            a Mongraille en son palais plenier,  Ses .iiii. fieus apele, si
            les a araisniés: «Enfant,» che dist Geralmes, «mal somes
            engingiet,  Qu[e] en laisons aler si seul che chevalier;
            «Il est de mon linage, li ceur[s] le me dist bien: «Je n' en
            kerroie mie home qui soit sousiel «Que ne soit fiex Elie, le
            fort duc droiturier. «Je vos adouberai d' armes et de destrier,
             «Si sievrés le valet tout le cemin plenier; «S' il a de
            vos besoing, bien li devés aidier. «Li bos de Quintefoille fait
            molt a resongier: «Outre le conduirés enfressi a Orliens.»
            Quant li enfant l' oirent, ainc ne furent si lié: Gerelmes les
            adoube, li castalains prosiés,  De blanc auberc et d' elme et
            de corant destrier. Et il meisme s' arme, ne se vaut atargier;
            Puis issent de la vile tout seré et rengié. Ne mainent avoec
            aus serjant ne escuier,  Ne mais .iiii. garçons por garder lor
            destriers,  Car bien quident la nuit al vespre repairier.
            Or conduise Jesu les noveus chevaliers! C' ançois que il soit
            vespre[s] ne li solaus couciés,  Se il voillent Aiol lor cousin
            bien aidier,  Poront lor vaselage prover et assaier,  Que
            ja autre quintainne ne lor estut drecier. Or vos dirons d' Aiol
            le nobile guerrier: Toute jor a li ber esré et chevaucié, 
            Enfressi que a none que li vespre[s] revient,  C' Aiols a
            reclamé le pere droiturier  Qu' il en tel lieu le maint u il
            ait a mengier. Il garda devant lui el grant cemin plenier:
            Si a coisi un moigne qui fu haut roengiés: Par desous les
            orelles ot les grenons tranciés, 
          
             Froc ot et estamine et une gone viés,  Et fu d' une[s]
            grans botes d' abeie cauciés: Bien sambloit ordené, grant
            corone ot el cief,  Et tenoit en sa main .i. pic et .i. levier.
            Desfaite ert le cauchie del grant cemin plenier: Molt faisoit
            grant samblant de mal pas afaitier. Atant evous Aiols qui le
            salue bien De Dieu de sainte gloire qui tout a a baillier;
            Li moignes li respont quant ot levé le cief,  Le caperon
            sorhauce et si l' a enclinié: «Cil sire vos garisse qui tout a
            a jugier! «Dont venés? de quel part, nobile chevalier? «-
            Sire, je vieng d' Espaigne,» Aiols li respondié; «Si maing chi
            une dame, lasse est de cevalcier: «Forment avons nos cors penés
            et travelliés; «Si voi ceste forest devant nos brunoier, 
            «Ne voi mur ne maison ne fossé ne plaisié «Ne repaire a riche
            home, u puise herbergier. - Sire,» che dist li moignes, «bien
            vos sai consellier: «Chi a une abeie en ce grant bos plenier:
            «Bien i porés anuit, s' il vos plaist, herbergier. «S' arés a
            grant plenté quanque vos a mestier,  «Et pain et car et vin, de
            gré et volentiers,  «De feure et de l' avaine a vo[s] corans
            destriers,  «Et porés sejorner tant com vos plaisir[s] [i]ert,
             «U .iiii. jors u .v., se il vos est mestier; «Et quant
            vos vaurés, sire, esrer et cevalcier,  «Conduirons vous après
            de gré et volentier[s] «Dusqu' outre la forest .iiii. liewe[s]
            u mieus: «Ja n' i perdrés del vostre valissant .i. denier.
            «.IIII. dames i a qui molt font a proisier,  «Qui la se sont
            rendues por amor Deu del ciel: «Se pora vostre feme avoec miex
            aaisier,  «Faire ses volentés et quant que boin li [i]ert.
            - Hé! Dieus!» che dist Aiols, «tu soies grasiés!
          
             «Sire, prendés .c. sous de moneés denier[s]: «Por sainte
            carité les vous doins volentiers; «Si en povés .i. mois bien
            loer .iiii. ovriers «A refaire la voie, dont il est grans
            mestiers. - Sire,» che dist li moignes, «por nient en plaidiés,
             «Car nous somes riche home, s' avons assés deniers,  «Et
            faisons le cauchie por amor Dieu del ciel: «Si volons chi nos
            cors pener et travellier. «Jou i sui hui venus, li termes en
            est miens: «Demain venra li autre, et puis demain li tiers,
             «Et en après li quars sans plus de delaier: «Ja ne prior
            ne abes n' i sera espargniés. «Mais prendés cele dame, sel
            dessendés a piet,  «Si le laisiés dormir soz cel arbre foillié:
            «Je m' en irai avant, nobiles chevaliers; «Si dirai dan abé(s)
            que vous ai herber(e)giés: «Si arés a plenté quanque mestier[s]
            vos [i]ert. «Molt vous en sera miex anquenuit al mangier.»
            Aiols vint a le dame, mis l' a jus sans dangier,  Et Mirabiaus
            se couche desous l' arbre foillié. Aiols fu preus et sages et
            molt bien ensengiés: Un mantelet hermine li ploia soz son cief;
            Après revint al moigne u il l' avoit laisié; «Montés tost,»
            fait il, «frere, sor cel corant destrier;  «Vostre soit, jel
            vos doing de gré et volentiers: «Il est fors et isneus et si
            amble trés bien. «Jel toli l' autre soir un riche roi paien:
            «Bien en pora dans abes ses moignes porcacier. - Sire,» che
            dist li moignes, «por nient en plaidiés. «Quant nous fumes al
            siecle, s' estiens chevalier: «Por amor Dameldé l' avons piecha
            laisié. «Je promis Dameldieu, quant je fui roengiés, 
            «Jamais ne monteroie sor mul ne sor destrier,  «Ne desor nule
            beste qui voist a .iiii. piés;
          
             «Ne monteroi[e] mie por les menbres trancier!» Puis dist
            entre ses dens, c' Aiols ne l' entendié: «Ne sai que jes
            baillasse quant ensi l' ai no[n]cié. «Certes ja n' en menrés
            valissant .i. denier,  «Ains en perdrés la teste, ja trestorné
            nen(n) [i]ert.» Dieus! c' Aiol[s] ne l' entent, li gentieus
            chevaliers! Ja li trenchast la teste a l' espee d' achier.
            Che ne sont mie moigne, qui la sont herbergié,  Ains sont .xii.
            laron, traitor renoié,  Qui la sont herbergié pour le pule
            engingier. Les pelerins mordrisent a doel et a pechié: Si
            ont l' or et l' argent, les moneés deniers. Signor, tout cil
            laron furent ja chevalier,  Mais il sont de lor terre bani et
            essillié. La se sont asamblé, ne sevent gaingier,  Mais
            tolir et enbler, chou est li lor mestier[s]. Plus aiment
            larechin que nul avoir sousi[e]l. Cascun[s] a boines armes et
            boin corant destrier,  Et il nes voilent onques vendre ne
            engagier. Tous les vous nomerai, se a plaisir vos vient:
            Cil ot a non Gonbaus, li quivers renoiés,  Qui par grant
            traison s' estoit fait roengiés: Morans et Allivins et li glous
            Galiens,  Constans et Gonsellins et Ricier[s] et Rahiers, 
            Flohars de Vallieure et Hagenon[s] d' Orliens,  Clarembaus de
            Valbrune, Corsaus deValrahier.  Cil ert maistre des autres, s'
            en estoit sire et ciés; Molt estoit fors et vistes et orgellous
            et fiers. Et li leres s' entorne cui Dieu[s] doi[n]st
            encombrier: Tant com il voit Aiol, vait souavet a pié,  Et
            quant il se depart que il fu eslongiés,  Isnelement et tost s'
            asist en .i. sentier: Molt li poisent ses botes, si s' en est
            descauchiés,  Et desfuble la cape qui molt [l' ]avoit cargié.
            Tout envolepe ensamble li quivers renoiés;
          
             En .i. buison les boute por son cors esploitier. Il s' en
            torne fuiant plus tost que un[s] levrier[s]: Dessi en le
            gaudine ne se vaut atargier. Vint as .xi. larons que il avoit
            laisié. Corsaus le voit venir, si l' en a aresnié:
            «Comment, sire Gonbaut, avés vos esploitié? «Vous venés sans
            avoir, dont n' avés gaingié? «U est li grans esciés que mener
            soloiés,  «Li mul, li palefroi et li corant destrier,  «L'
            or[s] fin[s] et li argens, li monaé denier «As pelerins saint
            Jake soliés desnoier? - Sire, dist li traitres, «molt ai bien
            esploitié. «J' ai tel eskiec conquis qu' il n' a millor
            sousiel: «Une cortoise dame et un franc chevalier,  «Et
            .vii. chevaus d' Espaigne qui molt font a proisier,  «Qui de
            vair et de gris et d' avoi sont cargié. «La dame, ele est plus
            blanche que n' est flor d' aiglentier; «S' a la color rovente
            plus que rose en rosier: «Il n' a plus bele dame sous le caple
            del ciel. «Chi l' arés anquenuit, ja trestorné nen [i]ert;
            «S' en ferés vo voloir et quanque vous en siet. «Aussi l' arons
            nous autre, issi l' ai otroié: «Tout somes compaignon juré et
            fianchié;  «Mais vos estes no[s] maistre, por tant l' arés
            premier[s]. - Gonbaut,» dist li traitres, «molt as bien
            esplotié. «Tous jors as deservi mon gré et m' amistié.» 
            En lor chemin s' en entrent qui fu grans et pleniers. Chi
            lairons des larons cui Dex doinst encombrier! Assés i reverons
            quant lieus et tans en iert. Si vous dirons d' Aiol le gentil
            chevalier,  De la gente pucele al gent cors afaitié Qui s'
            estoit endormie desous l' arbre foillié. Ele estoit molt
            lassee, si commenche a songier
          
             Que li ordenés moignes qui l' avoit herbergié .XII.
            felon[s] broon[s] lor avoit desloié: Les grans goules baees lor
            venoient irié,  Si voloient Aiol estrangler et mangier, 
            Et voloient as dens les bras del cors sachier. La pucele s'
            esvelle, si sailli sor ses piés: «Bele,» che dist Aiol[s], «a
            ente avés songié..... - Che ne sont mie moigne qui chi sont
            herbergié,  «Ains sont .xii. laron, traitor renoié,  «Qui
            chi sont asamblé por le puple engingier: «Les pelerins
            mordrisent a tort et a pichié; «Si ont l' or et l' argent, les
            monaés denier[s]. - Bele,» che dist Aiol[s], «vos ne dites pas
            bien «Des homes Dameldé qu' a tel tort blastengiés; «Ja
            font il le cauchie por amor Dieu del ciel,  «Ne trairoient home
            por nul avoir sousiel. - Sire,» dist la pucele, «aitant le
            laisiés. «Bien sai, se la alons, nobile[s] chevaliers, 
            «Je i serai honie a tort et a pichié. «Tornons nos d' autre
            part cel grant chemin plenier; «Laisons ceste forest, molt fait
            a ressongier: «Par devers la campaigne fait millor cevalcier.
            «Al primerain recet u porons repairier «Si prendrons avoec nous
            .iiii. serjans a pié: «Si lor donons ançois les .iii. de nos
            destriers «Et les .iiii. u les .v. s' il les voillent baillier,
             «Que il nos viaus conduient enfressi a Orliens. - Bele,»
            che dist Aiol[s], «com vous plaira, si iert : «Qui consel ne
            vieut croire bien doit prendre mal cief.» Entre ses bras le
            prist, si le lieve el destrier,  Puis monte en Marchegai par
            son senestre estrier: Tous [les] autres akieut, n' en i vaut
            nul laisier. En lor chemin enentrent qui fu grans et
            plenier[s]:
          
             De molt grant aleure prendent a chevaucier. Mais li laron
            estoient el parfont gaut ramier; Quant il virent Aiol demorer
            et targier,  Corsaus en apela Gonbaut le renoié: «Comment,
            sire Gonbaut, avés nos fosnié? «U est chis grans eskiés que
            mener deusiés,  «Cele cortoise dame et chis frans chevaliers,
             «Li .vii. cheval d' Espaigne que vos tant prisiés? «Se
            gabé nous avés, vos le comperés chier! - Sire,» dist li
            traitres, «molt me puis mervellier «Qu' il ont tant demoré, par
            les sains desousiel. «La pucele est forment lase de chevalcier,
             «Ele s' est endormie sous .i. arbre foillié; «Or entendés
            .i. poi, je l' irai esvellier. - Alés dont,» dist li leres, «ne
            vous caut d' atargier! » Et respont li traitres: «Je n' irai
            mie a pié.» Il a prises ses armes, si s' est aparellié.
            Molt avoit bon ceval, s' i monta par l' estrier: Isnelement s'
            en torne, prent l' escu et l' espiel. Onques ne tresfina jusc'
            a l' arbre foillié La u il ot Aiol et guerpi et laisié. Et
            quant il nel trova, ne lui ne la mollier,  Lors a tel deul al
            ceur que vis quide esragier; Il a trové la rote des auferans
            destriers: Après Aiol akieut tout son cemin plenier.
            Mirabiaus la pucele se regarda premier. S' a veu le laron venir
            et chevaucier,  Le blanc auberc et l' elme et luire et
            flanboier. Aiol en apela, prist l' en a araisnier:
            «Gentiex damoiseus sire, jel vos disoie bien! «Veés la vostre
            moigne qui vous ot herbergié. «N' a mie ses noirs dras, ançois
            les a laisié: «Il est molt bien armés sor .i. corant destrier.
            - E Dieus!» che dist Aiol[s], «tu soies grasiés! «Damoisele
            cortoise, bien me poés aidier.
          
             «A iceste besoigne serés mes escuiers: «Tant ferés or por
            moi que menrés les destriers.» Et respont la pucele: «Biaus
            sire, volentiers.» Ele prent par les resnes les boins corans
            destriers: A paine va .ii. pas ne se regarde arier. Et
            Aiol[s] point et broche le boin ceval corsier. Et Gonbaus li
            escrie: «Fel quiver[s] losengier[s]! «Ja vos mande dans abes
            bien estes herbergiés. «Mar irés plus avant, par les iex de mon
            cief! - E glous!» che dist Aiol[s], «Dieus te doinst
            encombrier! «Or ains estoies moignes, et or es chevaliers!
            «Senpre le comperas, se Dieus me vieut aidier! - Par Dieu,» che
            dist Gonbaus, li quivers renoiés,  «Si tu vieus la bataille, ja
            l' aras volentiers.» Et respondi Aiol[s]: «Tous en sui
            aaisiés.» Anbedui s' entreloignent le trait a .i. arcier;
            Ensamble s' entrevien[en]t les escus enbraciés: Mervelleus cos
            se donent ens escus de quartiers,  Desor les boucles d' or les
            ont frains et perciés; Tant sont fort li auberc nes porent
            desmaillier. As grans cos des vasaus, qui sont boin chevalier,
             Et a lor roides lances qui furent de pumier,  Et al fais
            des cevaus arabi[s] et corsier[s] Se sont tant fierement
            anbedui acointié Que ceingle ne poitrail n' i ot onques
            mestier,  Que cascun ne convienge les archons a vuidier.
            Il furent des cors sain(s), si resaillent en piés. Se li
            lere(s) eust foi, trop fust boins chevaliers; N' eust millor
            par armes dessi a Monpelier. Aiol[s] l' en apela par molt grant
            amistié: «Amis, por amor Deu, car laise che mestier! «En
            France te donrai .i. fort castel en fief: «Mieudre vasal[s] de
            toi ne peut de pain mangier. «Onques mais par .i. home ne
            vuidai mon estrier! 
          
             - E glous!» che dist Gonbaus, «viens me tu preecier? «Ja
            te mande dans abes qu' il t' a fait herbergier: «Au covent te
            convient venir et repairier.» Il a traite l' espee dont li
            brans fu d' achier Et vait ferir Aiol, nel vaut esparengier:
            Mervelleus cop li done desor l' elme vergié Que les flors et
            les pieres en a jus trebucié; De vers la destre espaule a fait
            le branc glacier: .XX. mailles de l' auberc li trencha el
            gravier. Damelde[x] le gari qu' en car nel pot toucier.
            «Hé! glous!» che dist Aiol[s], «or me puis trop targier.
            «Dameldeu[s] me confonge se plus voil espargnier «Ton cors,
            puis que proiere n' i peut avoir mestier!» Il a traite l' espee
            dont li brans est d' achier; Por molt grant mautalent le prist
            a aprocier: El l' elme par deseure desous l' escu le fiert:
            Dessi que en l' eskine li est li brans glachiés. Li leres
            canchela, si s' est agenolliés. Aiol[s] li fiex Elie noblement
            le requiert,  De l' espee tranchant si ruiste coup le fiert
            Amont par mi son elme qui fu a or vergié[s] Que les flors et
            les pieres en fait jus trebuchier. La coife de l' auberc ne li
            ot ainc mestier,  Dusqu' es dens maiselés li fait le branc
            glachier. Atant es Mirabel poignant sor .i. destrier; U
            qu' ele voit Aiol, se li prent a hucier: «Gentiex hom
            deboinaire, por amor Dieu [del] ciel,  «Selonc le sien serviche
            li rendés le loier.» Et respondi Aiol[s]: «Par mon cief,
            volentiers.» Il tient l' espee nue dont li brans fu d' acier:
            De l' une part del bos a une [h]art tranchié,  Belement l' a
            entorse, el col li a lachié. Mirabiaus la pucele se li a tant
            aidié, 
          
             C' a la branche d' un arbre l' a pendu et laisié. Le
            blanc auberc et l' elme torse sor son destrier Et pendi a l'
            archon le branc forbi d' achier.  En lor cemin s' en entrent et
            pensent d' esploitier; La pucele chevalce joste le chevalier.
            Aiol[s] le regarda, li ardis et li fier[s],  Por l' amisté de
            lui s' aficha el destrier: Deu[s] doie et plain[e] paume fist
            l' estrier alongier. S' or li venoit nus hon né[s] de mere
            sousiel,  Qui vausist la pucele de nient calengier,  Ja li
            contrediroit al fer et a l' achier. Or le conduisse Dieus qui
            tout peut justichier! Car ançois qu' il ait gaires longuement
            cevalcié,  S' il ne se veut acertes bien secore et aidier,
             Grans maus li avenra, s' il le vieut commencier; Car li
            .xi. laron furent el bos plenier,  Et dist li uns a l' autre:
            «Mal somes engingié(s)! «Je quic que nos compains est mors et
            detranciés: «Car chevauçons après, bien li devons aidier.»
            Et il li respondirent: «Com vous plaira, si [i]ert.» Il vestent
            les aubers, s' ont les elmes laciés,  Et çaingent les espees et
            montent es destriers; Si pendent a lor caus les escus de
            quartiers,  Et saisissent les lances as confanons lachiés;
            Enfressi que a l' arbre ne vaurent atargier Que Gonbaus lor
            avoit nomé et ensengié. Quant il ne le troverent, le sens
            quident cangier,  Mais la route troverent des auferans
            destrier[s],  Et troverent Gonbaut pendu et atachié.
            Corsaus le voit, li maistres, a poi n' est esragiés: Il a
            traite l' espee, si a le [h]art tranchié,  Dont Gonbaus, li
            faus moines, ot la goule alongié: Gonbaus cei a terre, li
            quivers renoiés,  Et Corsaus s' en torna, si la ileuc laisié:
            Après Aiol se met tout son cemin plenier.
          
             Aiol[s] li fieus Elie se regarda arier: Les .xi. larons
            vit venir et cevalcier,  Les haubers et les elmes luire et
            reflanboier. S' il ot paor de mort, n' en devés merveillier,
             Dameldé reclama le glorieus del ciel: «Glorieus sire
            pere, qui fu et tous tans [i]ers,  «Et le mont et le mer as
            toute a ajugier,  «Tu garis(se) hui mon cors de mor[t] et d'
            encombrier,  «Que je ne soie mors, ochis et detrenchiés!
            «Bien m' en poroie aler, car j' ai corant destrier: «Ne voil
            cheste pucele ne guerpir ne laisier. «De lonc l' ai amenee, son
            cors doi avoir chier: «Quant el cors al serpent tenoie (tout)
            nu mon pié,  «Ele ne me vaut onques ne gue[r]pir ne laisier.
            «Che promec jou a Dieu le pere droiturier,  «Jamais ne li
            faurai tant com me puisse aidier,  «Si le prendrai a feme, a
            per et a mollier: «Se jou li desfailloie, trop seroie
            lanier[s],  «Et par le saint apostle c' on a Rome requier[t],
             «Mieus voil a honor mort c' a honte repairier!» Quant l'
            entent Mirabiaus, molt en ot le ceur lié. U qu' ele voit Aiol
            sel prent a aresnier: «Gentiex damoiseus sire, por amor Deu del
            ciel,  «Car vous en alés ore tout chest anti sentier:
            «Vous avés boin cheval, si escaperés bien; «Mieus voil estre
            honie a tort et a pechié «Que soiés por m' amor ochis et
            detranchié[s]! - Bele,» che dist Aiol[s], «por nient en
            plaidiés; «Je vos voil contredire al fer et a l' achier:
            «Je me quic molt chier vendre, par Dieu le droiturier. «Mais
            soiés toute coie, si gardés ces destriers, «Et tout le grant
            avoir que jou ai gaingié: «Comment que li plais prenge, je
            ferai le premier.» Atant es vous poignant Corsaut le renoié:
            Cil ert maistres des autres, s' en estoit sire et ciés.
          
             Il ot en son estage de lonc plus de .x. piés. Plus vint
            devant les autres que ne trait .i. arciers; A la vois qu' il ot
            clere commencha a huchier: «Fil a putain, lechiere, com m' avés
            vergongié,  «Mon conpaignon pendu que j' avoie tant chier!
             «Or aproime li termes qu' a mort estes jugiés!» Aiol[s]
            li fiex Elie n' ot cure de tenchier: Il broche Marchegai des
            esperons d' or mier; Le laron vait ferir, ne l' a mie
            espargniet; Onques toutes ses armes ne li orrent mestier
            Que l' espiel ne li fache par mi le cors baingier. Devant lui a
            la tere l' a il mort trebucié,  Et escrie: «Monjoie! Dex! saint
            Denise, aidiés!» Mais li autre laron le hasterent si bien
            Ne peut li gentiex hom recovrer son espiel Ne del laron jeter,
            ne a lui resachier. Il a traite l' espee dont bien se sot
            aidier,  Et vait ferir un autre qu' en fait voler le cief.
            Et li neuf l' asaillirent et devant et derier; Et Aiol[s] se
            desfent comme boin[s] chevalier[s]. Mais li .v. le ferirent et
            devant et derier,  Li doi en son escu et en l' elme li tiers,
             Et li quars le ferit en son auberc doublier: Nel pot
            contretenir ne çaingle ne estrier[s],  Contre tere l' abatent,
            tant fu il plus iriés. Aiols guenchi les caus, si se resaut en
            piés: Et tient nue l' espee, l' escu tint sor son cief;
            Cui il consieut a caup, tous est a mort jugiés. Li laron le
            requierent, si l' ont molt anguisié,  Tout estendu l' abatent,
            a terre l' ont coucié: Estroitement li loient et les mains et
            les piés,  En travers le couchierent sor .i. corant destrier.
            Tous les autres aquellent, n' en vaurent nul lasier,  Fors seul
            que Marchegai, cel ne porent baillier. Li laron jurent Dieu le
            pere droiturier
          
             Ançois que il soit vespres ne li solaus couciés,  Vauront
            del franc baron lor compaignon vengier. Or devissent entr' aus
            li quiver renoié Que il feront justiche del vaillant chevalier;
            Mais il ne sevent mie le mortel enconbrier,  Que ja lor avenra
            molt tost sans detrier; Car Gerelmes cevauche li castelains
            prosiés,  Entre lui et ses fieus les vaillans chevaliers:
            Ja secoront Aiol qui d' aie a mestier. Gerelmes vit Aiol sor le
            cheval loié; Ses .iiii. fieus apele, si les a aresnié:
            «Enfant,» che dist Gerelmes, «par les sains desousiel,  «Vés la
            vostre cousin c' on en maine loié.  «Molt s' i est bien vendus
            a l' espee d' achier,  «Car jou en voi les .v. ochis et
            detranchiés. «Or pensés de bien faire, nobile chevalier!»
            Il broche le ceval des esperons des piés,  Et a l' anste
            brandie del roit trenchant espiel: Sor l' escu de son col vait
            ferir le premier; Onques toutes ses armes ne li orent mestier,
             Devant lui a la tere l' a jus mort trebuchié,  Puis a
            traite l' espee dont bien se sot aidier. Si en vait ferir l'
            autre, chelui qui Aiol tient: Par des(o)us les espaules li a
            caupé le cief. Jofroi[s], li aisnés frere, commencha a hucier:
            «Que faites vous, mi frere, por les sains desosiel? «Ja les ara
            nos peres tous mors et detranchiés,  «Se ne nous i poons prover
            ne essaier: «Or nen i a que .iiii. des quivers renoiés.»
            Il brochent les cevals des esperons des piés De si grant aleure
            com pot rendre destriers Contreval le lairis, por esperon
            touchier; Vont ferir sor les .iiii. des quivers renoiés:
            Chascuns ochist le sien des noviaus chevaliers. Gerelme[s] vit
            Aiol sor le ceval lié: Il a traite l' espee, s' a les liiens
            tranchiés,  Soef et belement l' a jus mis del destrier.
          
             Li premiers mos qu' il dist, quant il l' a araisnié:
            «Estes vos point navrés, nobile[s] chevaliers? - Naie,» che
            dist Aiol[s], «la merchi Deu del ciel!  «Tant sont bones mes
            armes ne porent enpirier.»..... Quant il oi parler son signor
            droiturier,  Chele part vint corant qu' il le reconnut bien.
            Quant Aiol[s] le coisi, mervelles en fu liés. Li .iiii. fieus
            Gerelme le corent refraignier,  Et son frain et sa sele et
            andeus ses estriers. Et Aiols i remonte que mervelles l' ot
            chier. A l' issue du bos ont trové .i. plaisié: Uns
            gentiex hom i mest qui s' i fist herbergier. Li laron de put
            aire l' avoient essillié: Il l' avoient mordri(e) et lui et sa
            mollier; .II. grans forches de kaine i avoient fichié;
            Aiol[s] li fieus Elie l' avoit veu molt bien. Il vinrent as
            larons, nes i vaurent laisier: Cele part les trainent as keues
            des destriers; Entre Aiol et Gerelme les pendent volentiers,
             Et tout si .iiii. fil lor i ont tant aidiet Que tous les
            i pendirent, ainc n' en prisent loier; Chelui qui n' avoit
            teste pendirent par les piés. Or poront trés bien dire les gens
            de cel resnié Merchi Dieu et Aiol, que bien [en] sont vengié.
            Puis repairent el camp u l' estor fu plenier[s]; Des escus et
            des lances ne se vaurent cargier; Les aubers et les elmes
            torsent sor les destriers,  Et pendent as archons les brans
            forbis d' achier. Aiol[s] li fieus Elie cil a parlé premier:
            «Franc chastelain Geralme, faites pais, si m' oiés. «Ma part de
            cest eskiec qui chi est gaingiés «Vous claim jou trestout quite
            de gré et volentiers,  «Pour aidier vos enfans qu' avés fait
            chevalier[s]. - Sire,» che dist Gerelmes, «.c. merchis en aiés.
          
             «Cest eskiec prenderai, n' en refuserai nie[n]t.» Il [l'
            ]en fait par garçons ariere renvoier,  Droitement a Mongraile
            conduire et repairier. Li chastelains Gerelme[s] qui fu gentiex
            et fier[s] En apela Aiol, se l' en a araisnié: «Gentiex
            damoiseus sire, por les sains desosiel,  «Ersoir vos herbergai
            en mon palais plenier,  «Et si vous oi dire qu' Elie conissiés.
            «Or vos conjur de Dieu, nobile[s] chevaliers,  «Par le foi que
            devés le pere droiturier «Que vous me dites voir, se Dieus vos
            puist aidier,  «S' onques apartenistes Elie le guerrier, 
            «Mon oncle de Borgonge qu' a tort en fu caciés. - Sire, che
            dist Aiol[s], «conjuré m' avés bien; «Mais je ne le diroie a
            home desosiel,  «Tant que venrai al roi qui Franche a a
            baillier; «Mais d' itant vos puis bien mon corage esclarier,
             «S' ainc amastes le duc, dont m' averés vos cier.» Quant
            l' entendi Gerelme[s], onques ne fu si liés: «Gentiex damoiseus
            sire, je le savoie bien «Par fine verité, que vous m'
            aparteniés. «Or ne vous guerpiroie pour tout l' or desousiel,
             «Si vous arai conduit a la chité d' Orliens. «Se vos avés
            besoing, je vous irai aidier,  «Envers trestous les homes vo
            vie calengier. - Sire,» che dist Aiols, «.c. mercis en aiés!»
            Or s' en tornent ensamble li gentil chevalier,  S' en mainent
            la pucele qui molt fait a prosier. Ses .vii. chevaus n' i vaut
            Aiol[s] mie laisier,  Qu' il avoit en Espaigne conquis et
            gaignié. En lor chemin en entrent qui va droit a Orliens:
            Mes il ne sevent mie les mortex encombriers Qu' il lor doit
            avenir ains qu' il soit esclairié(s). Tant ont chele vespree
            esré et chevalciet,  Que al Roimorentin sont la nuit
            repai(i)rié. Che fu uns chastiaus riches qi molt fait a prosier
            Et sist a .vii. lieuetes de la chité d' Orliens, 
          
             Par devers le Berri fu molt bien batelliés. La nuit les a
            Hunbaus, uns ostes, herbergiés: Cil estoit riches hom et d'
            avoir enforchié[s]. Si estoit par usures montés et essauchiés;
            Et ot molt gentil feme, fille de chevalier Qui fu par maladie
            de l' avoir abaissiés: Par poverté dona sa fille a l' userier.
            Poverte si fait faire a home maint meskief! Hunbaus avoit
            maison molt boine a .iii. soliers. Esmeraude ot a nom sa
            cortoise mollier; Ele ot de cel gloton .i. baceler legier:
            Il ot a non Antiaumes, si fist molt a proisier; Il ot tout de
            bonté son pere forlig[n]ié: Ne fesist traison pour les membres
            trancier. E Dieus! com il se paine des barons aaisier, 
            Des cevals establer et des elmes froier,  Et des aubers roller
            qu' en avoient mestier! De toutes boines teches fu si bien
            ensengiés,  Pour preudome servir n' avoit millor sosiel.
            CLXIX Dedens Roimorentin fu Aiol[s] ostelés,  Entre lui et
            Gerelme de Mongraile, le ber,  Et tous ses .iiii. fiex, les
            novels adobés. Li hostes les fist bien servir et honorer:
            Sieges orent et coutes et boins tapis ovrés; De rose et de
            mentastre font tout joncier l' ostel. Antialmes li cortois s'
            en est en piés levés; Molt vieut les .vi. barons richement
            honorer Et la fille le roi Mirabel al vis cler. Il tout n'
            ont escuier pour lor harnas torser: De fer et de suor furent
            tout camoisé. Antelme[s] s' en avale contremont les degrés,
             Tont[l. tout] le chastel enquirt et de lonc et de lé:
            Tant quist ses compaignons que il les a trovés; Par francise
            les a avoeke soi menés
          
             Por servir les frans homes qui sont a son ostel. Li
            vallet furent bien vestu et acesmé: Le vin lor veissiés par
            noblece porter As grans coupes d' argent dont li our(t) sont
            doré. Mirabiaus la pucele et Gerelmes li ber S' asisent
            anbedui sor .i. lit lés a lés,  Li .iiii. fil Gerelme devant
            lui al costé. Esmeraude l' ostese et Aiols li senés Se
            sisent d' autre part desor .i. lit paré. D' une[s] coses et d'
            autres commencent a parler: «Dame,» che dist Aiols, «por Dieu
            ne me blasmés «D' une cose que voil par amor demander.
            «Comment fu vostre cors a cest home donés? «Molt me vient a
            mervelle que ce borgois avés: «Vous deusiés dame estre d' une
            grant richeté.» Quant l' entent Esmeraude, s' a del ceur
            souspiré: «Sire,» che dist la dame, «por Dieu ne me gabés!
            «Poverte fait a home son corage muer. «Mes peres fu frans hom
            et de grant parenté: «En trestoute Berri ne peust on trover
            «Nul millor chevalier por ses armes porter. «Puis kei en malage
            et en grant poverté,  «Et engaga ses terres, petit l' en fu
            remés. «Cis hom ert par usure en grant avoir montés: «A
            mon pere fist toute se tere racater; «Puis m' i dona a feme, je
            ne li poc veer. «Or ai de lui .i. fil que vous ichi veés:
            «Nient plus que li escoufle[s] peut l' ostoir resambler,  «Ne
            se peut li miens fiex a son sens atorner. «Mes fiex demande
            tables et eskiés pour juer,  «Les chiens et les oiseus ne peut
            il oublier: «De la route as frans homes ne le peut on geter.
            - Certes,» che dist Aiols, «molt en fait a amer.» Antiaume en
            apela: «Biaus amis, cha venés! «Remanés avec moi ces .iiii.
            mois d' esté.
          
             «Por amor vostre mere qui m' a dit et conté «Que vos
            estes frans hons et de haut parenté,  «De vous vauroie faire
            chevalier adoubé,  «D' armes et de destrier corant et abrivé.»
            Quant l' entent li vallès, parfont l' a encliné: Dessi a pié l'
            en va par boine volenté; Entre Aiol et Gerelme l' en ont sus
            relevé. Aiols li fieus Elie ne vaut plus arester,  Car il
            ne voloit mie prometre sans doner:  Onques li gentiex hom n' en
            fu acostumés. Il fist toutes ses armes devant lui aporter,
             Qu' il conquist en Espaigne a l' espee de lés: De toutes
            les millors a Antialme adoubé(s); El dos li ont vestu .i. blanc
            auberc safré,  Se li ferment el cief un vert elme gesmé;
            Aiols li çaint l' espee al senestre costé,  Hauce le paume
            destre, el col li a doné: «Dieus te doinst foit et pais et
            honor et bonté. «Vos m' avés ces cevals la desous ostelé:
            «Prendés ent le millor, car jel voil de boin gré,  «Et demain a
            Orliens ains qu' il soit avespré «Vos donrai riches dras et
            fort escu bouclé.» Quant l' entent li valés, si l' en a
            merchié. Esmeraude s' ostesse a .i. mantel doné,  Et .c.
            sous dona l' oste al mangier conraer,  Por chou que miex en
            soit servi[s] et honoré[s]. CLXX Aiols fu ostelés ciés son
            oste Hunbaut. Le mangier qu' apresterent fu molt rices et
            biaus: Plenté orent avaine et feure a lor cevaus.
            Antialme[s] se desarme, molt fu gens damoisiaus; Delés les fiex
            Gerelme s' asist as escamiaus. Quant li mangiers fu prest, ses
            veissiés issniaus Les serjans por les tables metre sor les
            est(i)aus,  Et a l' aigue doner as diorés vasiaus.
          
             A le blanche toualle essua Mirabiaus. Al mangier sont
            assis, grans i est li reviaus. Mais ançois qu' il s' en lievent
            sera li dieus coraus. Li ostes les trai, che fu piciés et maus:
            Se cil sires n' en pense par qui li mons est saus,  Ja li
            cortois Gerelmes ne Aiols li vasaus Ne veront mais Orliens ne
            lor amis carnaus. De trop grant felonie fu li ostes coraus:
            Onques li fel Cain nen ot le ceur plus faus,  Quant par li fu
            occis ses gentiex frere Abiaus. CLXXI Quant il orent
            mangié et beu a fuison,  A la table seoient ensamble li baron.
            «Sire,» che dist li ostes, «par le cors saint Simon,  «Ne sai
            comment vous aie rendu le gueredon «De l' onor que m' avés chi
            faite en ma maison: «Car se vos fuissiés sires de Rains u de
            Loon,  «Si m' avés vos anuit assés fait riche don. «Je
            proi mon fil Antialme par molt grant gueredon «Qu' il vos serve
            trés bien a coi(n)te d' esperon. «Le jor qu' il vous faura ait
            il maleiçon! - Voire,» dist li vallès, «et del cors saint
            Simon!» Esmeraude n' i quiert nule male ocoison,  Aiol en
            apela, si l' a mis a raison. «Gentiex hom de boin aire, je voil
            savoir vo non: «Si m' en revanterai encore en maint maison.»
            Et Aiol[s] respondi, ainc n' en quist ocoison: «Ma dame, Aiol
            m' apelent François et Borgengon; «Au roi vieng en soudee en
            ceste Rovisson. «Cis a a non Gerelmes a la clere fachon, 
            «Chastelain[s] de Mongraille, si est molt rices hom. «Cil
            .iiii. sont si fil, que de fi le set on,  «Berengers et
            Jofrois, Hastes et Nevelon .» Quant l' entendi li ostes, si
            fronche le grenon,  Et dist entre ses dens coiement a laron:
          
             «El bos de Quintefoille, que de fi le set on,  «Pendistes
            vos Bernart, mon droiturier signor,  «Qui ti(e)nt Roimorentin,
            et son frere Foucon,  «Et Ferant de Losane et le preu Agenon,
             «Et Garin et Richier et de Monbar Hugon; «Et por chou est
            Makaire[s] lor oncle[s] en prison: «Che furent si neveu et de
            sa norichon. «Damede[x] me confonge qui forma Lazaron, 
            «Se nel vois mon signor nonchier en son dongon,  «Qui maintient
            ceste terre entor et environ: «De la mort ses .i. freres
            prendera vengison: «Vos l' ochesistes, voir, ja nel vos
            cheleron.» De la table s' enbla, ainc samblant n' en fist hon:
             Il movra ja Aiol une si grant tenchon,  Ainc mais n' ot
            il si aspre a nul jor de cest mont. CLXXII Li ostes se
            drecha maintenant sor ses piés; De la table s' en part, s' a
            les barons laissiés: Venus est en sa cambre li quiver[s]
            renoiés,  A lui a apelé sa cortoise mollier: «Douche seur,
            douche amie, s' onques m' eustes chier,  «Celés moi le consel
            que je vous voil nonchier. «Diable(s) vos ont fait cel glouton
            herbergier. «El bos de Quintefoille, n' i a celer mestier,
             «Nos pendi il Bernart, mon signor droiturier,  «Qui
            ti(e)nt Roimorentin, et son frere Fouchié «Et Ferant de Losane
            et Aghenon le fier. «Il n' a encore mie plus de .iii. mois
            entier[s],  «Qu' il vi(e)nt et nu[s] et povres et kaitis a
            Orliens,  «Sa lance et noire et torse, et ses escu[s] fu viés,
             «Et ses chevals fu maigres, a paine pot sor piés. «Je l'
            ai bien oi dire et tout partot nonchier «Que trestout le
            gaboient serjant et escuier,  «Et si disoient tuit par le chité
            d' Orliens «Les armes ot enblees et a .i. caruier
          
             «Ot tolu le roncin c' on li vit chevalcier. «Ne sai quel
            vif diable l' ont puis si essauchié,  «Car ore est dru[s] le
            roi et maistre consellier[s]. «Par saint Pol de Ravane, je le
            vois acointier «La sus en cel palais a mon signor Rainier;
            «Je ferai ja ses homes armer et haubergier,  «De la mort ses
            .ii. freres l' i ferai ja vengier,  «Qui cis glous li ocist, a
            celer ne le quier.» Quant l' entendi la dame, vive cuide
            esragier: «C' as tu dit, vis diable[s], as tu le sens cangié?
            «Vos avés les barons loiaument herbergié,  «Si avés avoec aus
            et beu et mangié,  «Vo fil a adoubé et fait l' a chevalier,
             «Moi dona .i. mantel qui vaut maint boin denier: «Après
            son bel serviche li rens felon loier!  «Vos poés orendroit .i.
            tel plait commenchier «Dont vos serés pendus comme leres
            fossier[s],  «Et vos fiex trainés a keue de destrier,  «Et
            jou en serai arse en un large foier. «Damede[x] les confonge
            qui tout peut justichier,  «Se manois ne vos font la teste
            roengier,  «Se vous cheste parole ne volés relaisier; «Par
            saint Pol de Ravane, je lor vois acointier: «Je ne le souferoie
            por les membres trancier,  «Si faite traison ne poroie
            otroier.» Quant l' entent li traitres, vis quida esragier.
            CLXXIII Li glous ot sa mollier parler si hautement: Lors
            ot tel deul al ceur, por poi d' ire ne fent. Il leva le puin
            destre, sel feri ens es dens,  Qu' il l' abati pasmee desor le
            pavement: Del sanc qu' ele rendi fu l' ermine sanglens.
            Quant ele se redreche, molt ot le ceur dolent. «Lasse!» che
            dist la dame, «com felon vengement! «Maugré en ait mes peres et
            mi millor parent «Qui de moi et de vos fisent mariement!»
          
             Li glous saut a l' espee qui en la cambre pent Et jure
            Dameldé le pere omnipotent: «Se mot vos oi parler de tout cest
            erement,  «Vous perderés la teste sans nul arestement; «Et
            vous m' afierés et bien et loiaument «Que par vous ne saront
            point de cest erement: «Ja por tous vos parens n' en arés
            tensement!» Tient l' espee el puin destre, le senestre li tent,
             Par les treces le prent assés vilainement; Ja li
            tranchast la teste sans nul arestement. Cele doute la mort, se
            li dist bassement: «Sire, merchi, por Dieu le pere omnipotent!
            «Rechevés ent ma foi et puis mon sairement,  «Que ja ne lor
            dirai nul jor de mon jovent: «Quant autres ne peut estre, esrés
            si sagement,  «Que maus ne vos en vienge ne vos ne vos parens.»
            Et respont li traitre: «Faus est qui ne consent,  «Dont miex li
            pora estre a trestot son vivant!» Esmeraude respont en bas, qu'
            il ne l' entent: «Honis soit l' enperere, s' a forche ne vos
            pent,  «Se vos son chevalier menés si laidement! «Par icel
            saint signor a qui li mons apent,  «Se j' en puis avoir aisse
            par nul enchantement,  «Je ne vous en terai ne foi ne
            sairement,  «Ne lor fache savoir tost et isnelement:
            «Mieus voil ma foi mentir que ne fac autrement,  «Ne livrer por
            ochire issi vilainement.» CLXXIV Li traitres se part de se
            franche mollier: Il issi de la cambre, si revient el fouier.
            Oiés del traitor, Dieus li doinst encombrier! Com les set
            belement trair et engingier: «Baron, soiés a aise, nobile
            chevalier,  «Faites vos richement servir et aaisier.
            «Biaus fieus, de ton signor te voil je molt proier, 
          
             «Que tu ne faces cose qui li doie anoier. «Je m' irai en
            che bourc un poi esbanoier. - Sire,» che dist Aiols, «che fait
            a otroier. «U est no dame alee? molt m' en puis mervellier.
            - Ele est un poi malade,» dist l' ostes, «en son cief; «D'
            autre part si commanc vos lis aparellier.» Isnelement s' en
            torne, ne se vaut atargier: Vers le maistre palais s' en cort
            tous eslaissiés. Il movra ja Aiol un si fort encombrier C'
            ains mais n' ot issi aspre a nul jor desousiel. Or oiés de la
            dame qui le ceur ot irié: Vint a l' uis de sa cambre, son fil
            cena del cief,  Et il i est venus corans tous eslaissiés.
            Quant il le vit sanglente, molt s' en est mervelliés: «Dame,»
            dist li valès, «por les sains desousiel,  «Qui vous ossa chou
            faire tant que fuise sor piés? - Biaus fiex,» che dist la dame,
            «diables et pichiés «Nos cora anuit seure, se ne vos en
            gaitiés.  «Nous avons ches barons loialment herbergiés;
            «Si ont ensamble nous et beu et mangié: «Et tes peres les vieut
            trair et engingier! «Vois la Aiol de Franche, ton signor
            droiturier,  «Qui nous ochist Bernart, le glouton losengier,
             «Le neveu dan Makaire et le frere Rainier. «Puis qu' il
            t' a adoubé, molt le dois avoir cier «Et deseur trestous homes
            servir et essauchier: «Et tes peres le vait trair et engingier!
            «La sus en cel palais le va dire Rainier: «Si fera ja ses homes
            armer et aubergier; «Se Dameldeu[s] n' en pense, qui tout peut
            justicier,  «Ja veras devant toi ton signor detranchier.
            «Por chou que je ne voil itel plait otroier,  «Si me feri es
            dens, le sanc me fist raier,  «Puis sailli a l' espee, le cief
            me vaut trenchier. «Adont me convi(e)nt il jurer et fianchier,
            
          
             «Que je ne le diroie a home desousiel. «Mieus voil ma foi
            mentir ques voie detranchier! «Penitanche en ferai, se Dieus l'
            a otroié.» Quant l' entent li valès, le sens quide cangier.
            «Comment esse, diables?» Antialmes respondié,  «Vaura donques
            mes peres servir de tel mestier? «Puis qu' il fait traison, je
            ne li apartieng,  «Car ja traitres n' ert par moi esparengiés!
            «Par saint Pol de Ravane, je le vois acointier «Aiol, mon boin
            signor, qui m' a fait chevalier,  «Que je ne li fauroie por les
            membres tranchier. - Biaus fieux,» che dist la dame, «cil Dex
            te puist aidier «Qui en la sainte crois se laissa travellier
             «Por pecheor raembre de mort et d' encombrier!» CLXXV
            Antialmes li cortois de sa mere depart; Issus est de la cambre,
            vers Aiol s' en torna. Mal ait se a consel un seul en apela!
            Mais a molt haute vois son signor escria: «Baron, or tost as
            armes, enevois i para  «Qui preudom vaura estre: grans mestiers
            li sera. «Biaus sire Aiol[s] de France, molt malement vos va:
            «Mes peres vos traist qui avoec vos manga.  «El bos de
            Quintefoille pendistes vos Bernart «Qui ti(e)nt Roimorantin, et
            son frere Foucart «Et Ferant de Losane, Hagenon le vasal
            «Et Garin et Richier et Hugon de Monbar. «Mes peres fist que
            faus, quant il vos herberga: «Il mist son cors por vous en le
            lieu de Judas. «Vers che maistre palais en cort plus que le pas
            «A son signor Rainier qui fu frere Bernart. «Se il peut
            esploitier, jamais ne reveras «La fort chité d' Orliens n' es
            portes n' enteras!». Quant Aiols l' entendi, sur ses piés se
            leva; Bien et piteusement Dameldé reclama, 
          
             Le roi de sainte gloire qui le mont estora,  Que de mort
            le desfenge, car grant besoing en a. «Aiols,» che dist
            Gerelmes, «ne vos esmaiés ja! «.C. dehès ait el col, qui de
            près n' i fera! «Nos noviaus chevaliers, je quic, nous aidera.
            - Voire!» che dist Antialme[s], «tant com durer pora!»
            Antialmes li cortois molt forment se hasta  Des chevals enseler
            et les poitraus lacha. «Lasse,» dist Mirabiaus, «quel traison
            chi a! - Dame,» che dist Antialmes, «ne vos esmaiés ja!
            «Par saint Pol de Ravane, mes cors vos aidera. «Teus vous pora
            porsievre, qui chier le compera.» Esmeraude la bele molt
            forment se hasta Des barons adouber, l' armeure presta.
            Ele baisa son fil, a Dieu le commanda. Il prent .i. viés escu
            qu' en le maison trova Et une grosse lanche que en sa main
            porta: Noviaus chevaliers est, encor nule n' en a. Aiols
            li ot promis qu' a Orliens li donra,  Se Damelde[x] l' i maine,
            bien li atendera. Antialmes li cortois Mirabel adestra 
            Trés par mi le grant porte qu' il overte trova; Si en maine l'
            eskiec que Aiols conquesta En la terre d' Espaigne, u forment
            se pena. Or les conduise Dieus qui le mont estora! Et la
            lune luist cler qui voie lor mostra: Car ançois qu' il ajorne,
            si com on vos dira,  Avra paor de mort qui plus seurs sera.
            Or escoutés de l' oste comment il esploita: Tous les degrés de
            marbre sus el palais monta; A sa vois qu' il ot clere hautement
            s' escria: «Dites, sire Rainier, quel guerredon avra «Qui
            de la mort vo frere anuit vos vengera «Et vous rendra chelui
            qui ochis les vos a? «Qui si se peut vengier molt grant honor i
            a!
          
             - Certes,» che dist Rainiers, «qui chou me porquerra
            «Tous les jors de ma vie mes boins amis sera. CLXXVI -
            Sire,» dist li traitres, «vo gent faites armer; «Une bele
            aventure vos sai dire et conter: «Or ains par devant vespre,
            quant on le dut soner, «Vinrent .vi. chevalier fervestu et armé
            «Tout droit a [ma] maison pour requerre l' ostel. «A grant
            mervelle estoient richement acesmé; «Li uns en fu Gerelmes de
            Mongraille li ber,  «Et tout si .iiii. fil de novel adoubé:
            «Por un glouton conduire s' est en France avalé: «Il a a non
            Aiol, ensi l' oi nomer,  «Si vient de Panpelune d' un mesage
            conter: «Tel eskiec en amaine, ainques ne vi son per;
            «.VII. chevals qui de vair et de gris sont torsé «Et d' or quit
            et d' argent, de deniers monaé[s],  «Et la fille le roi,
            Mirabel al vis cler,  «Que il a conquestee par sa nobileté.
            «Je n' en savoie mot or ains a l' avesprer; «Quant jes oc
            herbergiés volentiers et de gré,  «Leus me dona .c. saus de
            denier monaé,  «Et ma feme un mantel qui riches est assés;
             «Et mes fieus de servir fu tous abandonés: «Tost li fu
            ses serviches molt bien guerredonés,  «Car Aiols en fist leus
            chevalier adoubé(s) «D' armes et de ceval corant et abrivé;
            «Li chevals vaut .c. livres c' Aiols li a doné. «Quant eumes
            mangié et beu a plenté,  «Son non li demandai, ainc nel dainga
            celer. «Or poés dire et croire, molt ai mon ceur iré, 
            «Quant dedens ma maison ai celui ostelé,  «Qui mon signor
            pendi, que je deu(st) tant amer. «Gentiex hom, del vengier te
            convenist aster. - Certes», che dist Rainiers, «Dieus en set
            mon pensé.»  A sa vois qu' il ot haute commencha a crier: 
          
             «Baron, or tost as armes, se vos de riens m' amés!» Et
            cil ont respondu: «Ensi com vous volés!» .XIIII. chevalier s'
            en corent adouber D' armes et de destriers corans et abrivés.
             «Signor,» che dist Rainiers, «de l' esploitier pensés!
            «De Roimorentin faites les grans portes fermer,  «Que par nule
            maniere ne puist nus escaper!» Et cil respondent: «Sire, c' est
            com vous commandés.» .IIII serjant i vont corant et abrivé;
             Quant il trevent les routes des destriers sejorné[s]
            Ariere s' en retornent dolant et abosmé. A lor vois qu' il ont
            hautes conmmenchent a crier: «Par foi, sire Hunbaut, mal vos
            est encontré! «Esmeraude vo feme les en a fait aler.
            «Trais nos a vos fieus, chou est la verités. «Ensamble o eus s'
            en va, on le nos a conté.» Quant Rainiers l' entendi, a poi qu'
            il n' est dervés: .I. grant cor buglerenc fist en sa tor soner.
            Qui dont veist borgois et serjans adouber Et la vile estormir
            environ et en lés: En petit d' eure furent plus de doi .c.
            armé,  Que borgois, que serjant, que chevalier monté; Et
            issent de la vile tout rengiet et seré,  De l' encauchier se
            painent, forment se sont haste. Gerelme[s] de Mongraile les a
            bien escoutés: Aiol en apela: «Biaus sire, or entendés!
            «Ja arons la bataille mervellouse et mortel. «Cel arnas
            convenroit Antialme avant mener «Et la fille le roi, Mirabel al
            vis cler,  «Enfressi c' a Orliens la mirable chité. «Nous
            remanrons ariere as ruistes cos doner: «Si les detrancherons as
            brans d' achier letré[s]. - Sire,» che dist Antialme[s] «pour
            nient en parlés: «Vos volés mon barnage tout a nient torner,
             «Mais par cel saint apostle c' on quiert en Noiron pré, 
            «Je nel feroie mie por l' or de .x. chités,  «Que je ne fuise o
            vos as ruistes cos doner.
          
             «Et se Dex me vieut bien maintenir et garder,  «Le don
            que m' avés fait vos quic gueredoner. - Signor,» dist
            Mirabiaus, «ne vos desconfortés. «Mar vos apetisiés, car poi
            estés assés. «Le harnas conduirai volentiers et de gré: «A
            guise d' escuier me convient atorner.» Ele met le jamb(l)e
            outre, par grant nobilité; Le piet met es estriers, esperons ot
            dorés. Qui veist la pucele ceval esperoner Et le arnas
            conduire et le[s] destriers guier,  De cors de gentil feme li
            peust ramenbrer! Et li baron s' arestent ens el chemin ferré.
            Atant es vos l' encauc qui molt s' en est penés; Cil qui
            Roimorentin avoit tout a garder,  Plus vint devant les autres
            c' uns ars ne peust jeter; A sa vois qu' il ot haute commencha
            a crier: «Gerelmes de Mongraile, nel deussiés penser «Que
            vous conduissiés mon anemi mortel: «Mainte fois vous ai fait
            servir et honorer. «Se plus en volés faire, molt chier le
            comperés. «Il nen a mie encore plus de .iii. mois passés, 
            «Cis garchons vint en France por avoir conquester.  «Quant il
            vi(e)nt a Orliens la mirable chité,  «N' aporta il d' avoir que
            il peust mostrer,  «Dont il presist .V. saus de denier monaé
            «Fors unes laides armes, .i. escu enfumé «Et .i. ceval estrait,
            caitif et descarné. «Je l' ai trés bien par tout oi dire et
            conter «Que trestout le gaboient serjant et baceler,  «Et
            li disoient tuit par Orliens la chité,  «Les armes ot enblees
            dont il ert adoubés,  «Tolu ot le cheval sor coi il ert montés.
            «Ne sai quel vif diable l' ont or(e) si amonté «Qu' il est or
            dru[s] le roi et consellier[s] privé[s]; «Le conte de Boorges
            prist awan en esté, 
          
             «Et par lui fu Makaire[s] en la prison jetés,  «Et tous
            nos grans lignages honis et vergondés. - Cuiver, che dist
            Aiols, «par mon chief, vos mentés! CLXXVII «Cuivers,» ce
            dist Aiols, «par mon cief n' est pas voirs! «Onques li miens
            linages ne fist cose a tel mois. «De tel traison faire, com
            vous sus me metois «Me combatrai a vous a mon branc vienois.
            «Gerelmes, biaus cousins, de bien faire pensois! «Par saint Pol
            de Ravane, je dirai ja manois: «Mes pere(s) a non Elies, vos
            oncles li cortois,  «Et se Dieus nos en laisse partir a nos
            voloirs,  «Vostre honor croisterai de dis homes a droit. -
            Certes,» che dist Antialme, «c' est petit endrot moi,  «Que de
            petit peut cors a dolor sordoloir.  - Voire,» che dist
            Geralmes, «foi que doi sainte crois,  «Car je ne li fauroie por
            l' or de Vermendois.»  Quant Aiols l' entendi, grant joie ot li
            cortois. CLXXVIII Quant Aiols li cortois la parole
            entendi,  Que de son cors aidier sont tout prest et garni,
             Or poés dire et croire, molt grant joie l' en prist. Il
            broche le destrier, vers Rainier se guenchi; Et Rainiers contre
            lui, ne l' a pas mescoisi. Anbedui s' entre vienent par
            mervellous air, Tant com chevaus peut rendre por esperon
            sentir,  Mervelleus cos se donent sor les escus vautis;
            Desor les boucles d' or les ont fraint et malmis,  Tant orent
            boins haubers que maille n' en rompi,  Mais les anstes
            brisierent des fors espiels brunis. Par tel ravine corent li
            auferant de pris,  Si forment s' entre hurtent et de cors et de
            pis,  Des elmes et des ciés et des escus vautis, 
          
             Que li ceval les portent deus arpens et demi,  Ançois que
            tous li menres peust son frain tenir. Et quant che vit Aiol[s],
            a me[r]velles li vint: Il a traite l' espee, envers Rainier en
            vi(e)nt: Mervelleus cop li done sor son elme bruni,  Que
            les flors et les pieres contreval abati; Tant par fu fors l'
            auberc ainc maille n' en rompi. Et li caus fu molt grans, vers
            l' archon dessendi,  Le col de son ceval li a copé par mi.
            Et Rainiers saut en piés qui doute le morir: Mais Aiols s' i
            areste, qui le branc d' achier ti(e)nt. Ja se fust bien vengiés
            del glouton de put lin,  Quant or(e) le secoururent cil del
            Roimorentin. Gerelmes point et broche et son espiel brandi,
             Devant sor son escu dan Haghenon feri,  Un provost de la
            terre qui gardoit le pais. Onques toutes ses armes nel porent
            garantir Que l' espiel ne li fache par mi le cors sentir:
            Devant lui a la terre l' abati mort sovin; Et quant che voit
            Rainiers, a poi n' esrage vis. Cil estoit ses parens et ses
            germains cousins: «Gerelmes» dist Renier[s], «mon cousin m' as
            ochis: «Espargnier te voloie, or es mes anemis.  «Tu le
            comperas chier, se Dieu plaist et je vif!» Si home li amainent
            un auferrant de pris,  Et Rainiers monta sus, s' a un espiel
            saisi. «Roimorentin!» escrie, «chevalier, ferés i! «Certes
            mar en iront li glouton de put lin.»  CLXXIX Quant Aiols
            li cortois vit la force creue,  A ses compaignons dist parolle
            aper(e)ceue: «Chi n' ert plus par les nos bataille maintenue:
            «Nous ne somes que .vii., cascuns bronge vestue; «Plus en voi
            de .cc. en la voie batue.» Onques des fieus Gerelme n' i ot
            raison tenue, 
          
             Ains brochent les destriers par mi la plainge herbue:
            Cascuns abat le sien a la grant anste ague. Antialmes point et
            broche, qui de ferir s' argue,  Et fiert .i. chevalier qui
            avoit a non Hue,  Que la targe del col li a frainte et fendue
            Et la bronge del dos desmaillie et rompue. Par mi entre le cors
            li a l' anste enbatue,  Que mort l' a abatu desor l' erbe
            menue:  «Outre! glous,» dist Antialmes, «vostre fin est venue!»
            Quant l' entendi Rainiers, la color a perdue. Il a dit a ses
            homes parolle aperceue: «La mort de mon neveu te sera chier
            vendue,  «Car tu es mes hon liges, c' est verités seue, 
            «Et tes peres mes sers tout estrais par nature. «Riches hons
            est d' avoir, amontés par usure: «Mieus te venist tenir la soie
            noreture. «Por che mestier aras si la goule estendue «Che
            te sera avis que tu penges as nues. - Bien ai,» che dist
            Antialmes, «ta raison entendue: «Ançois que il soit jors ne l'
            aube parcreue,  «Vous i sera ma teste cierement desfendue.»
            CLXXX Aiols atout les .vi. cevalce fierement Tous les
            galos sor frains abandoneement:  «Signor,» che dist
            Antialme[s], «chevalciés sagement. «Cascuns a boin destrier, je
            n' i voi nul sulent; «De lor .x. chevalier[s] avons pris
            vengement,  «N' en i a mais que .ix., jel sai bien vraiement.
            «Chevalcons si près d' aus que voions lor talent. «Ques poroit
            .i. petit eslongier de lor gent «Tant que cil fuisent mort et
            livré a torment,  «Ja puis ne douterons lor borgois de noient,
             «Car des armes porter sont apris povrement; «Que chou est
            un[s] mestier[s] qu' il ne font pas sovent. 
          
             «Uns grans viés chastelès est .i. poi cha devant,  Une
            tor i a gaste, descavee forment. «S' ens nos i poons metre por
            avoir tensement,  «La nous porons desfendre assés et longement,
             «Tant quel sara li rois u douche Franche apent: «Ne quic
            que al secor[s] nel trovomes pas lent. - Antialmes,» dist
            Aiol[s], «par le cors saint Climent! «Tous jors vous truis de
            foi vers moi entirement,  «Et se Dieus nos en laisse partir a
            savement,  «Encor(e) vos en quic faire un si riche present,
             «Dont essauchié seront trestout vostre parent.» CLXXXI
            Cil del Roimorentin se paine[nt] d' encauchier. Devant trestous
            les autres le trait a .i. archier Revient poignant lor sire c'
            on apele Rainier. A sa vois qu' il ot haute commencha a
            huchier: «Aiols, quiver[s] traitre, Dieus te doinst encombrier!
            «De la mort de mes freres te donrai le loier,  «C' a m' espee
            te quic le teste roengier.» Quant l' entendi Aiol[s], le sens
            quide cangier. A lui tira sa resne, si guenchi vers Rainier,
             Et Rainier[s] contre lui, ne l' a pas resongié. Ambedui
            s' entrevienent comme lupart irié,  Mervelleus cos se donent es
            escus de quartier,  Desor les boucles d' or les ont frains et
            perciés; Tant orent boins haubers, nes porent desmaillier:
            As grans cos des vasaus et as fais des destriers Et a lor
            roides anstes planees de pumier Dont n' i ot il celui tant
            orguellous ne fier C' a cel cop ne convienge tous les arçons
            vuidier. Andoi furent vasal, s' i ressaillent en piés,  Et
            traient les espees dont li branc sont d' acier,  Grandismes cos
            se donent es escus de quartier,  Que des hieumes se font les
            pieres jus glacier:
          
             Ainques n' i remest piere ne facent deslachier. Je qui
            que li damages en fust ja sor Rainier,  Quant si home i
            aceurent por le secor[s] aidier,  Plus furent de .ii.c. qu' a
            ceval que a pié. Antialmes point et broche, li fiex a l'
            userier: Devant sor son escu feri .i. chevalier: Onques
            toutes ses armes ne li porent aidier Que l' espiel ne li fache
            par mi le cors baingier,  Devant lui a la tere l' a jus mort
            trebucié. Il a traite l' espee dont bien se sot aidier: Si
            feri un borgois qu' en fist voler le cief. Il encontre son pere
            sor .i. corant destrier. Dameldé en jura, le verai justichier:
            «Se ne fuissiés mes peres, ja presisse loier «De vo grant
            traison a l' espee d' achier!» Cil de Roimorentin corurent tout
            irié: Plus furent de .ii.c. qu' a ceval que a pié. Qui
            dont veist Aiol son mautalent vengier,  Le grant espee çainte,
            son escu sor son cief,  Ramenbre[r] li peust de vaillant
            chevalier! Tant forment l' ont grevé que il l' ont mis a pié,
             Et Marchegai s' en fuit par le camp estraier[s]. Gerelmes
            le saisi par le resne a or mier. La nuit i fust Aiols ochis et
            detrenciés,  Quant il et tout si fil le corurent aidier;
            Onques n' i ot celui qui n' abatist le sien. Par forche li
            ramaine Gerelmes son destrier,  Et Aiols i monta li gentiex et
            li fier[s]; Puis s' en tornent ensamble et seré et rengié.
            Antialmes les conduist tout .I. antieu sentier, Mirabel
            aconsieut soz un arbre foillié Qui molt avoit son cors pené et
            travellié. Mais ançois qu' il s' en puisent ens en la tor
            ficier,  Avient a nos barons mervellous encombrier[s]. Cel
            del Roimorentin i vinrent tout irié, 
          
             Plus furent de .ii.c. qu' a ceval que a pié;  Desous
            Gerelme ocissent son auferant destrier,  Il resaut sus en piés
            et drece sor ses piés,  Et a traite l' espee, l' escu tient sor
            son cief: Cui il consieut a cop, tous est a mort jugiés.
            Cui caut? que sa desfense n' i valut .i. denier: Car il fu [par
            aus] pris, retenus et loiés,  Se le font el castel ariere
            renvoier; Et quant le voit Aiol[s], le sens quide cangier.
            Es .iiii. fieus Geralme nen ot que courechier,  Quant il virent
            lor pere retenir et loier. Qui donc eust veu les gentiex
            chevaliers A lor pere secoure! mais ne lor valut nient.
            Del cors del gentil home lor est pris grant pitiés. A l' entrer
            del castel fu li capleis fiers; Mais Mirabel n' i porent secore
            ne aidier. Rainiers le va saisir par le resne a or mier, 
            Li et l' eskiec a fait el castel renvoier,  Et tous les .vii.
            chevals c' Aiols ot gaignié,  Qui de vair et de gris et d'
            avoir sont cargié. Rainiers a sa vois aute commencha a hucier:
            «Ceste putain me faites en ma cartre lancier. «Le matin le
            ferai livrer as escuiers,  «Son lecheor pendrai comme laron
            fossier; «Gerelmes ert pendus et si .iiii. iretier,  «Et
            Antialmes detrais a keue de destrier.» Quant l' entendi
            Aiol[s], le sens quide cangier; Il tient nue l' espee et l'
            escu enbrachié: Cui il consieut a cop, tous est a mort jugiés.
            Amont par mi son elme ala ferir Reinier,  Que lés le maistre
            bare a le cercle trenchié; Mais tant fu fors la coife ne le pot
            damagier: Por quant si l' estona que le fist trebuchier, 
            Desor lui s' aresta, si ti(e)nt le branc d' achier,  Ja li
            tranchast la teste sans plus de l' atargier, 
          
             Quant si home racorent por le sien cors aidier. CLXXXII
            Quant Aiol[s] vit Geralme retenir et mener Loié en le prison et
            s' amie al vis cler,  Le grant deul que il maine ne peut nus
            hon conter. Li .iiii. fil Geralme furent près del pasmer.
            Antialmes commencha hautement a crier: «Signor, boin chevalier,
            ne vous caut desmenter; «Onques en grant doel faire ne vi riens
            conquester. «Entrés en cele tour, ne vous caut d' arester.
            «Si vos desfendés bien por vos vies saver. «Je vous quic a cort
            terme tel secor[s] amener «Cil qui vos encauchierent le poront
            bien comprer!» Laiens en sont li .v. tout maintenant entré
            Et sont par vive forche les aleoirs montés Par une voie
            estroite qui dedens la tor ert. Et Antialmes s' en torne, qui
            les a commandés A Dieu de sainte gloire qui en crois fu penés.
            Et quant che voit Rainiers, a poi qu' il n' est dervés; A sa
            vois qu' il ot haute commencha a crier: «Baron, or tost après,
            Antialme me prendés! «Se il vis vos escape, tous sui a mort
            livrés. «Chou est li hom(e) en terre que li miens cors plus het
            !» - Certes,» che dist Antelmes, «molt chier le comperés. 
            «Encore n' avés mie tout le bos recaupé:  «Une [h]art i a
            droite a coi vos penderés. «Je quic que ja mon pere soit molt
            près par delés,  «Qui vos a porcachié le traison mortel
            «Por coi vous serés tout honi et vergondé. - Comment!» che dist
            Humbaus, «a je dont engenré «Enfant qui me manache de la teste
            a cauper! - Certes,» che dist Antialme[s], «car deservi l'
            avés. «Ja hon traitres n' ert par moi enparentés!» Il
            hurte le ceval, si s' en est delivrés.
          
             .V. chevalier(s) l' encaucent por son cors agrever: Cui
            caut? il n' en donroit .I. denier monaé. Cheval ot fort et
            rade, isnel et sejorné,  Et quant li glouton voient nel poront
            encombrer,  Qu' il nel porent ataindre a pla[n]che ne a gués,
             Ariere s' en retornent, sel laisierent ester. D' asaillir
            al castel sont trestout apresté; Et li .v. se desfendent cui li
            besoings en ert; Jetent pieres et roces et grant caliaus
            corbés. Humbaus de l' assaillier s' est durement astés: As
            estaches del pont trespassa les fossés; Vint al pié de le tor,
            si commenche a crier: «Baron! venés avant! por coi nes asallés?
            «Se me volés aidier, orendroit les arés. - Signor,» che dist
            Aiols, j' oi nostre oste parler «Al pié de cele tor, je l' ai
            bien escouté.» A iceste parolle que dist Aiols li ber, 
            Jofroi[s] li fiex Geralmes laisse une piere aler Grant et
            grosse et pessant, quanqu' il pot soslever: Aval desor son elme
            l' a laisie[e] couler,  Le pis et le coraille li a faite froer,
             Ausi com uns esfondres l' a jus acraventé; Lés le mur l'
            abat mort, voiant son parenté. Et Aiols li escrie: «Biaus
            ostes, recevés! «Ostes, tu m' as trai comme leres provés:
            «Mais la merchi de Dé(x) molt en es bien loés!» - Certes,» che
            dist Rainiers, «molt cier le comperés! «Ains dernain miedi a
            forces penderés!» - Sire,» che dist Aiols, «se Dieu plaist vos
            mentés!» Chi le lairons d' Aiol, le gentil baceler,  Et de
            ses compaignons qui o lui sont remés: Damelde[x] puist lor cors
            garandir et tenser! Si dirons del message qui s' est acheminés,
             D' Antialme le gentil qui fu preus et senés. Il sot bien
            les passages, les plances et les gués;
          
             Enfressi c' a Orliens ne s' est aseurés: Par le plus
            maistre porte est en la vile entrés. Mie nuis ert passee, si ot
            li cos canté. A le porte le roi tout droit s' est arestés.
            Il escrie al portier: «Amis! la porte ovrés.» Li portier[s] li
            respont: «Par foi, n' i enterés!  «N' estes mie preudom, qui a
            ceste eure alés. - Amis,» che dist Antialmes, «merchi vos voil
            crier. «Se tost nen est overte, li damages ert tés, 
            «Loeys nel vauroit por Orliens la chité!» Quant li portier[s]
            l' entent, en piés s' en est levés; Il ovri le guicet tant qu'
            il ot esgardé: Desous le baron vit le ceval tressué, Car
            durement s' estoit travellié et pené. CLXXXIII Li
            portier[s] se leva, quant la parolle oi; Il ovri le guicet, s'
            a le baron coisi: «Vasal, avés besoing? molt vos voi esmari.
            - Oie voir, biaus dous sire, por Dieu merchi vos pri! «Gerelmes
            de Mongraille qui est hon Loeys  «Et tout si .iiii. fil, li
            chevalier gentil,  «Estoient a Mongraille el palais signori:
            «Par la revint Aiols del message furnir «Del fort roi Mibrien u
            li rois l' ot tramis. «Gerelmes li vaillans molt boin ostel li
            fist «Et por son cors conduire s' estoit en France mis;
            «Ersoir se herberga droit al Roimorentin. «Reiniers ert en sa
            tor qui la parolle oi: «Por l' amor de son frere le tient a
            anemi; «Et fist trestous ses homes et mander et banir.
            «Quant li baron le sorent, tost se furent garni: «Entre Aiol et
            Gerelme et tout si .iiii. fil «Orent tout lor arnas hors de la
            porte mis. «Rainiers o tous ses home[s] voirement le[s] sui,
             «Et il se desfendirent tant com porent soufrir.
          
             «En .i. viés castelet les ont a forche mis; «Si i est ja
            Geralmes et retenus et pris; «Et la fille le roi Mirabel al
            cler vis,  «Et tous les .vii. cevals que Aiols a conquis
            «Ont remenés ariere dedens Roimorentin. «Se Damelde[x] n' en
            pense qui de l' aighe fist vin «Le jor qu' il sist as noces de
            saint Archedeclin,  «Ja nel revera mais li fors rois Loeys.»
            Quant li portiers l' entent, la porte li ovri; Isnelement et
            tost le laisse aval venir. «Sire,» dist li portiers, «entendés
            cha a mi: «Entendés moi un poi, par la vostre merchi; «S'
            irai as cambrelens vo message furnir.  - Or tost,» fait il,
            «biaus sire, de tost haster vos pri.» Li portiers est montés
            tous les degrés marbrin[s] Et a crolé l' anel, li cambrelens i
            vint: Et cil li conta tout quant c' Antialmes li dist. Li
            cambrelens s' en torne, si va a Loeys. Il crola l' anelet et li
            rois s' esperi: «Que vieus tu, va, ami, por Dieu qui ne menti?»
            Et cil li conta tout, l' orgeul et le peril Et le mesavanture
            que Antialmes [li] dist. Quant l' entendi li rois, si est en
            piés saillis: A sa vois qu' il ot clere a escrier s' est pris:
            «Faites armer mes homes, por le cors saint Denis! «Car se je
            perc Aiol, malement sui baillis!» Qui dont eust veu le palais
            estormir Et les frans chevaliers armer et fervestir! L'
            enperere de Franche de la cambre en issi,  Il regarda aval, s'
            a Antialme coisi,  Car la lune luist cler et l' iaume[s]
            esclairi. As cambrelens demande: «Dites moi qui est cil
            Que je voi la armé sor cel destrier de pris?» Dist un[s]
            cambrelens:«Sire, devers Roimorentin: «Orendroit est venus le
            message furnir.»
          
             Quant l' entendi li rois, sel fait avant venir,  Des
            novelles demande et il li a jehi,  Si com Hunbaus ses peres les
            ot la nuit trais: «Par mon cief,» dist li roist «molt m' a bien
            mesbailli! CLXXXIV «Amis,» che dist li rois, «molt es
            preus et cortois. «Ensamble vos ira mes senescaus Jofrois 
            «A .ii.c. chevaliers adoubés de conrois. «Pensés del tost aler,
            si esrés par savoir; «Après vous ferai sievre d' Orliens tous
            les borgois. «Mes barons me rendés ains que vienge li soirs;
            «Reinier le traitor m' amenés devant moi: «Tel justiche en
            ferons com jugeront François. «Por chou qu' a mes barons avés
            esté de foi,  «Vous croisterai vo fief, mais que bien me
            servois! - Sire,» che dist Antialme[s], «dehait qui s' en
            recroit! - Montés, franc chevalier,» dist Loeys li rois, 
            «Car se je perc Aiol, grans damage[s] me croist! «Mieux
            aimeroie a perdre Rains u Cartres u Blois!» Doi cent chevalier
            montent et maint riche borgois; Al trespasser d' un pont fu
            molt grans li destrois. Antialmes les conduist qui les voies
            savoit,  A toute la commune d' Orliens et des borgois.
            Antialmes en fist .c. enbuisier detrier soi: Dusqu' al viés
            castelet se tinrent mu et coi. Autre[s] .c. chevaliers adoubés
            de conroi En a mené Antialmes sor les destriers norois.
            Quant al chastelet vinrent, li jor[s] lor aparoit. Aiols fu la
            dedens corechous et destrois: Quant il ne sont que .v., de mort
            sont en esfroi; Car cil de fors les traient as ars de cor
            turcois. Et li armé monterent desous les aleoirs, 
            Fierement les destraignent as boins brans vienois, 
          
             Des .iiii. fiex Gerelme ont retenu les trois: Cha de fors
            les amoinent, ses loient el camois. Et Aiols est entrés la
            dedens par pooir; Jofrois li fiex Geralme(s) est entrés avoec
            soi. Tant ont lassé les cors, petit ont de pooir. Aiols en
            jure Dieu que ja ne s' en faindroit,  Ne por mort ne por vie,
            tant com durer poroit: Autressi set il bien que Rainiers l'
            ochiroit,  Car por la mort ses freres durement le haioit.
            Et Rainiers s' escria a une haute vois: «Aiols, fieus a putain,
            fel traitre revois! «Por la mort de mes freres morés vos
            orendroit! «Je n' en prendroie mie tout le tresor le roi 
            «Que ne te fache pendre as forches, cui qu' en poist!»  Esque
            et fuisil avoient apresté li borgois,  Le feu ont enbatu, qu'
            il le voillent ardoir.  «E Dieus!» che dist Aiols, «qui fus mis
            en la crois,  «Aies merchi de m' arme: jamais ne quic veoir
            «Ne parent, ne ami, ne mon oncle le roi! «Ahi! Elies pere, vous
            convient remanoir «Et Avisse ma mere qui se pasma por moi
            «Longement ens el bos! Dieus qui tout le mont voit «Vos fache
            autre secors, car par Aiol votre oir «N' en averés vos ja le
            monte d' un ballois!» Atant es vous poignant le senescal le roi
            Et le cortois Antialme qui conduist les François. Il escrie
            «Monjoie!» c' est ensenge le roi; «Cuivers Reiniers, traitres,
            par les sains d' Orlenois,  «Vous en pendrés as forches ains
            que passe li soirs!» Cil del chastel l' oirent, nel tindrent a
            gabois: Des aleoirs se laissent a la tere caioir,  Por
            desfendre lor cors se metent a destroi. CLXXXV Cil del
            Roimorentin virent Frans aproismier: Molt orent grant secors de
            lor signor Rainier.
          
             Il sist sor Marchegai armés et haubergiés,  Qu' ot
            conquis en l' estor, molt en fu fors et fiers. A sa vois qu' il
            ot haute commencha a hucier: «Ne vos esmaiés mie, nobile
            chevalier,  «Pensés de bien desfendre, nous en avons mestier:
            «Car par icel signor c' on a Rome requiert,  «Ançois que jou i
            muire, me venderai molt chier!» Atant es vous Antialme, le fil
            a l' userier,  Qui a l' anste brandie del roit tranchant
            espiel: Devant sor son escu ala ferir Reinier. Desor la
            boucle d' or li a fraint et percié; Le blanc hauberc del dos
            desrout et desmaillié; De joste le costé li conduist son
            espiel: Diable le garirent qu' en car ne l' a touchié. Il
            l' enpoint bien par forche, si l' a jus trebuchié;  Ançois que
            li traitres se peust redrechier,  Antialme[s] li cortois par le
            nasal le tient,  Encontremont le sache a loi d' ome guerier;
            A la vois qu' il ot bele commencha a hucier: «U estes vous, de
            Franche li gentil chevalier? «Je tieng le traitor, car me venés
            aidier!» Adont i sont venu .xiiii. chevalier Qui l' ont
            par vive force retenu et loié. Al senescal de Franche le
            rendent prisonier. Quant Aiols ot Monjoie crier et essaucier,
             S' on li eust doné trestout l' or desousiel,  N' eust il
            mie esté si joiant ne si liés. De la tor se devale; mais n' a
            point de destrier: Marchegai a trové devant lui estraier
            Que leus tout maintenant en ert keus Rainier[s]. Et Aiols i
            monta, qui nul millor ne quiert; Il s' abaissa a tere, si prist
            .i. fort espiel: Devant sor son escu feri un chevalier, 
            Desor la boucle d' or li a fraint et perchié: Onques toutes ses
            armes ne li orent mestier;
          
             Devant lui a la tere l' a jus mort trebucié. Il retorna
            ariere, si saissi le destrier,  Jofroi le fil Gerelme le rent
            par amistié. Et cil i est montés qui forment en fu liés, 
            Puis a traite l' espee et l' escu enbrachié Et va querre ses
            freres: si les a tant cerkié Qu' il les remist as armes et as
            corans destriers. Adont i est venue la communge d' Orliens
            Et li .c. c' orent fait el breullet enbuisier: Les borgois ont
            forclos et devant et derier. Cil del Roimorentin ne se porent
            aidier,  Car des armes porter n' erent pas costumier,  Qu'
            il ne faisoient mie sovent itel mestier: Dusc' al Roimorentin
            retornerent arier. Au cors le senescal le va Aiols noncier
            C' al chastel ne forfachent valissant .i. denier;  As borgois a
            fait rendre lor maisons et lor fiés: As fources sor la tor ont
            fait pendre Rainier,  Puis fisent Mirabel de la cartre sachier:
            Entre lui et Geralme estoient prisonier. Ses .vii. chevals n' i
            vaut Aiol[s] mie laisier,  Ne tout le grant avoir qu' il avoit
            gaingié. Avoec lui maine Antialme, le fil a l' userier:
            Ainc de la mort son pere ne le vaut emp[l]aidier Qui fu mors
            sor la tor d' un grant quarrel plenier. La dedens en la tor
            laisent .x. chevalier[s] Qui garderent la vile, le bourc et le
            marchié. Ens el chemin s' en entrent tout seré et rengié;
            Li uns des fieus Geralme le vait avant nonchier C' Aiols
            revient d' Espaigne, baus et joians et liés,  Et l' enpereres
            monte, o lui .c. chevalier,  Et la dame Ysabiaus, Lusiane al
            vis fier. Quant virent Mirabel les Aiol chevalcier, 
            Sachiés qu' en nule d' eles n' ot adont c' airier. Li fors rois
            Loeys qui Franche a a baillier
          
             Ala Aiol son dru acoler et baissier. Maintenant en
            entrerent en la chité d' Orliens,  Et li rois les en maine ens
            el palais plenier. CLXXXVI Molt par fu grant la joie que
            fist roi Loeys; Il acola Aiol, si l' a a raison mis:
            «Gentiex damoiseus sire, bien puisiés vos venir! «Molt ai estei
            por vos coreçous et maris: «Jamais ne vous quidai veir a nes un
            di(s). «Mais vo[s] deus compaignons a je en cartre mis.
            «Se il vos ont forfait ne de riens mal bailli,  «Demain les
            ferai pendre sans nes un contre dit. - Sire,» che dist Aiol[s],
            «se Damelde[x] m' ait,  «Por lor fier vassellage sont issi mal
            bailli. «A Panpelune alames, ne vous en quier mentir; «Je
            me fui endormis un merkedi matin «Et je ne m' esvellai por tot
            l' or que Dex fist. «Il fissent lor eskiec comme preu et
            gentil; «Por l' acordanche en vaurent mi home devenir:
            «Mais jou tant fui vers aus coureçous et maris,  «Que je ne
            vauc ainc prendre lor droit nel requellir. «Car les me rendés,
            sire, par le vostre plaisir. - Par foi, molt volentiers,» li
            rois li respondi,  «Nel vos contrediroie par le cors saint
            Denis,  «S' or i devoie perdre Estanpes et Senlis.»
            Ylaires et Jobers sont de prison fors mis. CLXXXVII Li
            compaignon Aiol furent molt forment lié De chou qu' il les
            avoit loialment tesmongié: Grant joie font de lui et molt grant
            amistié. Lusiane la bele prist Oton de Poitiers; Sus el
            palais le maine, li et le duc Gontier: Entre Aiol son cousin et
            Mirabel s' asiet. La fille Mibrien vaura contralihier:
            «Dites, biaus sire Aiol, ceste dame que quiert?
          
             «Vient ele a Sainte Crois, a cest nostre mostier? «Teus
            feme deust estre norie en .i. celier,  «Car des dames d'
            Espaigne sai assés qu' il en [i]ert: «En ceste nostre tere ne
            sevent gaignier. «Certes mar ot ma mere son or et ses denier[s]
            «Et les larges bontés qu' ele vos fist l' autrier,  «Quant feme
            volés prendre et moi volés laisier; «Ja Dex ne vos pardoinst a
            nul jor le pechié! «Tant m' en aront gabé serjant et chevalier!
            «Quant al matin levoie en langes et nus piés,  «Aloie a Sainte
            Crois pour Dameldé proier «Qu' il garesist vo cors de mors et
            d' encombrier. «Damoisele d' Espaigne, jel vos voil calengier:
            «Si vos desfenc de Dieu le pere droiturier,  «Des martirs et
            des virgenes qui tant font a proisier,  «Que ne prendés Aiol,
            che gentil chevalier. «Certes jel doi avoir, jel deservi
            premier; «Et se vous le prendés, se Dieus me puist aidier,
             «Je vous ferai a honte tous les membres tranchier.» Cele
            fu gentieus feme, si ne respondi nient. CLXXXVIII Lusiane
            fu molt coreçouse et marie; Et voit le roi son oncle, si fu
            molt esbaudie: «En non Dieu(s)! sire Aiol, je ne quidaise mie
            «Que nos grans amistés fuissent ja departie[s]. «Je vic jadis
            tel eure n' estiés mie si riches,  Marchegai ne valut que
            .xiii. sous u quinse. «Damoisele d' Espaigne, je vos voil
            contredire,  «Si vos desfenc de Dieu le fieu(s) sainte Marie
            «Et des lois presieuses, des martir[s] et des virgenes,  «Que
            ne prendés Aiol, che chevalier nobile; «Que je le doi avoir,
            que jel(e) deservi primes. «Et se vos le prendés, se Dex me
            beneie,  «Je vous ferai a honte detranchier et ochi(e)re.»
            Cele fu gentiex feme, si ne respondi mie.
          
             Quant l' entendi Aiol[s], a poi n' esrage d' ire,  Car il
            voit Mirabel coureçouse et irie. Par ire saut en piés li fil[s]
            al duc Elie: Ja parlera li ber par savoir sans folie.
            CLXXXIX Aiols li fiex Elie s' est contremont drechiés, 
            Sor une haute table monta a ses .ii. piés,  Si hautement parla
            que on l' entendi bien: «Or m' escoutés,» fait il, «nobile
            chevalier,  «François et Borgengon, Alemant et Baivier, 
            «Qui les marces tenés, des chités estes cief! «Aidiés moi mon
            signor Loeys a proier,  «Car je sui ses hons liges, si tieng de
            lui mon fié.  «Je li ai fait bataille et fort estor plenier,
             «Et gueres afinees et furni ses loiers,  «Onques n' en
            demandai vallissant .ii. deniers,  «Ne mais que mes chevals me
            rendi volentiers. «Chou que dira li siecles, mes iretages
            [i]ert: «Orendroit le me renge, et je l' en voil proier.»
            Et respondi li rois: «Tout vos soit otroié: «Dites que vous
            plaist tost, tout vos ert otroié. - Par mon cief,» dist
            Aiol[s], «ains m' ert molt bien gagié,  «Et sor les sains juré
            et molt bien fianchié.»  Li rois a pris .i. gant que uns
            evesques ti[e]nt,  Si en saisit Aiol de quanque il li quiert.
            Sor sains li a juré a .xxx. chevaliers Del barnage de Franche
            de tous les plus prosiés,  Que il li rend[e]ra tout chou que
            ses drois iert. Or parlera Aiol[s], li gentiex et li fiers.
            Encore ne set mie li rois que c' ert ses niés,  Mais il de
            maintenant s' i vaura acointier. CXC «Amis,» che dist li
            rois, «or vos ai fait gent don,  «Savoir voil que volés et oir
            vo raison. - Jel dirai,» dist Aiols, «si que François l' oront.
          
             «Je vous demanc Navers et Lengres et Dignon «Et la chité
            d' Angiers, Nobles et Besençon «Et Trieves et Plaissence,
            Cremoigne sor le mont: «Si voil Miaus et Provin[s] et Rains et
            Ch[a]alon,  «Amiens et Saint Quentin et Loon et Soisson[s]:
            «La ducheé de Franche, celi vos demandon,  «Del moustier Saint
            Denis le maistre confanon,  «Et la senescaudie de tout vostre
            rion,  «Et petit s' en ira que par mi ne parton; «Mais por
            chou qu' estes rois, honor vos porteron: «De vos le conistrai,
            seré vos liges hom. «Jel vous ai demandé, si dirai le raison
            «Por coi l' ai demandé, comment et comment non. «Mes pere(s) a
            non Elie a la clere fachon,  «Ma mere ert vostre seur, fille le
            roi Charlon,  «De Franche le cachastes par .i. malvais glouton,
             «Par le consel Makaire et des autres larons: «Damelde[x]
            lor en renge ains la mort gueredon! «Jamais jor de ma vie sans
            guerre ne seront.» Quant l' entent l' enperere, tel joie n' ot
            mais hom. CXCI Quant ore entent li rois qu' Aiols estoit
            ses niés,  Onques mais ne fu il si joians ne si liés;
            Isnelement le cort acoler et baisier. «Gentiex damoiseus sire,
            por coi ne le dissiés? «Ja vous eusse jou adoubé tout premiers
            «Et rendus vos honors, vos teres et vos fiés. - Sire, je nen
            osoie, par les sains desousiel,  «Por chou que j' ere povres,
            nus et mal [a]aisiés. CXCII - Sire frans damoiseus, grant
            folie fessistes,  «Que vos vostre consel premier ne me
            jehistes. - Sire, je nen osoie,» dist Aiols, «par ma vie, 
          
             «Quar j' estoie si povres que n' avoie dont vivre. «Par
            foi, Lusiane est molt priveus ma cousine: «Or li dorons tel
            home qui manans soit et riche[s]: «Que je sui ses coussins, moi
            ne peut avoir mie. - Sire, dist Lusiane, «par tant en sui
            garie: «Mais par cel saint apostle c' on requiert en Galise,
             «Encore amaise miex que ne m' apartenisses. «E Dieus!»
            dist la pucele, «or seroie garie «Se j' estoie accordee a le
            france mescine. «Damoisele d' Espaigne, trop vos ai fait marie,
             «Trop vos ai orendroit a grant tort laidengie: «De chou
            que vous ai dit ne vos corechiés mie. «Or en prendés mon droit,
            j' en sui preste et garnie,  «Que je le vos amenc voiant la
            baronie.» La pucele respont qui fu preus et nobile:  «Je
            vous pardoing tout, bele, quanque vos me desistes.  «Boinement
            par amor(s) et tout sans vilonie.» E[s] les vos acordees, lés a
            lés sont assisses. Grant joie en a mené la riche compaignie.
            CXCIII Aiol[s] prist Mirabel par le main blancoiant; Il
            est venus al roi, se li dist en riant: «Faites baptisier, sire,
            le fille Mibriant. «Je le conquis l' autrier a l' achier et al
            branc. «Puis en ai eu paine, et anguise et ahan.» Et
            respondi li rois: «Je l' otri et commanc.» Al moustier Sainte
            Crois le menerent no Franc. La avoit une kuve de fin or
            reluisant: D' aigue le font enplir et beneir esrant,  Si
            fissent la pucele baptisier esraumant. La le leva li rois et li
            mieus de sa gent,  Lusiane la bele al gent cors avenant.
            Ainc son non ne li vaurent cangier ne tant ne quant: En [la]
            loi crestiane la le vont confremant,  Mirabeus ot a non issi
            comme devant.
          
             CXCIV Ensi com ele fu en saint fons baptisie[e],  L'
            enperere de France l' ama molt et tint chiere; .III. chités li
            dona riches de grant maniere: C' est [T]reve[s] et Plaissenche
            et Cremoine la tierce. CXCV «Sire,» che dist Aiols, «issi
            peut il bien estre: «Vous serés mais ses peres sor tous homes
            terrestre[s]; «Je le prendrai a feme, si me dites le terme.»
            Et respondi li rois: «Ja (n)i meterai terme: «Octave
            Pentecouste la glorieuse feste «Le vous donrai a feme a Ais a
            la capele.» Et Aiols s' escria a sa vois qu' il ot bele:
            «Or m' escoutés, signor, franc chevalier honeste! «Qui vieut or
            et argent et pailes de Biterme «Et muls et palefrois et
            destriers de Castele,  «Demain viegne avoec moi et boinement me
            serve: «Et jou irai saisir mes honors et mes teres.» CXCVI
            Adont li respondirent li gentil chevalier Cui il avoit doné l'
            or fin et les deniers,  Les muls, les palefrois, et les corans
            destriers: «En non Dieu,» font il, «sire, nous irons
            volentiers,  «Et devers trestous homes vostre honor calengier,
             «Que nous l' aquiterons, se Dieus l' a otroié!» Al matin
            par son l' aube se sont aparellié: Si vont par les contrees et
            saisirent les fiés Que tenoient d' Elie, le gentil chevalier.
            CXCVII Tant ont alé qu' il vinrent a la chit de Navers.
            Makaire[s] i ot mis Pinart et Pinabel,  Deus felons traitors
            orgellous et engrès: Ne lor daignierent rendre tant par furent
            dispers. Aiols les a saissis, s' en fist si grans dessers
            Que .vii.xx. en fist pendre en puis de Montinel; Puis a mises
            ses gardes par dedens le chastel.
          
             CXCVIII Après en est venus a Lengres en Bourgoinge.
            Cil qui furent dedens le li uevrent et donent; Les clés de la
            chité li aportent encontre,  Feuté li jurerent, si devinrent si
            home. Tout droit a Bessenchon li vint li rois encontre, 
            Il l' en [a] apelé, fierement l' araisone: «Comment le faites,
            niés? - Bien, merchi Dieu, biaus oncles. «Conquerrant vois ma
            tere, nus ne m' i met caloigne. «Qui contredit i met, morir l'
            estu[e]t a honte. «Or manderai mon pere qu' il viengne de
            Gasconge.» Il li a envoiés isnelement .iii. contes,  D' or
            fin et d' argent blanc fist cargier .xii. somes Qu' envoie a l'
            ermitage droitement al saint home. CXCIX Or s' en vont li
            message qui ne l' ossent veer: Li messages les guie qui l'
            avoir ot porté C' Aiols [lor] envoia si com oi avés. Tant
            ont par lor jornees esploitié et esré,  Vinrent a Mongaiant, s'
            ont Elie trové; L' or fin et l' argent blanc ont al moine doné:
            Por Dieu et por Elie fu li lieus honorés. Il ont dit a Elie:
            «Sire, vous en venrés «Al roi de douche Franche, par nous vos a
            mandés, «Car il vieut estre a vous paissiés et acordés, 
            «Et vostre fieus vous mande, Aiols li bacelers,  «Qui est al
            roi de Franche acointiés et amés,  «Si vos mande par nous que
            plus n' i demorés,  «Car il a reconquis toutes vos iretés.»
            Quant l' entendi li dus, Dieu en a aouré(s): «Signor, dont irai
            jou volentiers et de grés!» Sor .i. boin palefroi ont fait le
            duc monter Qui bien le portera et amblera assés; La
            ducoise leverent sor .i. mul afeutré. A Moysès l' ermite ont
            congiet demandé, 
          
             Et cil les commanda a Dieu de majesté. Atant ont le pais
            et le resne passé,  Car lor herbergerie ne vous sai raconter,
             Durement m' en anoie li pais a nommer. Tant ont par lor
            jornees esploitiet et esré Qu' il vinrent a Orliens, la mirable
            chité. De chou fist molt Elies que cortois et que ber, 
            Qu' il vait a Sainte Crois Dieu proier et ourer. Il prent
            .iiii. mars d' or, ses a mis sor l' autel: Si a nostre signor
            durement ahouré  Des biens que li a fait par la soie bonté.
            A l' issir del moustier a le roi encontré,  Qui li venoit
            encontre a molt riche barné. Quant le voit Loeys, si l' en a
            apelé: «Gentiex hon de boin aire, bien soiés vos trové!
            «Icil soient honi et del cors vergondé «Qui vous fissent de moi
            partir et desevrer!» Et respondi Elies, li cortois et li ber:
             «Si soiés ben[e]ois com deservi l' avés!» Loeys respondi:
            «Sire, grant tort avés,  «Car tant grant ami fait mals consaus
            desevrer. - Sire,» che dist Aiols, «c' est fine verité;
            «Mais or pri jou mon pere par fines amisté[s] «Et ma mere la
            gente que vous ichi veés,  «Qu' il vos prient merchi et vous li
            pardonés.» Et respondi Avisse: «Volentiers et de gré!»
            Devant les piés son frere s' est alee acliner,  Et il l' en
            releva entre ses bras soef: Douchement li baisa et la bouce et
            le nés,  Et puis le duc Elie par fines amistés. Puis corut
            la ducoise son enfant acoler: Plus de .c. fois li baise et la
            bouce et le nés. Aiols a fait le roi et son pere acorder, 
            Mautalent et iror boinement pardoner. Li rois li rent sa tere
            et toute s' erité
          
             Et la senescaudie de trestout son resné; Les consaus de
            sa cambre li a tout commandés; Ausi comme devant li rent ses
            dignités. «Biaus fieus,» che dist Elie[s], «molt avés bien
            esré,  «Qui m' avés reconquisses toutes mes iretés: 
            «Ersoir estoie povres, or sui rices assés. «Mon ceval et mes
            armes voil or(e) que me rendés «Que vos baillai antan el bos al
            dessevrer. - Sire,» che dist Aiol[s], «onques mais n' oi tel.
            «Li blans haubers ne l' elme[s] ne pot longes durer,  «Et l'
            escu[s] et le lanche fu perdus al joster; «Et Marchegai est
            mors et a sa fin alés: «Piecha que l' ont mengié li cien en .i.
            foussé,  «Il ne pooit mais core, tous estoit asotés.»
            Quant l' entendi Elies, por poi qu' il n' est dervés: Il a pris
            un baston par sa ruiste fierté,  Sore li est corus, qu' il le
            voloit tuer: «Lechiere,» dist li dus, «mar l' ossastes penser,
             «Que Marchegai fu mors, mes destriers sejornés: «Jamais
            autres si boins ne sera recovrés.  «Issiés fors de ma tere, ja
            plain pié n' en tenrés. «Cuidiés vos, faus lechieres, fol glous
            desmesurés,  «Por vo(u)s cauces percies et pour vos pains
            solers «Et por vos blons cavex que faites cordouner,  «Vos
            soiés riches hon et je musars clamés?» Li barnages de France s'
            en commence a gaber,  Meismes Loeys en a un ris jeté.
            Quant Aiols vit son pere envers lui airé,  Isnelement et tost
            li est al piet alé: «Sire, merchi por Dieu,» che dist Aiols li
            ber,  «Le ceval et les armes vos quic encor(e) mostrer.»
            Il les fist en la plache trestoutes aporter; Aiols les avoit
            faites richement atorner,  De fin or et d' argent richement
            acesmer; Se li fist devant lui Marchegai amener.
          
             Li cevals estoit cras, si ot plains les costés,  Car
            Aiols l' avoit fait longement sejorner: En .ii. caines d'
            argent li a fait amener. Et Elies enpuinge son hermin engoulé,
             Le ceval aplanoie les flans et les costés. CC Aiols
            ne vaut tenchier ne coser a son pere: Marchegai li amaine par
            le resne doree,  L' auberc et le blanc elme et la trenchant
            espee,  La targe que on voit molt bien enluminee,  Et la
            lance forbie et molt bien acesmee: «Sire, veschi les armes que
            vos m' avés donees: «Faites ent vo plaisir et quanque vous
            agree. - Biaus fieus,» che dist Elies, «quite[s] vos sont
            clame[es]; «Je ferai bien querre autres, tost m' erent
            apreste[es]. «Por Dieu, ne failliés mie ne moi ne vostre mere.
            - Sire,» che dist Aiols, «ne place a Dieu mon pere «Que j' aie
            en mon vivant ne denier ne denree «Que vous n' en soiés sire,
            ele dame clamee! «Ançois vos servirai com hons d' autre
            contree: «Vostre est toute la tere que jou ai conquestee.»
            Aiols li fieus Elie a se feme rovee Al fort roi Loeys cui il l'
            ot commandee. D' une cambre perine li a on amenee: A joie
            et a baudor l' a le jor espousee; L' archevesque de Rains lor a
            mese cantee; Le jor fu Mirabieus beneite et sacree: A l'
            issir del moustier l' ont sor .i. mul levee. Par desor une mule
            richement afeutree Sor la sanbue a or fu la dame possee;
            Et issent de la vile, si acoillent l' estre[e]. Je ne sai pas
            le conte de cascune jornee,  Mais tant ont cevalcié et soir et
            matinee C' a Lengres en Borgoinge sont les noces tornees, 
          
             Car Aiols estoit sires de toute sa contree. Ne vaut faire
            ses noces en le grant tor quarree,  N' en maison n' en chastel,
            ne en sale pavee: Ains les fist desous Lengres en une large
            pree. La peusiés veir mainte aucube levee Et mainte riche
            tente d' or et d' argent fresee. Molt sont rices les noces,
            .xv. jors ont duree,  Mais ains qu' ele[s] departent, seront
            chier comperees. De prison ist Makaires, li traitres, li leres,
             Par le consel as gardes qu' en ont pris grans soudees.
            Tant a esré li glous qu' il vint en sa contree,  Et qu' il ot
            devers lui .iii. chités recovrees,  Losane et Osteun et
            Cremoigne le lee; Mande les saudoiers de toute le contree:
            Molt avoit grant tressor, si lor done saudees. Lonbart et
            Borgengon ont grant jent recovree,  Tant qu' il sont .xxx.m.,
            cascuns la teste armee,  Qui sont venu a Lengres par une
            matinee;  Makaires li traitres dessendi en la pree Por les
            barons requere a se gent ordenee; Ja serviront as neuces al
            tranchant de l' espee. CCI Sous Lengres en Borgoinge, en
            .i. brellet foillu(s) Qui fu d' if et d' auborc et d' olivier
            ramus,  Makaires li traitres est a pié dessendus. Il a dit
            a ses homes: «Molt m' est mal avenu: «Cil Loeys de Franche m' a
            mort et confondu,  «Tolue m' a [ma] terre, autre en a revestu.
            - Sire,» dient si home, «por coi t' esmaies tu? «Vois les chi
            en lor tentes baus et liés et seur[s]: «Se tu peus Aiol
            prendre, le matin soit pendus!» Puis saillirent es selles des
            auferans kernus: Ja serviront as noces as boins espieus molus.
            Mais il fissent que fol, li kaitif malostru; Car l' enpereres
            ert le jor devant venus A .vii.c. chevaliers, les blans aubers
            vestus.
          
             CCII Dedens le tref tendu se jut Aiol[s] le soir
            Dejoste sa mollier, si com faire devoit. Mais de che fist li
            ber que preus et que cortois,  Que il se fist gaitier bien a
            .v.c. François. Quant il virent les lor, si sont en grant
            esfroi: Por desfendre lor cors se tindrent en conroi.
            Makaires point et broce, si vait ferir Jofroi,  Un gentil
            chevalier qui d' Orliens nés estoit: Mervelleus cop li done sor
            son escu a droit Qu' il li fent et peçoie et de l' auberc .iii.
            plois; Par mi le gros del ceur li pase le fer froit; Toute
            plaine sa lance l' abat mort demanois. Molt en furent dolant et
            coreciet François,  Car il ert senescaus Loeys nostre roi(s).
            Et Lonbart s' avanchi[e]rent par force et par pooir,  Le feu
            boutent es loges, si les fissent ardoir: François qui dedens
            furent en sont forment destroit. CCIII Joserans de Paris
            vit mordrir son parent:  Lor a al ceur tel ire por poi d' ire
            ne fent. Le destrier point et broche qui ne va mie lent, 
            Et vait ferir Bevon de Viane esraument,  Que l' escu de son col
            li peçoie et porfent Et l' auberc de son dos li desmaille et
            desment; Par mi le gros del ceur son roit espiel li rent, 
            Toute plaine sa lanche l' abati mort sanglent. Manesier[s] qui
            l' esgarde, ses frere, en fu dolent,  Il jure Dameldé le pere
            omnipotent,  Que ja le compera Joserans, si l' atent. CCIV
            Manesier[s] point et broche parle camp tous maris,  Vait ferir
            en l' escu Joserant de Paris,  Desor la boucle d' or li a
            fraint et malmis,  Et l' auberc de son dos desront et
            dessarti(s); Par mi outre le cors son roit espiel li mist
          
             Toute plaine sa lanche l' abati mort sovin,  Puis escrie
            s' ensenge: «Chevalier, ferés i!» CCV Loeys point et
            broche, li fiex le roi Charlon,  Vait ferir en l' escu Oedon le
            Borgengon,  Desor la boucle d' or li peçoie et confont, Et
            l' auberc de son dos li desmaille et desront Que trés par mi le
            cors li met fer et pingon,  Toute plaine sa lance l' abat mort
            de l' arçon. Molt en pessa son frere Garin de Monloon,  Et
            va ferir le roi en l' escu a lion,  Que lui et le ceval abati
            en .i. mont. Loeys saut en piés, trait le branc de color
            Et leva sor son cief son escu a lion; Cui il consieut a cop n'
            a de mor garison. Atant evous Aiols a coi(n)te d' esperon:
            Molt se fu bien armés dedens son pavellon,  Et sist sor
            Marchegai qui li cort de randon,  Et Jobers et Ylaires, tout
            .iii. sont conpaignon: Il ne deseveroient por tout l' or de
            ces[t] mont; Ja secoront le roi, cui qu' en poist ne cui non.
            CCVI Aiols vit son signor Loeys en la presse,  Que felon
            Borgengon molt durement apressent. Il broche Marchegai, se li
            lasque le resne,  Et vait ferir Gerin en le targe novele, 
            Desor la boucle a or li fraint et escartele,  Et la bronge del
            dos li desmaille et dessere; El cors li met l' espiel entre les
            .ii. mameles,  Toute plaine sa lanche l' abati mort sor l'
            erbe: Puis saisi le destrier par le doree resne,  Son
            signor le rendi, si desrompi la presse,  Et li rois i monta par
            son estrier senestre. A icele parole li aube lor esclaire:
            Mirabeus la pucele est remesse en .i. tertre, 
          
             Toute descauce en langes, nus piés estoit la bele,  Si
            com en cele nuit que les noces sont faites. Cele garda aval, si
            a veu les pertes,  Vit les puins et les piés et les cors et les
            testes Des gentis chevaliers qui gisent mort sor l' erbe.
            Dameldé reclama le glorieu[s] celestre: «Dame sainte Marie,
            digne vierge pucele! «Se je perc mon signor, hui commence tel
            guere,  «Qui jamais ne faura en ce siecle terestre.» CCVII
            Li jors fu biaus et clers et li solaus luisans. L' enperere de
            France fu molt grains et dolans: Il voit morir ses homes a deul
            et a torment. Il broche le destrier qui ne va mie lent, 
            Et vait ferir Makaire en son escu devant; Desor la boucle a or
            li peçoie et porfent,  Li aubers de son dos ne valut .i.
            bessant: Diable le garirent, que il en car nel prent; Tant
            com anste li dure l' abati esraument. Li glous resaut en piés
            tost et isnelement: Loeys s' i areste, trait l' espee
            tranchant: Ja li tranchast la teste, n' eust de mort garant,
             Quant li toli Girbers et Guis li Alemans; De la presse le
            traient, se li fisent garant. Por chou ne fu il mie de bataille
            taisant,  Ains va par mi les rens abandoneement,  Et tient
            nue l' espee dont li brans est trancans,  Trenche pis et costés
            et testes d' auferans: Cui il consieut a cop il n' a de mort
            garant. A sa vois qu' il ot haute vait sovent escriant: «U
            es alés, Aiol, fel quiver[s] souduians? «Cuides me tu tolir
            issi mes casemens? «Anqui le comperas, se Dieus le me consent!»
            Li fieus Elie l' ot, cele part vint corant; Si a feri Makaire
            sor son escu devant, 
          
             Que lui et le ceval abat en mi le camp; De sor lui s'
            aresta, si trait tout nu le branc; Ja s' en fust bien vengiés,
            par le mien ensiant,  Quant le rescoust Girbers et Gui li
            Alemans: De la presse le traient, se li refont garant. La
            peusiés veir(e) la bataille si grant,  Tant chevalier morir et
            abatre sanglant! Borgengon ont grant forche, car poi i ot de
            Frans. L' enperere de Franche ot molt son ceur dolant;
            Vers la chité de Lengres s' en va esperonant: Molt i laist de
            ses homes coreciés et dolans. Aiol[s] li fieus Elie est remés
            combatant,  Et vont por asaillir et deriere et devant: La
            fissent grant damage al chevalier vaillant,  Car Jobert et
            Ylaire andeus ses iex voiant Li ont abatu mors trés en milieu
            del camp,  Et Geralme le preu et Antialme l' enfant,  Des
            .iiii. fieus Geralme andeus les plus vaillant. Aiols li fieus
            Elie s' en est tornés atant. CCVIII Aiols s' en est tornés
            a coi(n)te d' esperon: Mirabiaus la ducoise est remese en .i.
            mont; Borgengon le saisirent entor et environ,  Makaire le
            rendirent, le quivert, le felon; Et la franche ducoise s'
            escria a haut ton: «Lairés m' en vous mener, ge[n]tiex fiex a
            baron? «Reprovier en arés a vo vie tous jors!» Quant Aiols
            l' entendi, molt en ot grant dolor,  Et jure Dameldé le pere
            creator Qu' il ne le lairoit mie por tout l' or de cest mont,
             C' al passage del gués ne lor reface un tor. Il broche
            Marchegai des tranchans esperons: Devant sor son escu feri .i.
            Borgengon,  Que il li peçoia desous la boucle amont Et l'
            auberc de son dos li desmaille et desront; 
          
             Par mi outre le cors li met fer et pingon,  Toute plaine
            sa lanche l' abat mort de l' arçon. Puis a traite l' espee dont
            a or est li puin[s]: Si refiert .i. Lonbart par mi son elme
            amont,  Qu' il en a abatu les pieres et les flours,  Et a
            estort son caup, mort l' abat el sablon. Adont i sont venu .xl.
            Borgengon: A plus de .xxx. lanches ferirent sorAiol; Son
            poitral et ses çaingles et ses estriers ont rous; Del ceval l'
            abatirent, u il vausist u non. Et Aiols saut en piés, trait le
            branc de color: Cui il consieut a cop n' a de mort garison.
            Mais molt grant mesceance li avient a cel jor,  Car s' espee li
            brise et vole en .ii. tronchons: Borgengon le saisirent entor
            et environ. Atant evos Makaire le traitor felon,  Et tient
            nue l' espee dont a or sont li pon; Ja li trenchast la teste,
            n' en eust raençon,  Quant Guis et Alerans et Girbers l' ont
            rescous,  Et la france ducoise s' escria a haut ton:
            «Merchi, sire Makaire, por Dieu et por son non! «Comment i
            moroit ore tex hon com est Aiols? «Puis que pris nous avés,
            metés nos en prison: «Bien avés aquitee de Borgonge l' onor.»
            Et respont li traitres: «Par mon cief chou ai mon!» Il les fait
            delivrer.xl. Borgengon[s]: Par deriere les dos lor fait loier
            les poins  Issi estroitement que li clers sans en cort.
            CCIX Makaires prist Aiol et lui et sa mollier: Par deriere
            les dos lor fait les puins loier Issi estroitement que li clers
            sans en ciet. Puis a fait tout l' avoir et torser et cargier,
             Les trés et les cendaus et les pailes ploiés,  Et le
            vasalement qui estoit al mangier, 
          
             Isnelement les torse desor les fors somier[s]; A la voie
            se metent sans plus de l' atargier. Ne sai que vous deusse lor
            estoire anoncier: D' ileuc dusqu' a Lossane ne se sont atargié;
            En la chité entrerent a ceval et a pié. Makaire[s] li traitres,
            cui Dieus doinst encombrier,  Tous les degrés en monte sus el
            palais plenier; Aiol i fist mener, et o lui sa mollier: Li
            uns regarde l' autre, si pleurent de pitié. Makaires en apele
            ses maistres carteriers,  Ens el font de sa cartre les a fait
            envoier: Puis i jurent il tant a deul et a pichié Qu'
            Aiols ot de sa feme .ii. petis iretiers; Puis soufrirent grant
            paine et morteus enconbriers,  Ains qu' il portaisent armes ne
            fuisent chevalier. Or commenche canchon forment a enforchier,
             Faite de vreie estoire, fol[s] est qui millor quiert.
            Mais d' une cose furent Borgengon engingié,  Que le ceval Aiol
            ont ariere laissié. Uns Lonbars le saisi, sel vaut aplanoier:
            Li cevaus aperçoit que Aiols n' ert che nient,  Le Lonbart a
            tué a anbedeus ses piés. Vers Lengre[s] s' en retorne durement
            eslaissiés,  La porte li ovri Asses li Beruiers,  Et
            Marchegai i entre: ains ne fu tex destriers! Plus seut tous
            tans de guere que mavais chevaliers. CCX A Lengres en
            Borgonge jut Elie en son lit Qui molt estoit malades et forment
            afeblis; Encor(e) ne sot il mie de son fil qui est pris. 
            Il a oi le noise et le bruit et le cri; Son senescal apele
            Gerart de Valseri: «Gentiex hon, dites moi ceste noise quil
            fist? - Sire,» che dist Gerars, «malvaise noise a chi.
            «Makaires de Losane est fors de prison mis
          
             «Par le consel as gardes qui le tresor ont pris; «Si ont
            gehui le roi en ces cans desconfit: «Aiol ton fil en
            mai(e)nent, en bataille l' ont pris.» Quant l' entendi Elies, a
            poi n' esrage vis. .IIII. fois se pasma li frans hon por son
            fil. CCXI A Lengres jut Elies dolans et irascus. Molt
            demaine grant deul de son fil c' a perdu(s): «Gentieus hon de
            boin aire,» dist li dus, «si mar fus! «Makaire de Losane, tes
            cors soit confondus!  «Marchegai, boins chevals, por vos sui
            irascus,  «Car se je vos reusse, tous refuisse seurs. -
            Sire» che dist Gerars, «il est cha revenus,  «Li boins
            destriers de garde, ainques miedre ne fu[l. fu;] «Ja a mangiet
            d' avaine .i. grant sestier u plus.» Quant l' entendi Elies,
            onques si liés ne fu. Dameldé en aoure le pere de la sus:
            «Sire pere de gloire, vos en ren ge salus! «Le matin leverai,
            quant ert apareus,  «Et referai la guere al fer et a l' escu.
            «Par icel saint apostle por cui Dex fait vertu,  «Teus se peut
            ore faire baus et lié[s] et seur[s] «Qui en sera encore par la
            goule pendus.» CCXII Molt demaine grant doel li dus et sa
            mollier,  Et regretent Aiol cortoisement et bien: «Ai!
            tant mar i fustes, nobile[s] chevaliers! «Makaire de Losane,
            tes cors soit vergongiés,  «Qui departi nous as del millor
            iretier «Qui onques fust en France en terre ne sous siel.
            - Dame,» che dist li dus, «ce grant deul car laisiés:  «Onques
            de grant deul faire ne vi rien gaignier. «Quant je rai
            Marchegai, n' en donroi[e] .i. denier;  «Le matin, se Dieu
            plaist, leverai tou[s] premier[s].
          
             «Si reprendrai la guere al fer et a l' achier: «Teus se
            peut ore faire baus et joians et liés «Qui en sera encore
            corechous et iriés!» CCXIII Un semedi matin s' est Elies
            levés; Ses maistres cambrelens en a araisonés: «Aporteme
            mes armes, mes cauces, mes solers: «Leverai moi del lit, trop i
            ai or estet; «Mal soit or(e) del malage qui tant vieut
            sejorner!» Et cil ont respondu: «Si com vous commandés.»
            Ses dras li aporterent sans plus de demorer,  Chemise et
            braie[s] blanche[s] li ont fait endoser; Un peliçon hermin li
            ont el dos jeté Et desore .i. bliau[t] a fin or pointuré.
            Puis li ont un mantel d' escarlate afublé. «Signor,» che dist
            Elies, «envers moi entendés: «Par le vostre merchi a mangier m'
            aportés. «Ja ne sis jou a table .xiiii. ans a passés.» Et
            cil respondent: «Sire, tout a vo volenté.» A le plus haute
            table ont Elie mené: Tout premier li aportent .ii. simbres
            buletés,  Et une grant espaule d' un parcreu sangler,  Et
            menus oiselons roistis et enpevrés,  Et vin assés encontre et
            pument et claré. Elies en manga li cortois et li ber: Mal
            soit de nul morsel que il en a doné! Ains manga durement par
            vive poesté,  S' a beu .i. sestier de vin et de claré. Cil
            jovene chevalier s' en prisent a gaber,  Et dist li uns a l'
            autre: «Por Dieu, or esgardés! «Tant a or cis viés hon mangié a
            son disner «.IIII. autre chevalier en eusent assés!» Quant
            Elies l' entent, le sens quide derver: «Signor,» che dist li
            dus, «molt grant tort en avés. «Se je mangu(e) le mien, que vos
            a il cousté? «Prenés ore tel .iiii. com chi ramentevés 
            «Qui de cest mien conroi fuissent or conraé(s);
          
             «Si les faites tout .iiii. fervestir ne armer,  «Et jou
            irai avoec, s' esgarder me volés. «Se ançois qu' il soit
            vespres ne solaus esconsés «Ne les vos renc tous .iiii.
            recreans et matés,  «Ja mar mangerai mais en trestout mon aé!»
            Dient cil quil connoissent: «Il se dist verité; «Onques mieudre
            de lui n' ot esperon fremé.» Quant li dus ot mangié(s), sor ses
            piés est levés,  Ariere s' en revint el palais princhipel.
            Li fors rois Loeys est contre lui levés,  S' i est alés Elie
            baisier et acoler: «Biaus serouges,» dist il, «par sainte
            carité,  «Jamais de vostre amor ne me vueil desevrer. -
            Sire,» che dist Elies, «envers moi entendés. «Je vous pri et
            requier por sainte carité «Que vous une quintaine faites
            drechier es prés,  «Si i ferai .i. caup por mon cors esprover,
             «Savoir se mès poroie mes garnimens porter «Ne en ruiste
            bataille chevalier encontrer. - Sire,» che dist li rois, «si
            com vous commandés.» Elies s' adouba, li gentiex et li ber:
            Il a vestu [l' ]auberc, s' a un elme fremé,  Et a çainte l'
            espee al puin d' or noelé,  Et monte en Marchegai c' on li ot
            enselé. Puis issent de la vile a molt rice barné. Elies
            point et broche et trespasse .i. fossé,  Et fiert en la
            quintaine .i. cop desmesuré,  Que rés a rés la tere fist l'
            estache froer,  Et si fist le quintaine par devant lui verser.
            Dient cil qui l' esgardent: «Grant cop i a doné! «Encore ne sai
            home en la crestienté «Qui peust en bataille contre tel cop
            durer!» Et li rois Loeys le corut acoler: «Biaus
            serouges,» fait il, «por sainte carité,  «Jamais de vostre amor
            ne me quier desevrer; 
          
             «Or manderai mes homes par trestout mon resné: «Se
            secorons Aiol que ne puis oublier. - Sire,» che dist Elies,
            «Dex vos en sache gré!» CCXIV L' enpe[re]res fist faire
            ses cartes et ses briés: De par toute[s] ses teres mande ses
            chevaliers Et toutes les communges a ceval et a pié. Tout
            i vienent esrant apresté d' ostoier: Ne sai que vous deuse lor
            estoire anonchier. Les os s' aharneskierent sans plus de l'
            atargier: De Lengres s' en issirent tout seré et ren(s)gié;
            Elie[s] les conduis[t] le gonfanon lachié. CCXV Signor,
            des puis cel[e] oure que li os fu esparse,  Ne trovent il
            maison ne vile que n' ait arse. Es puis de Marajus encontrent
            les angardes: Makaires i laisa .v.c. homes a armes; Et
            François s' adouberent as adurés corages. Or pensent de bien
            faire, qu' il troveront bataille. CCXVI Borgengon seurent
            bien les destrois de la tere; Tant com porent cel jor contre
            François cembelent. Elies doute molt que de sa gent ne perde:
            Il broche Marchegai, se li lasque le resne,  Et va ferir
            Gautier, le conte de Valterne. Ne escu[s] ne haubers ne vaut
            une cenele: Par mi outre le cors li mist l' anste novele, 
            Tant com anste li dure, l' abat mort de la sele. Molt en pessa
            son frere, Guimart de le Tormele. Il broche le destrier, se li
            lasque le resne,  Et vait ferir le duc sor la targe novele,
             Desor la boucle a or li fraint et esquartele. Molt fu
            fors li aubers que maille n' en dessere: Tant par fu fors li
            vieus ne ploie ne ne verse. CCXVII Tant par fu fors li
            vieus ne verse ne ne pl(o)ie,
          
             Ains referi Guimart en l' escu a delivre. Desor la boucle
            d' or a le targe perchie,  Et la bronge del dos desroute et
            desartie. Toute plaine sa lanche l' abat mort a delivre, 
            Et Borgengon s' en tornent, s' ont le place guerpie,  Enfressi
            c' a Lossane ne cessent ne ne finent: A pié et a ceval en
            entrent en la vile; Makaires fust dedens, li quivers, li
            traitres. CCXVIII Makaire[s] fu dedens, li traitres
            cuivers; Molt demaine grant doel de sa gent que il pert.
            Evous .ii. messagiers qui poingent a es(e)lais: Il escrient
            Makaire quant il li vienent près: «Par foi, sire Makaire, trop
            malement vos vait! «Les pui(n)s de Marajus vous ont François
            desfait. «Tout chou a fait Elies, un[s] traitres malvais.
            «Malades a geu, par traison l' a fait. «Les gens de ceste terre
            nous tien[ent] a malvais. «Fai ardoir en .i. feu Aiol, le mal
            quivert.» Quant l' entendi Makaires, a poi le sens ne pert:
            ll a traite l' espee dont tranche[nt] li coutel. Venus [est] a
            la cartre poignant tout a eslais,  Et vaut ferir Aiol quant il
            li vint de près,  Quant il li retoli Alerans et Girbers:
            «Ostés, sire Makaire, chou n' i ert ja soufert! «Cil qui ochist
            prison doit morir desconfès,  «Puis nel doivent servir
            chevalier ne dansel. «Et il i a la fors no(u)s amis de plus
            près: «S' or ochiés Aiol, ja nes reverons mès. - Signor,»
            che dist Makaires, «chi a mavais revel(s): «Si parent m' ont
            gasté maint borc et maint castel. CCXIX «Signor, dist li
            traitres, «laisier l' estu[e]t atant ; «Or vos proi de ma
            guerre trés ce jor en avant.» Et cil li respondirent: «Tout a
            vostre commant. «La jus a cele porte a la bare plus grant:
          
             «Lor ferons de matin .i. cenbel avenant.» Et respont li
            traitres: «Je l' ostroi et commanc.» CCXX Un semedi matin
            est Elies levés,  Et li rois Loeys et ses rices barnés. Il
            corent par la terre, s' essillent le resné,  N' i remaint bourc
            ne vile que tout ne soit gasté:  Ne revien[en]t a l' ost devant
            midi passé; Et Borgengon s' en issent, li quiver desfaé, 
            Et François les reçoivent qui bien furent armé. La peussiés
            veir fier estor encontrer,  Tant gentil chevalier abatu et
            navré. Elies point et broche, si trespasse .i. fossé,  Et
            fiert un chevalier que il a encontré Que l' escu de son col li
            a fraint et troué Et l' auberc de son dos desrompu et faussé:
            Par mi outre le ceur li a le fer passé: Devant lui a la terre
            l' a mort acraventé. Puis escrie: «Monjoie! franc chevalier,
            ferés!» Et Borgengon se rentrent en la boine chité. Il
            fremerent les portes, s' est atant demoré,  Et les os se
            logierent entor la fremeté; Puis i sissent par forche .v. ans
            trestout passé Ains qu' il i forfesissent .i. denier monaé.
            CCXXI Makaire[s] fu laiens corechiés et maris. Molt
            demaine grant doel, quant sa gent voit ocis. Il a traite l'
            espee, li quiver[s] de put lin,  Tost et isnelement a la cartre
            s' en vint,  Ferir en vaut Aiol le chevalier gentil, 
            Quant li toli Girbers et Alerans et Guis: «Tornés, sire
            Makaire, chou n' ert ja consenti: «Car li rois a la fors de nos
            millors amis,  «Et oncles et parens et neveus et cousins:
            «S' or ochiés Aiol, ja nes reverons vis.» Aiols ot la parolle
            de la cartre u il gist,  A sa vois qu' il ot aute a escrier s'
            est pris:
          
             «Fieus a putain, traitres, or serés mal baillis: «Por moi
            vos a mes peres et mes oncles assis; «Ja ne s' en partiront
            tant que nus en soit vis,  «Ains aront pris Losane et vostre
            cors honi(s).» Quant l' entendi Makaires, a poi n' esrage vis:
            Se ne fust por ses homes, volentiers le ferist. CCXXII
            Loeys et Elies durement se porpensent  Comment puisent Aiol
            geter fors de Losane. Il prengent .i. message qui fu nés de
            Bretaigne: «Va nous tost a Makaire la dedens en Losane, 
            «Di li que mon neveu et sa feme me renge: «Je li lairai tenir
            tout son vivant Lossane,  «Mais que il de la terre ne fache mes
            calenge; «Et s' il chou ne veut faire et jou les i puis
            prendre,  «Voiant trestous ses homes, en haut le ferai pendre.
            - Sire,» che dist li mès, «grant paine me commence. «Makaires
            est quivers, n' a point de Dieu entente; «Se vers moi se
            corouche, bien tost me fera pendre. «Certes, je nel lairoie por
            a perdre les menbres «Je n' i voise parler comment que li plait
            prenge.» Li mès monte el destrier, prent l' escu et le lance:
            Puis s' en ist fors del tref et des plus hautes tentes. CCXXIII
            Makaires se porpense qu' il envoit a Elie; Un mesagier apele,
            cui li cors Deu maudie! Guinehot ot a non, nés fu de Lonbardie.
            Il ot grose le panche et molt corbe l' eskine,  Et bevoit
            cascun(s) jor tant qu' il estoit tous ivres; N' encontre gentil
            home, s' il peut, que ne l' ochie: «Amis,». che dist Makaires,
            «li cors Dieu te benie! «Va me tost la de fors al roi de saint
            Denise: «Di li que il me laist Borgonge toute quite,  «Et
            c' il chou ne veut faire, ne li celer tu mie, 
          
             «Demain pendrai Aiol par son l' aube esclairie,  «Et
            Mirabeus ert arse en .I. grant feu d' espine. - Sire,» dist
            Guinehos, «je li sarai bien dire.» Il vint a son ostel, si a
            ses armes prises,  Et monta el destrier, s' a se voie aquellie,
             Et ist fors de la vile par mi la porte antie. CCXXIV
            Li mesagiers le roi vient al cors de Makaire,  Bien et
            cortoisement li conta son message: «Savés que chi vous mande
            Loeys li fiex Carle? «Que vous a tort tenés ses casteus et ses
            marces. «Si vous mande mesires que vos en iretage  «Ceste
            vile arés quite, n' arés plus de manage: «Son neveu li rendés
            et sa mollier le sage. «Alés a lui parler la jus a cel[e b]are,
             «Bien dites vo voloir, car vos n' i arés garde.» Quant
            Makaires l' entent, a poi d' ire n' esrage: «Ami, vo doi signor
            me requirent outrage. «Or me dites le roi, voiant tout son
            barnage,  «Se jel puis encontrer en camp ne en bataille, 
            «Trencherai lui la teste a m' espee qui taille,  «Puis porterai
            corone a Paris u a Chartres. «Demain pendrai Aiol u a fau u a
            kaine,  «Et Mirabiaus sa feme sera en .i. feu arse.»
            Hervieus s' en est tornés, n' a soig de dire outrage; Bien a
            son mès furni, si se met el repaire. Et Guinehos s' en vient
            droit al tente de paile. CCXXV Tant par fu fel li mès que
            ne daigna desendre,  Ains s' apoie as arçons, si desploie s'
            ensenge. Fierement en apele le rice roi de Franche: «Ne te
            salu pas, rois, car on nel me commande. «Je sui preus et vasaus
            por mon cors a desfendre: «Ne fuirai por .iiii. homes, s' en
            bataille m' atendent.
          
             «Sés que mande par moi Makaire de Losane? «C' a molt
            grant tort portés la corone de Franche: «Onques n' apartenistes
            al fort roi Charlemaine; «Molt par sont François fel quant il
            le vos consentent. «Se ne vuidiés Bourgonge, vo neveu fera
            pendre «Et par desous les forques fera ardoir se feme.»
            Quant l' enpereres l' ot, a poi qu' il ne forsene. Se ne fust
            por Aiol, ja n' en portast les menbres. CCXXVI «Amis,»
            dist l' enperere, «ne sai com tu es prous  «A le gent de ta
            tere est coustume a toujors «Qu' il sont fol et musart, estout
            et vanteour. «Mes peres lor fist ja une molt grant paour:
            «Vers François s' aatirent li Lonbar a .i. jor,  «Car lor
            fissent mangier qui ne fu gaires prous; «Dolans en fu mes peres
            quant en sot le clamor, «Et vint a Saint Domin par sa ruiste
            fieror; «Une porte de piere fist taillier a .i. jor:
            «Lonbars le fist baisier, as grans et as menor[s]: «Puis lor
            fist mangier ras et grans cas surceor[s]; «Encore en ont li oir
            reprovier et li lour.» Quant li Lonbars l' oi, a poi d' ire ne
            font. CCXXVII «A la foi, enperere, pecié dites et mal
            «Des gens de Lonbardie que a tel tort blamas: «Il sont boin
            chevalier quant vient as cos donar. «Martinobles mes peres ne
            fu mie buinars: «S' il vit franc chevalier qui a saint Piere
            alast «Et il ot bele dame que mes peres amast,  «Ainc ne
            veistes home qui plus tost les corbast: «Encore en a en France
            .c. chevalier[s] bastars. «J' oi dire mon pere, si sai qu' est
            veritas,  «Que vous estes mes freres: venés, si me baissas!
          
             Quant l' entent l' enpereres, si le torna a gas: «Dites
            moi qu' est Guillames, et Bernars et Richars?�..» CCXXVIII
            Molt fu liés l' enperere quant il ot le contraire; Il est
            passés avant, de nient ne se targe,  Venus est al Lonbart,
            belement l' en aresne: «Va t' en de chi, Lonbart, li cors Dei
            mal te fache! «Tant as mangiet compeus de soris et de rates,
             «Et tant de le composte, de presure et de rapes,  «Jument
            me sambles plain(s) u asne [u porc] u vache. «Auques le tieng a
            fol qui de toi fist message; «Car le gent de ta tere est tous
            tans esmaiable,  «Et portent grans espees, si ont grans pessans
            makes,  «Et jetent trestout jus, quant viennent en bataille;
            «Par les chevex se prendent, si tirent et si sachent: «Autressi
            com enfant se ti(n)rent et abatent. CCXXIX - A la foi,
            enperere, grant pecat avés dit «Des gens de Lonbardie qu' a tel
            tort honte dis: «Il sont preu et ardi, quant vient as cor
            ferir. «Car pleust ore a Dieu qui onques ne menti «Que
            vostre cors meismes en fust ore aatis,  «U li villars Elies u
            li quens Baudewins,  «C' a moi se conbatroient al branc d'
            achier forbi: «Anqui feroie l' un par la goule geir,  «Que
            n' avés droit en France, ne le dev(en)és tenir. «Dehè aient
            tout cil qui vos voillent soufrir «C' onques eustes Franche a
            nul jor a baillir!» Et quant l' entent li rois, a poi n' esrage
            vis: Se ne fust por Aiol volentiers le ferist. Elies doute
            molt le Lonbart pur son fil; Il est passés avant, cortoisement
            li dist: «Amis, bele jovente, ne vos caut d' aatir:
            «Auques vous set preudome qui al roi vos tramist.» Et respont
            li Lonbars: «Par foi, voir avés dit!»
          
             Atant s' en est tornés, onques congié n' i quist. Issi
            com il devoit fors des tentes issir,  Le messagier le roi a
            encontré, Hervil. Hervieus le salua comme preus et gentis:
            Ançois qu' il se departent n' erent pas boin ami. CCXXX
            Andoi li messagier se sont entrecontré. Herviels fu molt
            cortois, si l' a bien salué; Li Lonbars l' entent bien, si n'
            en a mot soné; De pute felonie a un faus ris jeté: Puis
            dist a l' autre mot par molt ruiste fierté: «Qui estes vos,
            vasal, qui par la en alés? «Sont ore no cemin isi abandoné?
            «No dui signor se heent de grant guerre mortel: «Molt me
            tienent honor et grant nobilité,  «Et si ai le ceur plain de
            molt rice bonté,  «Quant ne prenc le ceval que vos la en menés
            «Et trestoutes les armes ausi que vous portés.» Qaand l'
            entendi Herviels, .i. ris en a jeté Et dist a l' autre mot:
            «Vasal, vos me gabés! «Par icel saint apostle c' on quiert en
            Noiron pré,  «Se vos maviés le mien ne tolu ne enblé «Dont
            vous peussiés prendre .i. denier moneé,  «Jamais ne remanroie
            en la crestianté,  «Jusques en paienie ne vauroie arester,
             «Si vauroie Mahom servir et honorer. «S' ensi le volés
            faire com devisé avés,  «Or voist donques cascuns son mesage
            conter: «Puis reverons ichi fervestu et armé,  «Si avrés
            la bataille, se vous faire l' osés.» Et respont Guinehos: «Vos
            le m' afierés.  - Volentiers,» dist Herviels; sa main li tent:
            «Tenés!» CCXXXI Andoi li messagier s' en tornent et
            departent. Et Guinehos revient a Losane a Makaire; Mal ait
            quant il .i. point desist de son mesage! Il l' en a apelé,
            fierement l' en aresne:
          
             «Entendés cha a moi,» dist il, «sire Makaire. «La fors
            encontrai jou .i. breton en l' islage: «Fierement l' aparlai et
            par grant vaselage; «Ma foi li ai plevie, por vous donee en
            gage: «La defors en doit estre orendroit la bataille.» Et
            Makaires respont: «Si est drois c' on le fache. - Voire,» dist
            Guinehos, «mais molt crien le damaje, «Car il est chevaliers
            couragous par ses armes. «Mais faites adouber .c. homes en la
            plache,  «Ses faites enbuissier par dedens le moraille:
            «Celui i porés prendre et avoec lui maint autre.» Et respont li
            traitres: «Cortois estes et sages. «Comment que li plait
            prenge, si ert la cose faite.» Et Herviels est venus tout droit
            al tref de paile: U que il voit le roi fierement l' en aresne;
            Bien et cortoisement li conte son message. «Sire,» che dist
            Herviels, «or entendés grant rage «Que Makaires vous mande et
            le trés grant outrage: «Il vous mande par moi, s' il vos treve
            en bataille,  «Copera vous le cief, n' i lairés autre gage,
             «Et Elie le duc a l' aduré corage; «Puis s' en ira en
            Franche a Paris soz Monmartre «En icele grant plache Saint
            Germain el praiage: «La portera corone voiant tout son barnage.
             «Demain pendra Aiol a une [h]art de kaine,  «Et Mirabeus
            sa feme sera en .i. feu arse. «Si com jou repairai, s'
            encontrai son mesage: «Forment me laidenga, toli[r] me vaut mon
            gage. «Bataille ai pris la jus a lui en cel praiage. -
            Amis,» dist l' enperere, «bien voil qu' ele soit faite.»
            Premerains a parlé li dus Beves sans barbe: «Sire drois
            enpereres, ne pensés tel folage! «Borgengon sont felon et
            Lonbart plain de rage,  «Tost feroient saillie a nos tentes de
            paile:
          
             «Je ferai adouber .c. chevalier[s] a armes,  «Ses ferai
            enbuissier dedens ces trés de paile: «Si garderont en bien et
            en foi le bataille,  «Que cil qui pora veintre, que sains et
            saus en ailge.» Et respondi li rois: «Cortois estes et sage.
             «Ceste parolle est boine, si est drois c' on le fache.»
            Herviels s' en est tornés bien garnis de ses armes; Fors s' en
            issi des trés et des tentes de paile: Guin[e]hot encontra lés
            le mur de pinable. CCXXXII Andui li mesagier sont venu
            apoignant; Il dessendent a terre des boins cevals corans, 
            Richement les çainglerent, si remontent esrant. Mais Guinehos
            fu fel et plains de maltalent: U que il voit Hervieu, sel vait
            contraliant: «Ainc mais ne vi Berton, a Dameldé m' en vanc,
             «Qui a boin chevalier s' alast aatissant; «Car Breton
            sont por voir assés malvase gent: «Par plaine Lonbardie nos
            vont molt encauchant,  «Tout ont Puille et la tere dusqu' en
            Jerusalem; «Autressi comme beste[s] les alomes cachant, 
            «Ses faisome jesir a le pleue et al vent: «Il nos bekent nos
            vinges, si nos fuient nos cans. «Ja Breton nen ert liés s' il
            nen a pain de brent «Et plain un pot de lait u fait son
            sopement.» Et respondi Hervieus: «Lechieres, tu i mens!
            «Car Breton sont preudome et plain de hardement: «En l' angarde
            del Mont tornoient bien al Franc: «La mostrent il as armes lor
            vaselage grant; «Anqui le comperas, se Dieu[s] le me consent!
            Anbedoi s' entregardent, si poignent fierement. Li Lonbars ne
            sot mie des armes fermement: Il failli a Hervieu asés
            vileinement,  Mais Hervieu[s] le feri molt acesmeement, 
          
             Mervelleus cop li done sor l' escu a argent; Desor la
            boucle d' or li desmaille et desment,  Et l' aubers de son dos
            ne li valut niant,  Par mi le flanc senestre et fer et fust li
            rent: Tant com anste li dure l' a abattu sanglent: 
            «Outre, quivers lechieres, Dieus te doist mariment! «Tant aras
            hui parlé envers moi laidement.» CCXXXIII Molt par le feri
            bien li mès le fil Charlon: Mervelleus cop li done sor son escu
            amont; Desor la boucle d' or li peçoie et confont,  Et l'
            auberc de son dos li desmaille et desront,  Dejouste le costé
            li met le confanon. Il n' en a mie mort de l' encrieme felon,
             Mais il l' a abatu de l' auferant gascon. Et Hervieus li
            escrie, qui ceur ot de baron:  «Glous! reprent ton destrier, li
            cor[s] Dei mal te dont! «Remonter te lairai cui qu' en poist ne
            cui non,  «Que ja hons abatus n' ara de moi tençon!» Li
            Lonbars l' entent bien, ne dist ne o ne non,  Ains se fait mort
            a terre, si atent le secour[s],  Et ot .i. oel overt, l' autre
            tient en bellonc.  «Hé! glous!» che dist Hervieus, «li cors Dé
            mal te dont «Com nos a hui mené par grant sudexion!» Son
            doit li a fichié en son destre grenon,  Contreval l' en traine
            a guise de bricon: Il l' a bien deservi, s' en a son gueredon;
            Sel rendi Loeys, le fil al roi Charlon; Et il l' en fist mener
            en la cartre a Soison[s];  Et puis i jut il tant, issi com nous
            cantons,  Que il en ot son pois d' argent a raençon. Et
            Lonbart s' en issirent et felon Borgengon,  Et François les
            receullent, qui bien garni s' en sont. La peussiés veir
            commenchier grant estor Et morir et abatre tant chevalier
            baron. 
          
             CCXXXIV Molt fu grant li bataille et li estor[s] manois.
            Makaires point et broche, si feri Godefroi,  Senescal Loeys,
            qui gardoitVermendois: Mervelleus cop li done sor son escu a
            droit Qu' il li fent et peçoie et de l' auberc les plois;
            Par mi le gros del ceur li lanche le fer frois,  Toute plaine
            sa lanche l' abat mort demanois; Il escrie s' ensenge: «Franc
            chevalier, ferois!» CCXXXV Atant evous Hervil qui conquist
            Guinehot,  Et vait ferir Morin de Plaisence le fort,  Que
            l' escu li peçoie et l' auberc li desclot Et son espiel li
            passe par mi outre le cors; Toute plaine sa lanche l' abat del
            destrier mort. Atant evos Makaire qui molt grant deul en ot,
             Et escrie s' ensenge a haute vois molt tost; Mervelleus
            cos se donent sor les escus a or Qu' il les ont peçoiés et
            fendus et desclos. Del cair est [il] nie[n]t, tant se tint
            cascuns fort. Et quant le voit Elies, mervelleus deul en ot:
            Il a traite l' espee isnelement et tost,  Et vait ferir Makaire
            sor son escu a or,  Que les flors et les pieres contreval en
            estort: La coife de l' auberc ne li valut .i. roc,  De la
            fache li tranche la car jusques a l' os: Makaires torne en
            fuie, navrés quide estre mors. CCXXXVI Makaires torne en
            fuie, navrés fu en la face. Et Borgengon s' en entrent es
            portes qui sont larges�� Entor et environ fichent lor trés de
            paile: Puis i dura li sieges .v. ans plenier[s] et large[s];
             Ainc li rois Loeys ne pot le mur abatre Ne prendre la
            chité, ne retenir Makaire. Aiols li fieus Elie fu el font de la
            cartre: Molt demaine grant doel a Noel et a Paskes:  «Hé!
            las!» che dist Aiol[s], «com chi a grant hontage!
          
             «Bele seur, douche amie, mar fu mes grans barnages,  «Mes
            cors et ma proeche et mes grans vaselages! «Mais par icel
            apostle que on requiert en l' arce(s),  «Plus m' en poise or
            por vous que por le mien contraire.» CCXXXVII Aiols fu en
            la cartre corechous et irés,  Et Mirabeus sa feme prist Deu a
            reclamer; Car ele estoit enchainte, plains avoit les costés:
            «Dame,» che dist Aiols, «ne vos caut desmenter: «Ains por grant
            doel a faire ne vi p[r]eu conquester. «La defors est mes peres,
            Elies li barbés,  «Et Loeys mes oncles et ses rices barnés:
            «Ja ne s' en tornera, saciés de verité,  «Tant qu' il ara
            conquis Makaire et ses chités. - E Dieus!» che dist la dame,
            «tant m' ara demoré(s)!» CCXXXVIII Or fu li bers Aiol[s]
            ens el font de la cartre Et Mirabeus sa feme la cortoise et le
            sage: Ileuc le prent ses ventres, destroite est et malade;
            .III. jors i travella ens el font de la cartre: Onques nen ot
            aie de nule feme aidable,  Ne mais que de Jesu le pere
            esperitable,  Et son signor Aiol le fil Elie al sage; Ainc
            n' i ot alumé cierge ne candelabre. Dex li dona .ii. fiex ens
            el font de la cartre,  Ne veistes tant biaus nés de feme
            carnable. CCXXXIX Trois jors vait Mirabeus travellant de
            son ventre. Ains n' i ot alumé candelabre ne lampe, 
            Onques n' i ot aie ne d' ome ne de feme Fors que de Dameldé qui
            tout a en poisanche Et son signor Aiol qui grant doel a el
            ventre. Deus li dona .ii. fieus ens el font de la canbre:
          
             Ne veistes plus biaus né[s] d' ome ne de feme.  Quant li
            enfant sont nei, Makaires le sot tenpre: Il a traite l' espee,
            el font de la cartre entre,  A haute vois s' escrie li
            quiver[s] de mal engre: «U es, Aiols, quivers, qui me tols
            Franche gente? «Ja Dameldé ne place que preu i ait tes enfes!»
            Quant l' entendi Aiol[s], a poi qu' il ne forsene: «Merchi,
            sire Makaires, por Dieu et por ses angles! «Laisiés mes enfans
            vivre, ja n' i arés grevance: «Sor sains vos ju[re]rai entre
            moi et ma feme «Tous jors vous servirai a escu et a lanche.»
            Quant l' entent li traitres, si tient tout a losenge,  Et jure
            Dameldé et sa fiere poissanche Jamais ne mangera si lor taura
            les membres. CCXL «Sire franc chevalier,» dist Aiol[s] a
            Makaire,  «Por amor Dieu [del ciel], le pere esperitable, 
            «Laisiés moi mes enfans, ja n' i arés damage. «Quite vous claim
            ma terre et tout mon iretage: «Sor sains vos ju[re]rai et ma
            feme la sage «Tous jors vos servirai a ceval et a armes.»
            Quant l' entent li traitre, n' en fait el, qu' il s' enrage: Il
            prent .i. des enfans, del brac destre li sace. Aiols li fiex
            Elie repont coiement l' autre: Sor son genoil le met en son
            bliaut de paile,  Et Makaires s' en torne, cui li cors Dieu mal
            fache, Si emporte l' enfant que mie n' en i laisse. Si com
            il dut monter sur les degrés de marbre,  S' oi l' autre plourer
            ens el font de la cartre: Grant mervelles en ot, a poi que il
            n' esrage; Dist qu' il n' i remanra, ains avra avoec l' autre.
            Son senescal apele Ginart le fil Ylaire: «Cuiver, nen os
            cestui? encore i a un autre. «Damelde[x] me confonge se ja en
            ferai garde,  «Ne se jamais mengue tant com je vif le sache!».
            Quant l' entendi Aiol[s], a poi d' ire n' esrage.
          
             CCXLI «Merchi, sire Makaire, chou dist Aiol[s] li ber ;
            «Por amor Dameldé qui tout a a sauver,  «Quant vos a m' amisté
            ne volés atorner,  «Prendés moi et ma feme et mes fiex qui sont
            né,  «Si nous metés tous .iiii. ens el font d' un fossé, 
            «Tout contreval le Rosne nos en laisiés aler; «Et jou vous
            jurerai volentiers et de gré «Jamais ne remanrai en la
            crestienté: «Dusques en paienie ne vaurai arester; «La
            remanrai tous jors por mes enfants garder.» Quant l' oi li
            traitres, sel commenche a gaber; Dist a son senescal: «Va moi
            l' autre aporter: «Par icel saint apostle c' on quiert en
            Noiron pré,  «Jamais ne mengerai ses arai desmenbrés.»
            Quant l' entendi Aiols, si commenche a plorer. Cil s' avale en
            la cartre; ne fu mie senés Quant il n' i porta armes por sa vie
            saver. Aiol[s] li fieus Elie s' est contremont levés:
            «Fiex a putain,» dist il, «com l' osastes penser? «Bien sai que
            jou morai, n' en porai escaper:  «Mais par cel saint apostle
            qu' on quiert en Noiron pré,  «Comment que li plait prenge, vos
            l' esteut comperer!» Puis s' abaisse a la terre, s' a .i.
            quarrel combré,  Grant et gros et pessant, quanqu' il pot sus
            lever. Par molt fier maltalent l' en a amont levé: Devant
            en mi le pis li dona .i. cop tel Que le ceur de son ventre li a
            par mi crevé. Encor(e) ne fu il mie de tant al baron sés:
            Sel fiert amont el cief, les iex en fait voler. Makaires fu
            desore, qui commenche a crier: «Cuivers, car t' en vien tost,
            trop aras demoré.» Cil ne li pot respondre, lés le mur jut
            tué[s]. CCXLII Makaires fu deseure qui apela son home:
          
             «Cuivers, car t' en vien tost, li cors Dé te confonge!»
            Cil jut mors lés le mur(s), se ne li pot respondre. Et quant le
            sot Makaires, si grant doel nen ot onques: En la cartre s'
            avale, fierement s' abandonne; D' ire fu embrasés, quant il vit
            mort son home;  Et vaut ferir Aiol, qu' il tient l' espee
            longe,  Quant le rescoust ses niés dan[s] Gerars de Gasconge,
             Et Guis et Alerans l' espee li reponent;  Tost et
            isnelement ariere le retornent: «Tolés, sire Makaire, nel vos
            pensés vos onques! «Car li rois a la fors nos neveus et nos
            oncles; «S[e] ochiés Aiol, jamais nes reverommes! -
            Signor,» che dist Makaires, «moult me fait grant vergonge: «Mon
            home m' a ocis en ma cartre parfonde. «Si fil le comperont
            ançois eure de nonne: «Se j' en faic norechon, li cors Dieu me
            confonge!» Il prist les .ii. enfans, les degrés en retorne.
            Mirabiaus se pasma sor le marbre angoissouse; Tel doel en ot
            Aiol[s], ainc si grant nen ot onques. Qui la veist les dames
            venir a si grans torbes, Et vont al pié Makaire; mais pitié n'
            en ot onques: «Merchi, sire Makaires, ne faites si grant honte.
            «Rendés nous ceste dame, nos le vous garderommes; «Quant ert
            alee a mese nos le vous renderommes.» Quant l' entendi
            Makaires, vers tere s' en enbronce(s): Dont pensa grant
            losainge por decevoir ses homes; Ne vieut l' amisté perdre de
            [tous] ses [millors] hommes. «Dames, or le prendés, mais nos le
            raverommes: «Les enfans norirai tant com erent preudome(s).»
            Les dames l' en merchient, a ses piés s' abandonent. CCXLIII
            Les dames l' en merchient, estre quident seures:
          
             Enfressi a le cartre en sont molt tost venues,  U
            Mirabiaus gisoit dolante et irascue. Eles l' en ont levee sor
            une kieute nue; Dusc' a la maistre sale sont arier revenues.
            Qui veist ces puceles qui la crient et huent: «Ahi! nobile
            dame,» font eles, «com mar fustes! «Tant par estiés gente,
            quant chi fustes venue!» Enfressi a l' ostel ne sont aresteues;
            En .i. lit le couchierent dont la kieute remuent. Makaires li
            traitres de riens ne s' aseure:  De Losane trespasse toute[s]
            les maistres rues,  Vient sor le pont del Rosne, dedens l'
            aighe les rue. Cele nuit i fist Dieus vertu apercheue: Li
            Rones qui ert rades les enfans ne remue. Terris ert soz le pont
            qui pescoit a la lune: C' estoit .i. gentiex hon, de mal faire
            n' ot cure; Bien a oi Makaire venir par mi la rue; Il voit
            les .ii. enfans qui flotent sans aiue: A ses .ii. mains les
            prent, belement les rem(e)ue,  Dedens la nef les met, si lor
            fait tel aiue Sa cape et ses dras oste, de ses dras se desnue;
            Dedens met les enfans, si naga a droiture. Ne vieut pas que la
            noise soit par eus entendue: Ançois s' en est tornés, de riens
            ne s' aseure,  A sa maison s' en va, si i vient a droiture.
            CCXLIV Des or naga Terris, molt aime Dieu de gloire,  Tost
            vait a son ostel, les .ii. enfans emporte. Sa mollier vient
            encontre, dame Aie de Monto(i)rie,  Droitement al rivage trés
            par mi une porte,  Si aporte en sa main une candoile torte.
            CCXLV Tieris li gentiex hon s' en vint a son ostel: Il
            issi de la rive, si atacha sa nef. 
          
             Sa mollier vient encontre, dame Aie o le vis cler. En sa
            main tient candoile ardant pour alumer; Bien et cortoisement l'
            en prist a apeler. «Sire, avés vous poison? car le nous
            delivrés.  «Onques tant ne pescates en trestout votre aé.
            - Bele seur, dist Teris, «poison avons assés: «Il sont de tel
            manire ja mangier nes porés; «Vés les la en mes dras, se vous
            ne m' en creés.» Cele cort cele part, ses a desvolepés, 
            Voit les puins et les piés et les iex et les nés Et les beles
            figures des enfans qui sont né(s): Tel freor ot la dame nes
            ossa adesser; De la paour qu' ele ot a .I. grant cri jeté:
            «Por amor Dieu, biaus sire, c' avés vos aporté? - Bele seur,
            douche amie, plus belement parlés. «J' estoie soz cel pont, que
            Dieu le m' ot mandé «Que j' alaise peskier, si ne l' osai veer.
            «Makaires li traitres, li quivers desfaés,  «Aportoit les
            enfans que vous ichi veés,  «Qu' il les voloit noier, li
            quivers parjurés: «En l' aigue les jeta li quivers desfaés.
            «Quant jou les vi en l' aigue, si fui tous esfraés: «Por chou
            nel vauc laisier que je nes euc ostés,  «Ses pris a mes .ii.
            mains, si les mis en ma nef. «Jou sai bien qui che sont, molt
            les devons amer: «Che sont enfant Aiol que vous ichi veés;
            «Li gentil[s] chevalier[s], il est eskaitivés. «Aiols est vo[s]
            drois sire, de vo terre cassés: «Encor(e) l' ait cis traitres
            si malement mené,  «De lui deusiens tenir toutes nos iretés.
            «Bele seur; douche amie, quel consel me donés,  «Comment nous
            les puissons de la mort destorner? - Sire,» chou dist la dame,
            «boin consel en arés: «Alons en douche Franche, a Paris la
            chité; «[Bien sai] la troverons des barons a plenté, 
          
             «Qu' amontent a Aiol le vasal aduré,  Qui por la soie
            amor nous feront carité. - Bele seur, douche amie, onques mais
            n' en parlés: «N' ai soing de douche Franche, ne ja n' i quierc
            entrer. «Se Aiols estoit mors en la cartre, li ber, 
            «Makaires seroit tost vers le roi acordé[s]: «Si nous feroit
            ochire et les menbres coper,  «Par son avoir donant, dont il a
            grant plenté. «Mais del roi de Venisse ai jou oi parler, 
            «Del cortois Grasien qui cortois est et ber: «Il maint a
            Tornebrie, cele boine chité,  «S' aime molt Dameldé, le roi de
            majesté; «Se Jesu nous voloit conduire a saveté,  «Par lui
            les porons bien de la mort delivrer. - Sire,» chou dist la
            dame, «si com vos commandés: «Faites isnelement, trop poons
            demorer.  CCXLVI - Bele seur, douche amie,» ce dist li
            quens Terris,  «Nos n' avons nul enfant, Dieu ne vient a
            plasir; «Un en eumes l' autrier: il est ja a sa fin. «Del
            lait de vos mamele[s] poés bien ces norir. «Entrons en cel
            batiel, n' i a point de peril: «Ja l' acatai l' autrier .iiii.
            mars et demi. «Se nos a Tornebrie po(r)omes parvenir «Al
            fort roi Grasien(s) qui preus est et gentis,  «Par lui les
            porons bien de la mort garantir. - Sire,» che dist la dame, «c'
            atendons nous dont chi? «Il sera ja plains jors, se Damelde[x]
            m' ait:  «Se nos perçoit Makaire, nos somes mal bailli;
            «Et vous et les enfans en covera morir.» CCXLVII Molt par
            fu liés Terri[s] del consel sa mollier. Venus est en la cambre
            u dans Guis est cociés: C' estoit .i. sages hon, canoines d' un
            mostier; Celui a il gehi son consel tout premier:
          
             Il le devoit bien faire, car il estoit ses niés. Quant li
            clers l' entendi, si est levés en piés,  Et fist une candeille
            devant lui atachier,  Prent encre et parchemin, si lor escrit
            .i. brief Que ce sont fil Aiol le gentil chevalier. Ja en
            si longes teres ne seront eslongié(s) C' on ne puist retrover
            la verité del brief. Teris vint a sa nef, si commenche a
            cargier:  Son argent i a mis, son or et ses deniers,  Ses
            cendaus et ses pailes et ses hermines viés: Puis est entrés
            dedens et il et sa mollier,  Enporte entre ses bras les petis
            iretiers; Et ont .iiii. serjans molt bien apareilliés, 
            Qui del nagier se painent, sage sont del mestier. CCXLVIII
            Des or(e) naga Teri[s], molt eslonge Makaire; Tout contreval le
            rive se conduist et se naje. Onques ne tresfinerent tant qu' il
            vinrent a av[en]e. La troverent marcant de tant diverses
            marches: Tant lor dona Teris or et argent et paile,  Que
            le laissent entrer avoec aus en la barge. Ne sai de lor estoire
            que jou vous acontaise,  Ne combien il estoient en mer ne en
            passage: Vienent a Tornebrie, si arivent a l' avene; Teris
            ist de la nef et sa feme dame Aie,  S' en jete son avoir, c' un
            seul point n' en i laisse,  Et prent les .ii. enfans soef que
            il nes quaisse,  Ses a envolepés en .i. bliaut de paile;
            Puis trespasse les rues qui sont et grans et larges,  Dusc' al
            maistre palais de nient ne s' atarge; La trova Grasien, le roi
            de cele marche. Et Teri[s] le salue qui fu cortois et sage[s]:
            «Dieus te saut, riches hon!- Et toi, sire message! «Dont es tu?
            de quel tere? di moi de ton linage. - Sire, nous de Borgonge,
            de cele tere large.
          
             «Grant guerre m' a destruit, si m' en amaine et cace. «A
            vous m' en vieng, boins rois, en ceste vostre marche,  «Que vos
            me recevés, por Dieu l' esperitable! - Amis,» che dist li rois,
            «molt es cortois et sage[s] . «Et je te retenrai volentiers,
            par ma barbe! «Trop te donrai avoir, or et argent et paile,
             «Selonc chou que verai en ton cors le barnage. CCXLIX
            «Amis,» che dist li rois, «savés vos nul mestier? - Oil, par ma
            foi, sire, mais ne sont gaires chier. «Je sai prendre poisson,
            bien les sai engingier,  «Et si sai bien mestier d' ostoir et
            d' esprevier; «Si resai bien conduire une meute de ciens, 
            «Et une venison molt bien aparellier,  «Et un riche sengler
            retenir a l' espiel; «Et por mon droit signor sa parolle
            nonchier,  «Sa besoigne [furnir] et son droit desrainier, 
            «Ne convient millor querre, bien en sui afaitiés. - Amis,» che
            dist li rois, «molt a chi bel mestier; «Por trestout le pior
            vous doit on avoir cier,  «Et jou te retenrai de gré et
            volentiers. - Sire,» che dist Teri[s], «.c. merchis en aiés.
            «Sire roi de boin aire, por Dieu et car m' oiés! «Quant g' isi
            de ma terre de Borgonge, l' autrier,  «Dieus me dona .ii. oirs
            de ma france mollier; «Jes ai en mon geron, ne sont pas
            baptisié: «Por amor Dieu vos pri que des fons les saciés.»
            Et respondi li rois: «Par ma foi, volentiers!» Il fait venir
            les maistres, les prestres del mostier: Si a fait les enfans
            molt bien aparellier,  Si les fist ambedeus lever et baptisier.
            La les leva li rois et sa france mollier,  Orclare la roine al
            gent cors afaitié:
          
             L' un apelent Tumas et l' autre Manesier. .II. chités l'
            on dona li vaillant chevalier[s],  Se il peuent tant vivre c'
            armes puissent baillier,  Dont il peuent .xxm. homes mander et
            mieus; Encore en ert Makaires coureçous et iriés: La
            prison de lor mere lor vaudront bien vengier. Li rois a regardé
            les petis iretiers; Il en a apelé Orclare sa mollier:
            «Douche seur, douche amie, se Dieus me puist aidier,  «Jou n'
            en keroi[e] mie nul homme desosiel,  «C' onques de tel cors d'
            ome n' issi teus iretiers. «U il les a emblés u il lor vieut
            aidier,  «Et il sont fil de roi, de conte u de princier. -
            Sire,» che dist la dame, «voir dites, par mon cief.»  Li rois
            aime forment les enfans, ses a ciers: En sa cambre les fait
            norir et alaitier,  Et ont .iiii. noriches, femes a chevalier.
            Quant il orent .ii. ans, si entrerent el tierc C' autressi gens
            de cors sosiel ne veissiés. Ja Mirabiaus lor mere al gent cors
            afaitié Nen istra de prison a nul jor desousiel Dusqu' il
            l' (es) en geteront, quant erent chevalier. CCL Or sont li
            doi enfant de la mort bien gari,  La merchi Dameldé et lor
            maistre Terri Et le roi Grasien et Orclare al cler vis. Or
            lairons des enfans, Dieus les puist beneir! Si en dirons d'
            Aiol, le chevalier gentil,  Qui fu en la grant cartre coreçous
            et maris. Sovent reclaime Dieu, le roi de paradis. Et
            Makaires li fel, cui (ja) Damelde[x] n' ait,  Tenoit .m.
            chevalier[s] saudoier[s] cascun di. Laiens orent esté .v. ans
            tous acomplis: Lor drap et lor avoir lor estoit tout faillis,
            
          
             Et tout ont engagié, palefroi et roncin; Et dist li uns a
            l' autre: «Nous somes mal bailli: «Nous n' i gaingons nient,
            ains perdons cascun di; «Nos aubers et nos elmes avons en gage
            mis. «.V. ans a sis devant li fors rois Loeys,  «A toute
            l' ost de France nous a le siege mis: «Il ne s' en tornera
            dusqu' il nos avra pris. «Molt durement ont ja de nos homes
            ocis: «De .xxx.m. que fumes ne somes que dis mil.
            «Makaires ne nous aime vaillant .i. angevin,  «Car il a son
            tresor grant et large et furni; «Sel fait garder sous terre com
            uns autres kaitis. «Il ne nos vieut saudee doner ne departir,
             «Ançois nous taut nos capes, si les envoie al vin,  «Et
            bat nos escuiers et forment les laidist; «Et quant nous en
            parlons, plus faus s' en fait que bris. «Soit a tort, soit a
            droit, nos l' avons bien servi:  «Signor, car guerpisons ce
            quivert de put lin,  «Si alons la defors al roi de Saint Denis:
            «Ja est chou nos drois sires, a tort l' avons guerpi.» Et
            respondent li autre: «Or avés vos bien dit.» CCLI Che fu
            par une feste del baron saint Mikiel,  Que Borgengon parollent
            a Makaire le fier: «Entendés cha a nous,» font il, «franc
            chevalier; «Laiens avons esté .v. ans trestous entier[s];
            «Nos aubers et nos elmes avons [tous] engagiés,  «Et si nous
            sont failli palefroi et destrier. «Tu as ton grant tressor
            mervellous et plenier,  «Sel fais garder sous tere, com autres
            useriers,  «Si ne nous vieus doner saudees ne denier, 
            «Ançois nous taus nos capes et bas nos escuiers; «Et quant nos
            en parlons, plus t' en fais fors et fiers. «U tu mieus en t'
            amendes, u nous done congié. «Le matin guerpirons tes honors et
            tes fiés:
          
             «S' en irons la defors al roi qui France tient,  Car chou
            est no drois sires, a tort l' avons laissié.» Quant l' entent
            li traitres, le sens quide cangier: «Signor,» che dist
            Makaires, «.i. respit vos en quier,  «Dusc' a demain a l' aube,
            quant serai conselliés.» Et cil respondent: «Sire, com vous
            plaira, si iert.» Atant font les lis faire, si sont alé
            couchier. Et Makaires s' en entre sous tere en .i. celier:
            lleuc trova Boidin et Durant et Anscier,  Hercenfroi de Losane
            le kenu et le viel. Li uns estoit se gaite, li autre ses
            portiers,  Li tiers ses senescaus, l' autre ses botelliers.
            A ciaus a il jehi ses consaus tout premier(s): «Signor, fait li
            traitres, «faites pais, si m' oiés. «Tout mi home me voillent
            honir et vergongier: «Demain voillent guerpir mes honors et mes
            fiés «Et aler la defors al roi qui France tient; «Mais se
            vos volés croire mes consaus tout premier,  «Tous vos feroie
            rices d' or fin et de deniers.  - Sire,» dist Hercenfrois, «vés
            nous apareilliés; «Car nous ferons adès quanque mestier vos
            [i]ert.» Et respont li traitres: «De chou su je molt liés.
            «Or vos dira je donques de mes consaus premiers. «A loi de
            marcheant tous vous apareilliés «De cotes bougerenc, de capieus
            sor vos ciés: «S' ait Aiol[s] solers grans, soit de buies
            cauciés: «Puis prendrons mon tressor trestout la u il [i]ert,
             «Mon or et mon argent, mes monaés deniers,  «Et torserons
            les males sor les plus fors somiers,  «Et si ferons Aiol de la
            cartre sachier «Et Mirabel sa feme al gent cors afaitié:
            «Si lor ferons jurer la fors a cel moustier «Que ja nen diront
            cose dont soions enterchié. «Puis en istrons la fors al roi qui
            France tient, 
          
             «Je sai tant de language, ja n' erme[s] enterchié; «S'
            irons a Panpelune al fort roi Mibrien: «Si li rendrons sa fille
            al gent cors afaitié(s). «Et cil heit plus Aiol que home
            desousiel: «Trop nous donra avoir et viles et plaisié[s];
            «Et se vos volés Dieu le pere renoier,  «Ausi com je ferai,
            tous en sui conselliés,  «Plus vous donra li rois et avoir et
            deniers «C' onques n' en eut en France Loeys ne Loier[s].
            - Sire,» dist Hercenfrois, «tout sons aparellié «Que nou ferons
            tout chou que vostre plaisir [i]ert. «Mieus voil jou Dameldé le
            pere renoier «Que fuisse cha dedens ocis et detrenchiés.»
            CCLII Oiés del traitor, ses cors soit confondus,  Qu' il
            vieut que tout si home soient ars et pendu: E Dieus! si seront
            il, ja n' en estordra uns! Il fait son tresor prendre trestout
            la u il fu: A loi de marcheant se sont tout .v. vestu De
            cotes bugerenc et de capes desus,  Et jeterent Aiol de la
            cartre u il fu,  Et Mirabel sa feme qui trop i ot jeu,  Si
            les en ont mené en .i. mostier la sus: Sor sains lor font jurer
            .v. foies u plus Que ja ne diront cosse dont soient reconnu:
            Aiols aime tant Dieu ja n' en sera parjurs. Puis torserent les
            malles sor les destrier[s] grenus,  Aiol et Mirabel leverent
            sor .i. mul,  Par la porte s' en issent, si abatent le mur;
            Makaires trait l' espee del feure, le branc nu: Les portiers et
            les gardes en a les ciés tolus. Par mi l' ost s' en tornerent,
            cha fors se sont venu: Dusc' al trés Loeys ne sont aresteu.
            Or entendés d' Aiol com a le sens perdu,  Qu' il ne veut nul
            mot dire por coi soient connu;
          
             Et vit trés bien Elie, son pere le quenu,  Et Loeys son
            oncle: mervelles s' est tenu,  Qu' il onques ne dist cose dont
            il fust conneu[s]. Et Makaires dessent qui s' estoit desconnu,
             Si parla bassement quant desconnu[s] se fu: «Cil Dieus de
            sainte gloire qui maint el ciel la sus «Saut le roi Loeys a qui
            somes venu! «Nos somes marceant de Pinel et de Bu,  «Et
            somes par la porte de Lossane venu. «Doné avons Makaire .ii.
            mars d' or [fin] u plus «Por chou que par sa tere nous a
            conduis li dus. «Nous menons tel avoir onques si grant ne fu;
            «Or somes en ta tere, rice rois, parvenu: «Qua[r] nous livres
            conduit tant que soions issu.» Et respondi li rois: «Bien soiés
            vos venu! «Quel part vous en alés, miens en est li treu[s].»
            Conduire le[s] commande Gautier de Montaigu,  Le duc Bevon sans
            barbe et Jofroi le kenu; Et cil les ont menés bien .iii. liewes
            u plus. Quant il sont fors de l' ost a saveté venu,  Adont
            parla Makaires, li traitres parjur[s]: «Signor boin chevalier,
            c' a nous estes venu,  «Por chou que vous m' avés a saveté
            conduit,  «Vous dirai dont tel cose dont bien ere creus:
            «Nous somes de Losane a saveté issu,  «Le portier et le gaite
            trovame cha de jus; «Vés les la u chevauce(nt) ces boins mulès
            grenus: «Faites armer vos homes, les grans et les menus, 
            «Et s' asailliés Lossane, les roes et les murs. «Les portes
            sont overtes, ja n' i ara feru; «Nel sevent de la vile ne ne s'
            en garde nus: «Prendre poés la vile sans lanche et sans escu.
            «Ja Damelde[x] de gloire vostre roi[s] nen aiut,  «S' il prent
            les Borgengons, se tost ne sont pendu.» Oiés del traitor com
            par est malotrus, 
          
             Que il vieut que si home soient tout confondu: Si seront
            il trestout, car lor jor[s] est venus. CCLIII Makaires lor
            a dit granment de sa convine,  Mais la grant traison ne lor a
            jehi mie. Cil retornent ariere, s' ont lor voie aquellie:
            A l' ost en sont venu ançois l' aube esclairie. La parolle ont
            conté al roi de Saint Denise; Et quant François le seurent, li
            os est estormie,  Enfressi c' a Lossane ne s' aseurent mie:
            A pié et a ceval entrerent en la vile,  Et portent trenchant
            aches et grans lances forbies: Les Borgengons qu' il trevent
            detranchent et ochient,  Et [s' en] vont querre Aiol en la
            cartre perine Et Mirabel sa feme, mais il nes trovent mie:
            Makaires les en maine, li quivers, li traitres. Grant doel en
            fait li rois et li villars Elie,  Mais puis ti(e)nt il Borgonge
            sa terre toute quite Si c' onques n' i perdi vallissant une
            aillie. Et vont querant Makaire el borc et en la vile: Cui
            caut que il le quierent? il nel troveront mie. Il lor est
            escapés, li quivers, li traitres,  S' en a mené Aiol et Mirabel
            s' amie: «E las!» che dist li rois, «mon neveu nen ai mie!
            - Sire drois enpereres,» che dist li dus Elie,  «Makaires le m'
            a mort, li quivers, li traitres. «Ahi! Mirabel dame, de vostre
            signorie! «Mar vous conquist mes fieus par sa chevalerie!
            «Poi a duré ensamble li vostre compaignie. «Quant le sara ma
            feme la gentil dame Avisse,  «Che sera grant mervelle s' elle
            remant en vie!» Or dirons de Makaire, cui li cors Dieu maudie:
            Anbedeus les en maine coreçous et plains d' ire; Il sont venu
            al Rone, si trovent la navie.
          
             Makaires une nef de son avoir eslige,  Puis i entre li
            fel et si .iiii. dessiple; Aiol ont mis dedens et Mirabel
            meismes. Par le Rosne governent et a grant force vindrent:
            Tout contreval s' en vont enfressi c' a saint Gille,  Del cors
            saint n' ont que faire, il n' i tornerent mie; Aval par selonc
            tere ont lor voie aquellie,  Guerpisent les pors d' Apes, si
            tienent ceus de Sire; Ne tout lor herbegage ne conterai mie:
            Ne sai que je vous cont cascune oste[le]rie; Dusques a
            Panpelune ne cessent ne ne finent: La trovent Mibrien, le fort
            roi de Persie,  U asamble grant ost et jouste grant enpire:
            De Navairs et de Bascles avoit .l. mile; Aler en vieut a ost
            sor France le garnie Por Mirabel sa fille dont li siens cors s'
            aire,  Et si heit plus Aiol que nule riens qui vive; Mais
            il l' ara par tans en la soie baillie: Makaires l' i amaine, li
            quivers, li traitres; Par tans vaura servir de ses losengeries.
            CCLIV En la plus maistre rue qui torne [vers] saint Jake
            Se herberga Makaires et si home tout quatre. Il en a apelé son
            oste Floquipasse,  Si ot non li paiens qui son avoir li garde:
            «Gardés moi cest François que il ne vos escape: «Grant tressor
            m' a enblé, si m' a fait grant damaje.» Et respont li paiens :
            «Ja mar en arés garde;  «Quant il m' escapera, jamais n'
            emblera autre.» Il les mist ambedeus ens el font d' une cartre,
             En une tresorie, mais l' avoir en fist traire. En grans
            carcans les misent et en buies les laisent. Makaires s' en
            torna et si dru trestout quatre,  Et trespassent les rues qui
            sont et grans et larges,  Dusc' al maistre palais de nient ne
            s' atargent. La trevent Mibrien a l' aduré corage.
          
             Makaires le salue, li quivers mescreable[s]: «Mahons te
            saut, boin[s] rois, et toi et ton barnage! - Et Mahons te
            garisse, amis, frere message! «Dont viens? et de quel tere? di
            moi de ton afaire. - Sire, je sui de Franche, de cele tere
            large,  «Rices dus de Borgonge, si l' ai tout en ma garde.
            «Grant guere m' a destruit, qui m' en amaine et cache:  «Car li
            rois Loeys m' a tolues mes marces.  «Sous Lengres en Borgonge
            esmuc une bataille,  «La fis(t) por vous tel cose dont li
            siecles me blame. «La conquis jou Aiol, le fil Elie au sage,
             «Et Mirabel vo fille, le cortoise et le sage. «Jel vous
            ai enmené en ceste vostre marche: «Cha sont a mon ostel u mes
            ostes les garde. «Mais vous nes arés ja a nul jor que je sache,
             «Trosque m' arés mostré vo Dieu et vostre image. «Honques
            ne vic Mahon: drois est c' onor li fache.» Et respondi li rois:
            «Molt es cortois et sage[s].» Quant il l' ot entendu, si dreche
            en son estage,  Plus de .vii. fois le baise el col et en la
            fache: «Amis,» che dist li rois, «cortois estes et sages:
            «Assés vos donrai terre, honor et signorage. - Or entendés a
            moi,» que dist li fel Makaires: «Je sai bien toute Franche, les
            pors et les passages: «Toute crestienté ert en vostre treuage;
            «Mais que j' aie vo gent a ceval et a armes «Chrestien sont
            tout mort et livré a hontage! «Mar me vit onques [mès] Loeys,
            li fieus Charle:  «Encor li taurai jou le cief sor les
            espaules. «Vous tenrés la grant tere et je en serai garde,
             «De vous vaurai tenir Borgonge en iretage. - Amis,» che
            dist li rois, «cortois estes et sage[s]. «De croisement vous
            doing la terre de Navaire. «Je commanc Sarrasins par desor lor
            omage  «Que il trestout vous servent et vostre plaisir facent.»
            CCLV Mibrien[s] prent Makaire et tous ses .iiii. drus,
          
             Si les a amenés en son palais la sus,  En la mahomerie,
            la u Mahomet fu. Adont parla Makaires, li traitre parjurs:
            «Mahomet,» dist li fel, «je sui a vous venus; «A vous me claim
            jou, sire, del roi de Saint Denis..� «Et destrués François
            après tous uns et uns: «Ne sai qués vos nomaise, miex les
            connistras tu «Que je ne fac, biaus sire: tous les avés veus.»
            Sarrasin ne sont mie si fol ne esperdu Que n' aient .i. vilain
            mis Mahomet el bu,  Qui laiens est entrés, car tout creus
            dedens fu. «Amis,» dist li vilains, «je t' ai bien entendu:
            «Roi te ferai de Franche et amiral et duc,  «Et li rois et li
            autre soient tout confondu. «Se tu a moi te tiens, moult t' est
            bien avenu.» [Li] paien li amenent un auferant grenu: Si
            le baise en la bouche, que ne se targa plus,  Et rache
            contremont el despit de Jesu..� «Et puis me baiseras en mi le
            treu del cul: «Che ert senefianche qu' a moi t' eres rendus,
             «S' aras Dieu renoié et la soie vertu «Et que il ne peut
            estre et qu' encore ne fu. - Si ferai jou, biaus sire,» che
            dist li durfeu[s]; «A chou me renc coupable que tant ai atendu,
             «Que tous jours ne vous aie servi et maintenu.» Makaires
            le baisa, il et si .iiii. dru; Li vilains a vessi, Makaires
            trait en sus:  «Sire, dist li traitres, «com li vostre Dieus
            put! - Non fait,» dist Mibriens, «mais teus sont ses vertus.»
            Fors sont del sinagoge isnelement issu,  Dusc' al maistre
            palais sont ariere venu. CCLVI Mibrien[s] prist Makaire
            par le pant de l' hermine: «Amis,» che dist li rois, «ne vos
            mentirai mie. «J' aim des ore en avant la vostre compaignie.
          
             «Menés me a vostre ostel, je voil veir ma fille.» Et
            respondi Makaires: «Volentiers, biaus dous sire.» Il trespasse
            la rue et le bourc et le vile,  Dessi a son ostel ne cesse ne
            ne fine; Il en a apellé Floquipasse et Prospisse; Si fait
            jeter Aiol de la cartre perine Et Mirabel sa feme qu' (i) a
            grant tort i fu mise. Mibriens voit sa fille qui molt fu
            asouplie: De la longe prison a la color noirchie. Quant
            Mibrien[s] le voit, par la main l' a saisie,  Il l' en a apelé,
            se li commenche a dire: «Avés vous relenqui Mahomet, bele
            fille? - Oie, che dist la dame, «por amor Dieu, biaus sire.
            «Je ne pris vostre Dieu Mahomet une aillie. «Chou que Sarrasin
            croient tieng jou a grant follie,  «Quant ne croient en Dieu le
            fieu sainte Marie.» Quant l' entent Mibriens, a poi n' esrage
            d' ire. CCLVII Mibrien[s] prist sa fille par le blance
            main destre. «Avés vos relenqui Mahomet, fille bele?  -
            Oie,» che dist la dame, «n' en dites mais, kaiele!» Quant
            Sarrasin l' oirent, si s' esragent et dervent. «Çou que
            Sarrasin croient ne vaut une cenele,  «Quant il ne croient
            Dieu, le glorieus celestre,  «Celui qui s' esconssa en la
            vierge pucele.» Quant l' entent Mibriens, a poi d' ire ne
            derve,  U que il voit Aiol, sel prent par le pui[n] destre:
            «Fil a putain,» dist il, «fel licieres susperbe[s],  «La riens
            m' avés tolue que plus amoie en terre!» Dist a son senescal:
            «Va moi m' espee quere; «Ançois que jou mengue li trencerai la
            teste.» Dont parla Estorgans qui fu nés a Valterne: «Biaus
            oncles Mibriens, por Mahomet, que faites? «Que creés vos
            Makaire? Mahomet li doinst perte! «Quant sa loi a guerpie,
            desloial est sa geste. «A millor chevalier ne peut vostre fille
            estre «Car chou est fil[s] Elie a la kenue teste, 
          
             «Et si est niés le roi qui tient France et governe. «Se
            il vieut Mahon croire, trop li donré[s] vos tere.» Et respondi
            Aiols: «Che ne poroit ja estre; «Mieus i voil jou morir que je
            Dameldé perde.» CCLVIII Mibriens apela Mirabel le nobile:
            «Avés vos relenqui Mahomet, bele fille? «Alés, si l' aourés et
            vos saumes li dites.» .IIII. paien l' en mainent, a force le
            trainent,  Qui par les bras le mainent coreçous[e] et marie:
            «Signor,» che dist la dame, «laisiés moi a delivre: «Aorer le
            m' esteut, le ceur en ai plain d' ire.» Delivre le laisierent
            la pute gente haie. Leus que dut aorer Mahomet et ses
            i(n)deles,  El(e) le saisi as bras, par tere le traine, 
            Les costes et les bras et les flans li debrisse. Dist l' uns
            paiens a l' autre: «Ceste dame est marie. - Voire,» dist
            Mibriens, «tout ert morte et sosprise. - Non sui,» dist
            Mirabiaus, «mavaise gent aie. «Comment vos peut aidier ceste
            cose faillie? «Or perent ses vertus qui de paor n' a mie.»
            Quant l' entendent paien, a poi n' esragent d' ire: Il le font
            delivrer Floquipasse et Porprisse,  Che furent doi paien molt
            felon et plain d' ire. La tere le roi gardent et tien[en]t
            grant justice: Mais puis les torna Dieus a la soie partie,
             Puis creirent Jesu le fil Sainte Marie. Aiol ont avalé en
            la cartre perine Et Mirabel sa feme corecie et marie;  En
            caines les lancent et en buies les misent. Li rois en a juré
            Mahomet et ses i(n)deles Que demain les fera detranchier et
            ochire,  S' il ne croient Mahom qui tout a en baillie:
            Mais bien lor peut aidier li fieus sainte Marie.
          
             CCLIX L' endemain durent estre tout ars et desmembré.
            Oiés quel aventure Jesu lor a doné. .IIII. paien d' Espaigne,
            Sarrasin d' outre mer,  Sont venu a la tere, que lor fu
            acussé[s] Un[s] molt trés grans tressor[s] qu' il quidoient
            embler Al fort roi Mibrien qui l' avoit amassé,  Par
            dedens cele cartre tout adés asamblé,  La u Aiol[s] gisoit et
            sa feme al vis cler; Mais li tressor[s] estoit fors de la
            cartre ostés,  Que dedens ne laisierent .i. denier monaé.
            Li laron furent sage, del mestier doctriné: A lor chisieus
            trancans d' achier et afillés Un grant pertrui[s] ont fait, s'
            ont le mur esfondré La dedens en la cartre coiement a celé,
             Et quierent le tresor: n' en ont mie trové. Aiols jut d'
            autre part selonc .i. grant piler,  Entre lui et sa feme,
            corechous et irés,  S' a oi les larons par mi la tere aler;
            Gentieument les apele par molt grant simpleté: «Signor, qui
            estes vous, qui par la cartre alés? «Venés vos avoir querre?
            gardés nel me celés. «Certes je n' en i cuic .ii. denier[s]
            moneés,  «Mais c' un caitif de Franche qui est enprisoné[s]
            «Entre lui et sa feme, qui se meurt de lasté. «Quant vous
            venistes chi por avoir conquester,  «Voir, je vous en donrai
            .iiii. somiers torsés,  «Se vos me poés faire de la prison
            jeter. «Aprés vos ju[re]rai desor ma loiauté,  «Que se
            vous droit en Franche conduire me poés,  «Je vos donrai tresor
            tout a vo volenté.» Li laron l' entendirent, grant joie en ont
            mené: Il corent les boions des buies desfremer Et le
            carcan li ont molt coiement osté. Li .iiii. laron l' ont de la
            cartre jeté: Issi com il devoi[en]t por Mirabel aler, 
          
             Les gardes s' estormisent quil devoient garder; Et dist
            li uns a l' autre: «Mal nous est encontré,  «Quant li François
            nous est de la cartre escapé[s]: «Demain en serons tout pendu
            et encroé.» Il tornerent en fuie, n' i osserent ester Et
            li .iiii. laron en ont Aiol mené. Cui caut se il l' en mainent
            et Mirabiaus remest? Or les consaut andeus cil qui tout peut
            saver: Car puis ne s' entrevirent dusqu' a .[v]ii. ans pasés.
            CCLX Li .iiii. laron mainent Aiol par grant justice,  U il
            [le] voil[le] u non, sa foi lor a plevie Que ne dira parolle
            qui tort a felonie: Aiols aime tant Dieu qu' il n' en mentira
            mie. Tant ont trespassé bois et landes enhermi(n)es,  Qu'
            il sont venu tout droit al port d' Esclavonie. La troverent lor
            nef aprestee et garnie,  Lor compaignons troverent, ques
            atendent a single,  Et il lor vont encontre, hautement lor
            escrie[nt]: «Avés vous le tressor dont avons tele envie?»
            Et cil lor respondirent: «Vos parlés de folie! «La cartre
            Mibrien avons frainte et malmise,  «Mais d' avoir n' i trovames
            vaillissant une aillie,  «Mais .i. kaitif de Franche qui manans
            est et riche[s]. «Sa foi nous en a il molt loiaument plevie,
             «Que se nous l' en menons en Franche le garnie,  «Trop
            nos donra avoir, tresor et manandie. «Mais Franc sont orgellous
            et plain de felonie,  «Que se cis a en Franche ricece ne
            baillie,  «Assés tost nous fera detranchier et ochire;
            «Car la loi Mahomet n' aiment li François mie. «Car le menons
            or vendre el port de Tornebrie «Al fort roi Grasien qui manans
            est et riche[s]. «Plus nous donra avoir, ricese et manandie,
             «Que trestout no parent n' orent ainc en lor vie!»
          
             Quant l' entendi Aiols, forment plore et souspire: Ne se
            vieut parjurer, sa foi lor a plevie; Ne set pas la grant joie
            la u Jesu le guie: La trovera ses fieus sains et saus et
            delivres,  Et Terri le cortois et Aie la nobile,  Et le
            roi Grasien qui les enfans norie. Il n' avoit .ii. si biaus
            dusc' al port de Hungrie; .VII. ans orent passé ançois c' Aiol
            veissent. CCLXI Li .iiii. laron sont dedens lor nef entré;
            Aiol ont mis dedens, le vasal aduré,  Et leverent lor single,
            si se sont desancré: Damelde[x] lor dona boin vent et boin
            orré. Ne sai que je vous doie lor estoire aconter,  Ne
            combien il esturent en palegre de mer: Vienent a Tornebrie, la
            sont droit arivé. Quant il vinrent a l' avene, lor cingle ont
            avalé,  Et jeterent lor ancre, bien se sont apresté,  Et
            issent de la rive, s' ont guerpie lor nef. La troverent le jor
            une grant feste anel; La furent crestian et Turc aseuré;
            D' avoir d' estrange tere i ot molt grant plenté. Ausi com
            autre avoir metent Aiol venel: Li laron l' orent bien vestu et
            conraé; Il ot chemise et braies d' un cai[n]sil afloré, 
            Et puis cauces de paile, soler[s] a or ovré[s],  Et peliçon
            hermin tout d' orfroi[s] engoulé,  Et après .i. diaspre qu' il
            li ont endossé,  Et d' un vermel samit l' ont molt bien afublé:
            N' ot plus bel chevalier dessi en Duresté,  Se ne fust la
            prison u il ot tant esté; Mais bien avoit .V. ans en cartre
            conversé. A mervelle l' esgardent li per de la chité,  Et
            dist li uns a l' autre: «Molt a cis grant bonté. «Onques Dieus
            ne fist tere ne si grant roiauté, 
          
             «Cil nel(e) deust tenir, si(l) a en lui bonté.»  Tant en
            va li renons par les princes casés Que li rois Grasiens en a oi
            parler; A .xxx. chevaliers avala les degrés; Meisme(s) la
            roine i ala de son gré Et Teris li cortois et Aie o le vis
            cler. Tumas et Manesier[s] sont avoec aus alé: Dessi que a
            la rive ne se sont aresté,  S' ont trové les larons et Aiol par
            delés. Li boins rois de Venise a Aiol esgardé,  Molt le
            vit bel et gent, escavi et molé: Ses filleus esgarda sans plus
            de demorer: Tant resamblent le pere et de bouche et de nés,
             Onques Dieus ne fist home [les] deust esgarder.....
            Aiol[s] li fieus Elie i a son ceur torné,  Il ne set qui il
            sont, mais molt i a pensé. Li fors rois Grasiens a les .iiii.
            apelé: «Dites, signor, quel faites, quant a vendre l' avés?»
            Et il li respondirent: «Aparmain le sarés. «.LX. mars d' or fin
            vous en esteut doner,  «Et .cccc. d' argent a balanche pessé,
             «Et .xxx. piaus de martre et .ix. mantel[s] foré[s], 
            «Entre tires et pailes un grant somier torssé. - Baron,» che
            dist li rois, «par sainte carité,  «Vous l' avés molt forfait,
            car vos amesurés; «Prendés consel ensamble por combien le
            donrés.» Et cil li respondirent: «Sospris nos en avés. «Se
            nous bien seusiemes par fine verité «Que vous fussiés li rois
            de cest rice resné,  «Por .iiii. tans d' avoir ne vos fust il
            donés.  - Par mon cief,» dist li rois, «signor, grant tort
            avés. «Et tant et plus del mien vos en ferai doner,  «Ains
            que si bel kaitif laise mès escaper.» L' avoir lor a fait tout
            et bailler et livrer.
          
             Ensi com li laron en furent dessevré  Et il durent ariere
            en lor barges entrer,  A lor couteus d' achier se sont
            entremellé,  Por l' avoir departir, dont il orent assés:
            Mal soit de l' un des .iiii. qui en puist vis aler,  Qu' a lor
            coutiaus ne soit trestout esboielé[s]. Al fort roi Grasien le
            va .i. mès conter,  Et quant li rois le sot, s' a grant joie
            mené,  L' avoir en a fait tout en son tresor porter.
            «Sire,» che dist Aiol[s], «or vos ai mains cousté!» Ariere s'
            en revont par la boine chité,  El palais en montere[n]t
            contremont les degrés. Sor .i. banc sont assis maintenant lés a
            lés: «Amis,» che dist li rois, «a moi en entendés; «Dont
            estes? de quel terre? gardés nel me celés. - Sire,» che dit
            Aiol[s], «ja ' n orés verité. «Je sui certes de Franche de molt
            grant parenté,  «Si ai esté en cartre bien a .v. ans passés,
             «Et cil laron m' emblerent u m' avés acaté. «Se vous me
            faites bien, grant amoine ferés.» Et respondi li rois: «Por
            nient vos doutés,  «Car je ne vous faurai tant com puisse
            durer.» Quant l' entendi Aiols, grant joie en a mené: Tost
            et isnelement li vaut al piet aler,  Quant li rois Grasiens l'
            en a fait relever: «Amis,» che dist li rois, «envers moi
            entendés. «Jou ai une grant guerre, dont molt sui esfraés,
             «Del roi de Salenike qui me taut m' erité.  - Sire,» che
            dist Aiol[s], «garnimens me donés,  «Et je vous aiderai par
            droite loiauté. - E Dieus!» che dist li rois, «tu soies aourés,
             «Qui tel gonfanonnier m' avés chi amené! «Cis portera m'
            ensenge en bataille campel.» Li fors rois Grasiens fu molt
            gentieus et ber: Il fu a Tornebrie al cief de son resné, 
          
             S' a par toute sa tere tout son esfors mandé,  Qu' il
            vieut a Salenike a son pooir aler: Onques de plus grant ost n'
            oi nus hon parler. Armes fissent Aiol en la place aporter:
            Molt sont chieres et beles, nus hon nes doit blamer; Quant li
            rois le commande, Aiol[s] s' en est armés,  Il a vestu l'
            auberc, si a l' elme fremé,  Il a çainte l' espee al senestre
            costé. Un boin ceval li ont en la place amené,  Cil ert le
            roi meisme, Passeavant fu clamé[s]. Li chevals fu si boins et
            de si grant fierté Que d' une toise longe n' i peut on abiter,
             Ne mais que l' escuier[s] qui de lui fu privés. Aiols li
            fieus Elie est cele part alés: Tost et isnelement est par l'
            estrier montés,  Et pendi a son col un fort escu bendé, 
            Et tient en son puin destre .i. fort espiel quaré,  A .iii.
            claus de fin or .i. gonfanon fremé: De la chité issirent por le
            Franc esgarder. Li rois a un serjant a dit et commandé
            Facent une quintaine drecier en mi le pré: Si sara del François
            com se vaura porter Ses rices garnimens en bataille campel.
            CCLXII La quintaine font faire ens el pré verdoiant,  Ce
            fu de .iiii. estaces d' un fort escu tenant; Aiols point le
            destrier c' on claime Pasavant: Li destrier[s] se desroie qui
            les grans saus porprent,  Fors Marchegai el monde n' en ot .i.
            plus corrant; Et fiert en la quintaine par son fier maltalent,
             Que l' escu fait percier sor la boucle a argent,  Et les
            paisson[s] tout .iiii. froisa de maintenant,  L' escu[s] et la
            quintaine cai de maintenant: «Marchegai,» dist Aiols, «je vos
            amoie tant! «Piecha vous ai perdu, s' en ai le ceur dolant.
          
             Dient cil qui l' esgardent mainte communalment: «Chi a
            boin chevalier, ardi et combatant.  - E Dieus!» che dist li
            rois, «par vostre saint commant,  «Com m' avés bien aidiet de
            chou que vos demanc!» Li enpereres broche le boin mulet
            anblant,  Venus est a Aiol, se li dist en riant :  «Biaus
            sire Aiols de France, a vos me renc et vanc: «Que trestoute ma
            tere soit a vostre commant; «Cui vous vaurés air, n' ait plus
            retenement. «Del roi de Salenike me claim trestout avant, 
            «Qui me gaste ma terre, mon ceur en ai dolant. - Sire,» che
            dist Aiol[s], «entendés mon samblant. «Cargiés moi .iii(i).m.
            homes de chevaliers vaillant. - Non ferai,» dist li rois, «car
            n' en ai mie tant,  «Tant qu' il seront mandé par mes teres
            plus grans. - Sire,» che dist Aiol[s], «dites vostre talent:
            «Combien en avés vous a boins cevals corans? - Amis,» che dist
            li rois, «bien sont .m. et .vii. cens. - Par foi!»
            chedistAiol[s], «c' est biaus commenchemens. «Or le laisons
            issi dusc' a l' aube aparant.»  Et respondi li rois: «Tout a
            vostre commant.» En Tornebrie en entrent li petit et li grant:
            S' Aiol[s] fu bien servis, n' est drois c' on le demant. Cele
            nuit le laisierent dusc' a l' aube parant. Quant la nuit sont
            as dois et as tables seant,  [Par] devant Aiol vindrent anbedoi
            si enfant,  Et il les apela et dist: «Venés avant.» A la
            coupe d' or fin les abevra li frans,  Et dist entre ses dens
            soef en souspirant: «Ahi! Makaires fel, li cors Dieu te
            cravent!  «Tu m' as tolu el mont que plus amai forment:
            «Car s' encore vesquissent anbedoi mi enfant,  «Ausi grant
            fuisent il com cil, mien ensiant!» CCLXIII Il font faire
            les lis, si se vont reposser
          
             Dusc' al demain a l' aube que il dut ajorner. Aiol[s] li
            fiex Elie s' est par matin levés. Li rois de Tornebrie a fait
            se gent mander: Conduire les commande Joserant et Fouré;
            Al matin s' en tornerent, quant il sont apresté. Des pors de
            Tornebrie dont il furent torné Dessi a Salenike, la u devoient
            aler,  N' avoit mais que .vii. lieues a .i. mul sejorné.
            Aiols sot molt de guerre, s' a le roi apelé: «Sire, fors
            enpereres, a moi en entendés. «Car metons .i. agait dedens cel
            bos ramé: «De .xxx. chevaliers .i. aguait remetés «Desi a
            Salenike, la nobile chité. «Se Sarrasin en issent par lor
            ruiste fierté,  «Nous les irons requere a nos brancs acerés;
            «Et se Damelde[x] done par sa grande bonté «Que li rois
            Floriens isse cha fors armés,  «Nous nos acointerons as espiels
            noelés; «Molt volentiers vauroie ensamble o lui joster:
            «Mais ne sai de qués armes li rois est adobés. - Amis, dist
            Grasiens, «jel vos dirai assés.» CCLXIV Li fors rois
            Grasiens fu molt preus et ardis. U que il voit Aiol,
            cortoisement li dist: «Del fort roi Florien vous dirai mon
            plaisir. «N' a millor chevalier jusc' al port de Brandis;
            «En la targe le roi est escris Apolins,  «Tervagans et Mahon[s]
            en son gonfanon mis; «Amont desor son elme a .i. cercle d' or
            fin; «Li destriers desous lui ne samble pas frairin,  «Il
            est covers de soie d' un paile alixandrin. - Sire,» che dist
            Aiols, «assés en ai oi.» Li rois met son aguait dedens le bos
            foilli: A .xxx. chevaliers se metent el train,  Entrosc' a
            la chité ne prisent onques fin, 
          
             Si aquellent la proie, dont lieve li hustin[s]. Et
            Sarrasin se corrent isnelement garnir. Quant li rois Floriens
            la noise [en] entendi,  Il demande ses armes el palais signori:
            Par grant air s' adoube, et fel fu et ardi[s]; Monte sor
            Ploiegant, onques millor ne vi; Il saisi la grant targe u fu
            poins Apolins. Plus de .v.c. s' en issent par la porte Hain,
             Les nos en encauchierent tout .i. feré cemin. CCLXV
            Li fors rois Floriens pense de l' encauchier. Des nos a retenus
            .xiiii. chevaliers; Il trespasse l' agait .i. grant arpent
            plenier: Et li agais s' escrie et devant et derier. Aiols
            saut de l' aguait et li rois Grasien[s],  Si escrie Monjoie, li
            preus et li legier[s]. Il garda devant lui, voit le roi
            Florien; Bien le connut as armes, il en fu ensengiés,  Il
            broche Passavant des esperons des piés; Floriens le regarde, s'
            est vers lui adrechiés: Grans cos se vont doner sor les escus
            pleniers,  Desor la boucle d' or les ont frains et perchiés:
            Molt sont fort li auberc, nes peuent desmaillier. Li rois brise
            sa lanche qui fu boins chevalier[s],  Et Aiols le feri a loi d'
            ome guerrier,  Que çaingle ne poitral ne li ot ainc mestier,
             Que le roi n' abatist devant lui del destrier. Aiols
            furnist son poindre comme boins chevalier[s], Al roi Florien
            est ariere repairiés Et tient traite l' espee, s' a l' escu
            enbracié(s)..... A haute vois s' escrie: «[Franc guerrier], di
            moi qu' ies. «Des armes a porter n' es tu pas costumier[s]
            «A ceste(i) nostre loi: je l' ai bien essaié(s); «Car ainc par
            un seul home ne vuidai mon destrier. «Tu me sambles de Franche
            des ardis chevaliers.
          
             «Lai le roi de Venisse, ne se peut preu aidier:  «Plus te
            donrai argent et or fin et denier[s],  «C' onques n' en ot en
            France Loeys ne Loier[s]. - Tais, fols rois,» dist Aiol[s]: «n'
            a[i] soing de preecier,  «Car je ne faurai ja mon signor
            droiturier:  «Por or ne por argent ne me voil vergongier.»
            Endementiers qu' il o[n]t tant parlé et plaidié,  Li rois fu
            molt traitres et fel et renoiés: Il tint traite l' espee, s'
            est Aiol aprociés: Par devant les arçons vait ferir le
            destrier,  Qu' entre les .ii. espaules li a le cief trancié(s).
            Li cevals kai mors et Aiol[s] fu en piés; Et Aiols le regrete
            comme boins chevaliers: «Ai! tant mar i fustes, Pasavant, boins
            destriers! «Cil qui vos me dona vos tient mervelle chier.
            «Je morai ja de deul, se ne vos puis vengier!» Il a traite l'
            espee, s' a l' escu enbrachié: Et vait ferir le roi par mi l'
            elme vergié,  Que les flors et les pieres en a jus trebucié,
             Devers la destre espaule li fait le branc glacier,  Les
            mailles de l' auberc ne valent .i. denier,  La car de sor les
            os li convient a trenchier,  Et li rois canchela, si s' est
            agenolliés. Aiol[s] le vait ferir quant le voit embroncié;
            Sor la senestre espaule est li cos adrechiés: De la car et des
            os li trancha demi piet. Li rois chai a terre, ne se pot mais
            aidier: Aiol[s] le vait saisir par les las a or mier, 
            Puis li toli par forche le branc forbi d' achier,  Et saisi
            Ploigant que molt ot covoitié: «Couars rois,» dist Aiol[s], «or
            avomes cangié: «De la car de ton dos ai mon ceval vengié.
            Aiols sor Ploigant monta par son estrier,  Le roi maine lés lui
            qu' il tenoit prisonier. Et li agais desbuisse et devant et
            derier.
          
             Atant evous poignant le fort roi Grasien;  Aiols l' en
            apela par molt grans amistiés: «Sire, drois empereres, je vos
            tieng forment chier: «De chou que m' acatastes renderai vo
            loier: «Le roi de Salenike vos donrai prisonier. - Grant
            merchi, biaus dous sire,» dist li rois Grasien[s]. «Couars rois
            de put aire, vieus te tu baptisier? - En pardon en parlés,»
            dist li rois Florien[s]. «Ja ne cerai en Dieu qui fu
            cruchefiés,  «Que Juis travellierent, ainc ne s' en pot aidier:
            «Mais Mahon[s] est mes sires, lui devons essaucier. - Cuiver,»
            che dist Aiol[s], «Dieu te doinst encombrier! «Voirs fu que
            Damelde[x] envoia preechier «Premier Mahon en terre por sa loi
            essaucier; «Le commant Dieu fausa, tant fu outrequidiés:
            «Tant but que tout fu ivres, si ne se pot aidier,  «Ains ala en
            .i. bos sous .i. arbre coucier; «Por savage le prisent qui tout
            li ont mangié «Le nés et le visage et les iex de son cief:
             «Puis n' ot en lui vertu, car Dieus ne l' ot tant chier.»
            Quant l' entent li paiens, le sens quide cangier: «Tais toi,
            quivers François! tu m' as pris et loié,  «Mieus voil jou c' on
            me fache ochire et detrancier «Que guerpisse Mahon por ta loi
            essauchier. «M' ame sera savee, se je sui essiliés:
            «Tervagans et Jupin[s] le feront herbergier.  - Par mon cief,»
            dist Aiol[s], «s' on m' en done congiet,  «Vos ne viverés plus
            por no loi vergongier.  - Biaus sire Aiols de Franche,» dist li
            rois Grasien[s],  «Nel laisiés ja por moi: je vous en doing
            congié.» Et respondi Aiol[s]: «Grant merchi en aiés! «D'
            un de ses anemis voil Dameldé vengier.» Il a traite l' espee,
            tolu li a le cief, 
          
             Devant le roi l' abat a tout l' elme vergié: «Signor»,
            che dist li rois, «c' est caup de chevalier. Molt a chi boin
            preudome por felon kastoier.» Puis aquellirent ciaus qui trop
            ont encaucié. Qui dont veist Aiol par desor tous aidier, 
            A destre et a senestre les riches rens cerkier! Par desor
            Ploiigant tient nu le branc d' acier; Cele part u il torne,
            fait les rens clarier; Cui il consieut a cop n' a de mire
            mestier. Paien tornent en fuie, li quiver losengier.
            CCLXVI Paien tornent en fuie, la pute gent dervee. Signor,
            n' est pas mençoinge, ains est vertés provee,  Ba(tai)taille
            mal furnie ne peut avoir duree. Cil les vont encauchant al
            trencant de l' espee. Une lieue pleniere de randon les
            menerent,  Ainc n' i ot caup feru ne joste demandee.
            Aiol[s] point Ploigant a la sele doree: S' a trové un espiel a
            l' ensenge fressee,  De son ceval s' abaise, s' a l' ensenge
            combree; Le fort escu enbrache par l' enarme doublee, 
            Vait ferir Estorgant sor la targe l(u)istee: Desor la boucle d'
            or li a frainte et quassee,  Et la bronge del dos desmaillie et
            fausee; Par mi outre le cors si a l' anste passee,  Tant
            com hanste li dure, l' abat mort en la pree. Li baron de
            Venisse si près d' eus s' aresterent,  Que dedens Salenike
            communalment entrerent. Ceus que trevent dedens ont les testes
            copees: Qui en Dieu ne vaut croire molt ot dure saudee.
            Issi fu par Aiol la chité conquestee Et del roi Florien la
            guere definee. Li fors roi Grasiens vait saisir la contree:
            Tant furent grans les os c' amaine l' enperere Nus n' i met
            contredit n' ait la teste copee. Molt s' est de cele gent
            baptisie et levee;
          
             Les dames de la tere se sont crestiennees,  Et li rois
            Grasiens a la chiere menbree Les a as gentiex homes de sa tere
            donees: Par celes ert la tere de crestiens puplee.  La
            fille Florient fu Aiol presentee,  N' ot plus bele pucele
            dusqu' en la mer betee: «Biaus sire Aiol[s] de Franche,» chou a
            dit l' enpereres,  «S' il vous vient a talent, foi que je doi
            mon pere,  «Cesti vous doing a feme et toute la contree 
            «Que nous avons par forche vers les Turs conquestee. - Sire,»
            che dist Aiol[s], «ne plache a Dieu le pere «Que jou ja prenge
            feme tant com j' ai[e] duree,  «Tant com j' aie la moie de la
            cartre jetee,  «Que d' eure beneoit[e] euc a feme espossee:
            «Ele est a Panpelune, en la cartre son pere,  «llleuc le tient
            Makaires li traitres, li leres. «Ch' est li hon que plus hec
            qui onc fu nés de mere; «Car .ii. fieus me noia de ma feme
            espousee «Dedens l' aigue del Rosne devant une ajornee:
            «Dieus me doinst tel vengance com j' aie desiree!» Quant l'
            entendi Teris, s' a le teste levee,  Cil gardoit les enfans et
            Aie la senee: Mais il ne vaut plus dire ileuc de sa pensee.
            Quant il orent la tere vraiement asenee,  Les casteus et les
            marches toutes aseurees,  Et il ot de sa gent la terre bien
            puplee,  Dessi a Tornebrie n' i ot resne tiree: Sa gent
            done congiet, si vont en lor contree. Toute la cort le roi est
            vers Aiol tornee,  Por la bonté de lui fu toute aseuree;
            Puis fist mainte bataille al tranchant de l' espee: Ne sai que
            toute l' eure vos en fust ja contee. Or mais porés oir com si
            fil se proverent,  Et par quele maniere s' acointierent al
            pere.
          
             CCLXVII Aiols fu en la cort molt durement amés:
            Cascun jor voit ses fiex, mais nes connut li ber. Puis ont il
            en la cort teus .v. ans conversé Que l' uns ne sot de l' autre
            son ceur ne son pensé. Quant Aiol[s] li cortois peut ses fieus
            encontrer,  Plus de .vii. fois les baise, les bouces et les
            nés: Tous tans i trait del pere li cuers et li pensés.
            Dame Aie la cortoise sot bien de verité,  Et Teri[s] de
            Lossane, li gentiex et li ber,  Que che sont si enfant, mais n'
            en voilent parler,  Tant aiment les enfans avoec aus a garder.
            CCLXVIII Che fu a Pentecouste, [a] une feste haute, 
            Terris ist del moustier et dame Aie la sage. Aiols l' en
            araisone, qui de parler se haste,  En .i. consel l' apele en
            une croute gaste: «Teris,» che dist Aiol[s], «molt estes preu
            et sage,  «Car me cargiés vos fieus por Dieu l' esperitable.
            «Se il peuent tant vivre qu' il puisent porter armes,  «Jou lor
            ferai porter beles et convenables; «Jamais ne verés home plus
            volentiers le face. CCLXIX «Terris,» che dist Aiol[s], «je
            puis molt dolant estre: «Dieus me dona deus fiex de ma mollier
            [la] bele; «Makaires les noia, li quivers de put estre, 
            «Dedens l' aigue del Rosne, bien en sai la novele.» Quant l'
            entendi Teri[s], si enbroncha la teste : «Biaus sire Aiol[s] de
            Franche, molt fu laide la perte.» Dame Aie la cortoise son
            signor en apele:  «Sire, merchi por Dieu, le glorieus celestre;
            «Ne li di pas encore que si fil doivent estre. «Jamais n' aroie
            joie en cest siecle terestre «Se les enfans perdoie, dont sui
            fors de ma tere.» CCLXX «Aiol,» che dist Terri[s], «molt
            son[t] bel mi enfant: Ambedeus les leva li fors rois Grasians,
            
          
             «Si lor dona en liege .ii. fors chités vaillans,  «Se il
            peuent tant vivre qu' il portent garniment,  «Dont il poront
            mander .x. homes et cent. «Se del felon Makaire volés nul
            vengement,  «Bien vous en aideront a lor esforchement. - E
            Dieus!» che dist Aiol[s], «se je vivoie tant,  «Dont ne me
            cauroit il de cest jor en avant «M' ame partist del cors, mais
            Dé(x) n' i fust perdant.»  Atant en sont monté ens el palais
            plus grant;  Dont a parlé Terris hautement en oiant:
            «Sire, drois enpereres, entendés mon samblant. «Ambedoi vo
            filleu ja sont chou mi enfant; «Vessi Aiol de Franche, le hardi
            combatant,  «Qui andeus les me quiert orendroit maintenant,
             «ll les fera norir bel et cortoisement,  «Tant qu' il
            poront porter armes et garniment,  «Puis lor fera doner rices
            et avenant.» Quant l' entendi Aiol[s], si s' en dreche en
            estant,  Si a parlé li ber si que on bien l' entent: «Por
            Dieu, drois enpereres, ne me soiés nuisans. - Non serai, par ma
            foi,» dist Grasiens li frans. «Orendroit comman jou mes filleus
            maintenant,  «Qu' il vos servent trés bien trés cel jor en
            avant.» Et cil li respondirent: «Tout a vostre commant.»
            CCLXXI Or sont li fil Aiol andoi si escuier: Mervelles s'
            entramoient, durement s' orent chier. Encor(e) ne set Aiol[s]
            se nus l' en apartient. Bien furent li enfant andoi aparellié
            Et servent a la table le fort roi Grasien. Aiols les esgarda,
            si encline le cief,  Tenrement a ploré li gentieu[s]
            chevaliers. Et quant le voit Terris, si l' en prist grans
            pitiés: Mais ne li ose pas descovrir volentiers Que
            fuissent si enfant: forment les avoit chiers,  Et sa feme dame
            Aie l' en avoit castoié.
          
             Aiols siet a la table dolans et enbronciés,  Grasien[s]
            l' en apele par molt grans amistiés: «Biaus sire Aiol[s] de
            Franche, qui vos a corecié? «Ja n' (en) ert si riche[s] hom(e)
            qu' il ait mais m' amistiet. - Je le vous dirai ja, enperere al
            vis fier.  «Vos en orés ja tant par le vertu del ciel, 
            «Ainc mais itant n' en dis a home desousiel. «Rois, je sui
            né[s] de France, des vaillans et des mieus,  «Et niés l'
            enpereor, Loeys le guerrier.  «Je sui fieus sa seror, dame
            Avisse al vis fier;  «Elies est mes peres, li viellars
            chevaliers,  «Qui est dus de Borgonge et sire et justiciers.
            «Makaires de Losane, li quivers renoiés,  «Me prist par traison
            sous Lengres el gravier,  «Puis m' a tenu en cartre, bien a .v.
            ans entier[s]; «Mes oncles ne mes peres ne m' en porent sacier:
            «Tant par est fors Losane ne le porent brisier. «Dieus me dona
            .ii. fieus de ma france mollier: «Makaires les noia li quivers
            losengier[s],  «Puis me fist il sor sains jurer et fiancier
            «Ne diroie parolle dont il fust enpiriés; «J' amai tant Dameldé
            que ne li vauc brisier. «Trés par mi l' ost mon oncle me mena
            il loié «Dusques a Panpelune al fort roi Mibrien «Entre
            moi et ma feme o le visage fier. «Or tient il en la cartre ma
            cortoise mollier: «Jamais voir n' avrai joie, se ne l' en puis
            sacier! - Amis,» che dist li rois, «or ne vos esmaiés, 
            «Car de mainte grant guere sui je venu[s] a cief: «J' ai
            conquis maint roiaume al branc forbi d' achier; «Le millor, le
            plus riche vos en doin volentier: «Trestoute Salenique voil que
            de moi t(i)engiés «Et trestout le roialme qu' on en doit
            justicier,  «Et demie Venisse vos doin ge volentiers: «De
            vostre bel service arés riche loier.
          
             «Si passerons la mer en cest esté plenier; «S' irons a
            Panpelune sor le roi Mibrien: «Ne le gara chasteus ne chité ne
            plaisiés «Ne l' en traie par forche, cui qu' en doie anoier.
            «Si trairons de la cartre vostre france mollier: «Quant tant le
            par amés, ne le devés laisier.» Le cordeuan solier Aiol[s] l'
            en vaut baisier,  Et li rois l' en redreche qui mervelles l' ot
            cier. CCLXXII «Sire,» che dist Aiol[s], «grant tere me
            donés: «Demain l' irai saisir, se vos le commandés,  «Si
            menrons avoec nous .xx.m. homes armés.» «S' il a home en la
            tere qui en voille parler,  «Gardés n' i meche escange de la
            teste a coper.» Et respondi li rois: «Si com vous commandés.»
             Au matin par son l' aube furent bien adoubé. Li rois li a
            cargiés .xx.m. homes armés: Aiol[s] en vait saisi(e)r sa tere
            et son resné,  Et toute Salenique qui molt fait a loer. Un
            chastel prist par force, c' on desfendi assés: Ceus qui le
            desfendirent fissent tout decoper. La conquist .i. eskiec qui
            molt fist a loer,  .II. des millors cevals c' on peust
            recovrer,  .II. aubers et .ii. elmes de grant nobilité, 
            .II. escus et .ii. lances dont on doit bien joster,  Et .ii.
            riches espees u ot grant dignité,  Nis li .iiii. esperon furent
            de grant cierté. Ches adous a il puis ses .ii. enfans donés:
            Encor ne set il mie qui les a engenrés,  Ne [ne set] des adous
            qu' eussent tel bonté: Car il ne les rendist por l' or de .x.
            chités. Che fu a une feste saint Johan en esté,  C' Aiols
            fu de sa tere molt bien aseurés,  De toute Salenike et de tout
            le resné.
          
             Il vait a Tornebrie Grasien merchier; Or vaura ses .ii.
            fieus maintenant adouber. Encor(e) ne set il mie que tant les
            doit amer Jusque tant [que] li briés li sera demostrés Que
            Tieris fist escrire por les enfans saver; Mais dont ert grant
            la joie et la nobileté. CCLXXIII Le jor de saint Johan, la
            feste que Dieus fist,  Fist Aiol[s] chevalier[s] de ses
            anbedeus fis. Cier sont li garniment dont il sont revesti:
            Mais millor[s] sont les armes qu' encor sont a venir. Tant sont
            bel li enfant, cortois et bien apris,  Onques Dieus ne fist
            home nes deust cier tenir. Mieus resamblent le pere que home
            qui soit vis. Forment les esgarderent li home del pais, 
            Et dist li uns a l' autre coiement et seri: «Ch' est la plus
            grant mervelle qu(e)' ainc peust avenir «S' il onques
            apartinrent a lor pere Tierri.» CCLXXIV Aiols fait .ii.
            aubers en la place aporter,  Et .ii. molt rices elmes qui molt
            sont a loer,  Et .ii. molt rices brans dont l' achir[s] reluist
            cler,  .II. escus reluisant dont d' or sont li boucler;
            Puis aportent .ii. lanches c' on a fait bien planer. Les .ii.
            riches chevals qu' Aiols fist amener,  Quant repaira de l' ost
            u Grasiens li ber Le fist d' un grant roialme signor aseurer,
             Les riches garnimens que la pot conquester,  Fist il a
            ses enfans a icel jor doner. CCLXXV Li doi vaillant cheval
            furent en mi la place; Les seles furent rices, ovrees a
            topasse,  ll sont andoi couvert d' un molt rice diaspre:
            Il n' avoit en la tere plus isneus c' on i sache; Li archon
            sont deseure a fin or et a safre: Dieus ne fist vavassor de si
            povre parage,  S' il i estoit montés, aprestés de ses armes,
          
             Bien ne resamb[l]ast prince u duc u amuable. A ses .ii.
            fiex les done qui furent preu et sage. CCLXXVI Or furent
            li destrier des millor[s] del pais: Li valet i monterent, qui
            sont preu et ardi,  Es prés sor Tornebrie, qui vert sont et
            flori. Lés aus chevauce Aiol[s] et lor maistre Terri[s], 
            Et li rois Grasiens et si millor ami. En la quintaine fierent
            li doi baron gentil Deus cos desmesurés, ains hon plus grant ne
            vit. Quant arier retornerent, passé[s] fu miedis,  Et
            montent les degrés el palais signori. Les tables furent mises,
            al mengier sont assis: Lés le roi Grasien sist Aiols li ardis,
             Tumas et Manesier[s] li doi baron gentil. Aiols les
            esgarda, a souspirer en prist: Tenrement a ploré des biaus iex
            de son vis. Teri[s] le regarda, si tient le cief enclin, 
            Bel et cortoisement a apeler l' en prist: «Biaus sire Aiols de
            France, por Dieu qui ne menti,  «C' avés vos a plorer? por coi
            estes pensis? - Je l' ai assés u prendre, sire maistre
            Terri[s],  «Par Dieu, quant me ramenbre de mes enfans petis,
             «Que Makaires noia, li quivers de pu[t] lin: «Autretel
            fuissent ore comme sont vostre fil. «Mais nel di pas por eus:
            Dieus vos en doinst joir! «Jamais ne verés home qui les aint
            plus de mi.» Et quant l' a entendu li boins maistre Teri[s],
             Dont ne se tenist plus, qui li donast Pari(i)s,  Que le
            voir ne l' en die, ne s' en peut mais tenir: «Bien vos est
            avenu, Aiols,» che dist Teri[s],  «Par la foi que vous doi, que
            che sont vostre fil. «Je suis nés de Lossane et mi millor ami:
            «Je i ere manans quant li rois Loeys «Et Elies vos peres orent
            le mur assis; «J' estoie soz le pont, car Dieus le m' ot
            tramis, 
          
             «Et pescoie a la lune, ne vos en quier mentir,  «Quant
            Makaire[s] li fel, que Dieus puist maleir,  «Les en geta en l'
            aigue, qui les quida perir,  «Et Damelde[x] de gloire qui les
            vaut garandir..... «Et jes pris ambedeus en ma nef por garir:
            «Si vi(e)nc fors de la tere, [o] les enfans (en) fui. «Aiol,
            por vos enfans sui ge clamés katis «Et issus de ma terre et
            livré[s] a essil. «La grase Dameldé qui onques ne menti, 
            «Tant avons les enfans alevés et nori[s],  «Qu' il sont or
            chevalier aparant et furni. «Veés en chi les letres, les saieus
            et l' escrit.» Le brief traist de son sain et le roi le rendi,
             Et li rois le rendi son capelein Henri. Cil a froisiet la
            chire, si esgarde l' escrit,  Le roi en apela, en plorant li a
            dit: «Sire drois enpereres, merveiles puis oir. «Cis hom
            est nés de Franche, niés le roi Loeys,  «Et fieus al duc Elie
            qui preus est et ardis: «Ains de plus franc linage nus
            chevaliers n' issi; «Cil doi sont si enfant que vos avés nori;
            «Teri[s] par sa bonté les a de mort gari.» Et quant l' entent
            li rois, molt joians en devint: Molt en fu grant la joie el
            palais signori. Qui la veist baisier le pere et les .ii. fis,
             Et le roi Grasien et le maistre Teri,  Et Aien la
            cortoise qui tant a cler le vis,  Et la gentil roine o le cors
            signori,  Et les frans chevaliers qui li orent servi!
            CCLXXVII «Enfant,» che dist Aiol[s], «ja est prise vo mere
            «Et est a Panpelune en la prison son pere.  «Illeuc le tient
            Makaires li traitres, li lere,  «Ja le m' esteut laisier
            dolante et esgaree. - Sire,» che dist Tumas, «bataille en ert
            jostee.
          
             «Or prendés ceste gent que Dieu[s] vos a donee,  «Et nous
            arons iceus de la vostre contree: «La tere as Sarrasins en sera
            degastee. - Et jou irai o vous, signor,» dist l' enperere.
            «Je ne vous faurai ja tan[t] com j' aie duree. Aiol[s] et si
            doi fil dusc' al pié l' en alerent. CCLXXVIII «Boin[s]
            rois,» che dist Aiol[s], «envers moi entendés: «Boin consel
            vou[s] donrai, quant aidier nos volés. «Car prendés .i. message
            et si le trametés «Al boin roi Loeys qui molt est redoutés:
            «Se li die comment sui de mort escapés; «A l' entree d' aoust,
            ains c' on soie les blés,  «Soit devant Panpelune ses esfors
            asamblés,  «Et Elies mes peres, li vieus kenus barbés,  «O
            sa gent de Borgonge pense tost de l' esrer: «Se Dieu plaist et
            saint Piere, la me pora trover,  «Et moi et mes .ii. fiex que
            Jesu m' a savé,  «Que Makaires cuida noier et esfondrer.
            «Et vos, boins rois meismes, vos volés onorer. . .  - Par mon
            cief,» dist li rois, «bien fait a creanter. «Qui cest consel
            refusse, bien doit estre blamés.» Teris se dreche en piés, li
            gentieus et li ber; Il parla hautement, bien fait a escouter:
            «Biaus sire Aiol[s] de France, envers moi entendés. «Je ferai
            cest message volentiers et de gré.  - Par mon cief,» dist
            Aiols, «molt avés bien parlé,  «Car li vostre services me vient
            forment a gré. «Se Damelde[x] me done ma grant guerre finer,
             «Tant vous donrai del mien ja n' en serés blamés: «La
            chité de Lossane vos doing en ireté; «Por chou vos doins la
            ville que vos i fustes nés.» Quant l' entendi Teris, al pié l'
            en est alés: Aiol[s] l' en redrecha li gentiex et li ber.
            Li boins rois Grasiens li a fait aprester Un molt riche dromont
            droit al port de la mer;
          
             .XIIII. chevaliers ardis et adurés,  Sor lor iex de lor
            teste lor commande a garder. Assés lor fait avoir et baillier
            et doner. Li maronier sont sage qui les durent guier: Del
            port se dessevrerent, quant furent desancré,  Et drechent sus
            les cingles, si prendent a esrer. Damelde[x] les conduist, si
            orent boin oré. Ne sai que vos deusse lor estoire aconter:
            Droitement a Saint Gille sont [ens] el avene entré. Quant il
            furent a tere poi i o[n]t sejorné,  Et vinrent a Saint Gille al
            cors saint honoré. Quant ont fait lor priere, si s' en sont
            retorné,  Et monterent es seles des mulès sejorné[s],  Et
            trespassent Provence, n' i ont gaires esté; Il trespassent
            Alverne et Beri par delés,  Et viennent a Orliens la mirable
            chité; La troverent Elie, le viel kenu barbé,  Et la
            ducoisse Avisse al gent cors honoré,  Et Terris li messages est
            el castel entrés: Ja dira teus parolles qui molt venront a gré.
             Or ne demandé[s] mie s' il fu bien ostelés,  Et il et
            tout li sien qu' il i ot amenés. Elies et sa feme se sient lés
            a lés,  De joste la fouriere sor .i. tapi coré(s) «Bele
            seur,» dist Elie[s], «envers moi entendés. «Cui porons nous
            laisier no(u)s rices iretés? «Aiols no[s] fieus est mors et a
            sa fin alés: «Il ne fu jors piecha que n' en aie pensé.
            «Anuit songa[i] .i. songe dont molt sui esfraés: «Jo vi devers
            Espaigne venir tout abrivé «Un(e) estoire de gent richement
            conreé: «La ert mes fieus Aiols, li gentiex et li ber; «O
            lui avoit .ii. fieus, si biaus com .i. jor cler. «Or me consaut
            icil qui en crois fu pené[s],  «Moi samble adès del songe que
            che soit verités.»
          
             Atant evous Terri, el palais est monté[s]: Il fu lui
            quatorzisme de chevalier[s] menbrés. Gentement le salue, car
            bien fu doctrinés: «Cil Damelde[x] de gloire, qui en crois fu
            penés,  «Il saut le duc Elie et son riche barné «De par
            son fil Aiol qui molt est oubliés!» Quant l' entendi Elies, s'
            est contremont levés: Il par a si grant joie, quant d' Aiol ot
            parler Qu' il ne desist .i. mot por l' or de .x. chités Si
            fust trés bien .i. hom(e) .i. grant arpent alés. Et quant il
            pot parller, si s' est haut escriés: «Amis, sire message,
            (bien) seurement venés: «Est encor(e) mes fiex vis que j' ai
            tant desiré(s)? - Oil, par ma foi, sire, tous est plains de
            santé,  «O le roi Grasien qui gentiex est et ber. «Il vous
            mande par moi que bien vos aprestés,  «Et tout votre lingnage
            quanque poés mander,  «Soiés a Panpelune ains c' on soie les
            blés. «Makaires li traitres qui de vos fu enblés,  «Il est
            a Panpelune la mirable chité: «La a Dieu renoié, a Mahom s' est
            tornés; «Illeuc tient Mirabel li traitres provés: «Aiols
            le vaura fors de la cartre jeter. - E Dieus!» che dist Elies,
            «tu soies aourés! «Se je mon fil avoie, que tant ai desiré,
             «Onques Dieus ne fist home qui me peust grever!» Et
            Avisse sa mere prist Dieu a reclamer: «Sainte Marie dame, mon
            enfant me rendés!» Terris l' en apela par molt grans amistés:
            «Sire dus de boin aire, envers moi entendés: «Je vous dirai tel
            joie dont vos mot ne savés. «Quant Makaires li fel, cui Dieus
            puist mal doner,  «Ti(e)nt vo fil en Lossane en sa cartre seré,
             «Dieus li dona .ii. fieus de sa feme al vis cler.
            «Makaires li quiver[s] ne le[s] pot ainc amer, 
          
             «Ains les prist li traitres .i. poi ains l' ajorner, 
            «Ens en l' aigue de Rosne les vint li fel jeter: «La les quida
            noier et a la mort livrer. «J' estoie sous le pont, car Dieus
            m' i ot mené,  «Et pescoie a la lune coiement a celé, 
            «Quant jou vic les enfans ens en l' aigue floter; «D' eus mi
            aprocha[i] tant ques gari en ma nef,  «Puis mis jou tous mes
            dras por eus envoleper. «Et dame Aie ma feme o le viaire cler
            «Del lait de ses mameles les alaita assés. «Puis issi de la
            vile coiement a celé(es). «Molt doutames Makaire le quiver
            parjuré; «Tant nagai par le Rosne que je vinc en la mer.
            «Dieu[s] nous mena molt bien par la soie bonté «Tout droit a
            Tornebrie la mirable chité. «La trovai Gratien, le fort roi
            coroné,  «Et cil fist les enfants baptisier et lever, 
            «Puis les fist bien norir a joie et a bonté. «Après par
            aventure i fu vo[s] fiex mené[s]: «.IIII. Iaron l' avoient a
            Panpelune enblé,  «U Makaires l' avoit mis et enprisoné, 
            «Qui Dieu a renoié, (et) a Mahon [s' est] torné.  «Jamais tele
            aventure n' ora nus hon conter: «Puis que rois Grasiens ot Aiol
            acaté,  «Furent il en la cort teus .v. ans tous passés, 
            «Que l' uns ne sot de l' autre son ceur ne son pensé. «La
            merchi Dameldé qui en crois fu penés,  «Tant avons les enfans
            noris et alevés «A ceste Pentecoute les avons adoubés «Li
            fors rois Grasien[s] et Aiol[s] li senés; «N' a plus biaus
            chevaliers dessi en Duresté. «Il ne vos virent onques, mais il
            vos ont mandé «Que secorés lor mere se de riens les amés.
            - Sainte Marie dame,» (che) dist Elie li ber,  «Chou est la
            riens el mont que j' ai plus dessiré.
          
             «Or m' esteut Loeys mon signor demander,  «Qu' il son
            neveu secore, s' il veut avoir son gré. - Gentiex hon,» dist
            Avisse, «por Dieu or en pensés...... - Jamais n' ere [jou]
            liés, s' en ere aseurés.»  Li frans dus de boin aire fait .i.
            brief saieler,  Droitement a Paris fait .i. mesage aler, 
            Et mande Loeys, u se peut miex fier,  Que son neveu secore por
            Dieu de majesté; Se il onques l' ot chier, or nel doit oublier.
            Droitement a Paris a Loeys trové,  De par le duc Elie l' a
            premiers salué. Il li done les letres et le brief saielé:
            Son capelain les livre, la chire fait froer; Li rois seut la
            novele, s' a grant joie mené. «E Dieus!» che dist li rois, «tu
            soies aorés! «Car c' est li hon en tere que je doi plus amer.».
            Li rois a fait les briés, les cartres saieler,  De par toute sa
            tere fait ses barons mander: Tant furent grant les os, ainc hon
            nes pot esmer. De la menue gent n' i laisa point aler, 
            Car il vaut le secor[s] molt durement aster. Quant li rois ot
            sa gent toute faite amaser,  Durement vers Espaigne ont lor
            cemin torné.  Del boin roi Loeys vos lairai chi ester,  Et
            del viellart Elie, de son riche barné; Son esfors et sa gent en
            aconduit li ber. De Grasien(s) dirons et d' Aiol le sené, 
            Qui de toute Venisse fait ses barons mander Et droit de
            Salenique la mirable chité,  Et de toutes les teres qu' il
            orent a garder. As prés de Tornebrie font les os ajoster, 
            De par tout le rivage le(s) navie aprester Et porter le viande
            et l' aigue douche et cler,  Dont il poront .v. ans el resne
            converser. Li maronier sont sage de lor gent a guier,
          
             Il drecierent les voiles, si se prendent en mer,  Et
            furent bien .c.m. es barges et es nés,  En dromont et en nepes
            et en escois ferés. Ains mès tel ost ne vit nus hom de mere
            né[s]. Trés puis c' a l' ost de France ne se sont aresté.
            Molt sera faus Makaires, li traitres provés,  Se il tant les
            atent qu' il soient assamblé. Ne sai que vous deusse lor
            estoire aconter,  Ne combien il esturent el palagre de mer:
            Droit a Saint Nicolai dont vos oi avés,  Celui c' on dist a
            Bar, sont .i. main arivé; Tout droit a Panpelune ne finent de
            l' esrer. Quant vinrent en Espaigne, en la terre as Escler[s],
             Corent par le contree, s' ont le pais gasté. Li fors roi
            Mibriens en a oi parler,  Et li quivers Makaires, cui Dieus(t)
            puist mal doner,  Et manderent lor gent par trestout le resné:
             Bataille vauront faire a .I. jor denomé. CCLXXIX
            Molt par sont grans les os de par toute la terre,  Il gastent
            le pais, essillent et deser[t]ent. Makaires li traitre Mibrien
            en apele:  «Par foi,» che dist Makaires, «trop i faites grant
            perte: «Ce est Aiols [li ber] qui vos fait ceste guerre.
            «Et tout por sa mollier que vous tenés en sere;  «Ne volt en
            Mahon croire, tant est fole et quiverte: «Je te tieng molt a
            fel, quant ne li taus la teste!» Et respont Mibriens: «Issi
            doit il bien estre.» Il a traite l' espee al tranchant alemele:
            Isnelement en vient en la cartre sous tere,  Et vint a Mirabel,
            ja li tolist la teste,  Quant paien li escrient: «Tolés! sire,
            ne faites! «Volés por estrainge home vostre fille desfaire?
            - Sire,» dist Mirabiaus, «chi a molt povre guerre.»
          
             Entr' eus en ont parlé icele gent averse. Et dist li uns
            a l' autre: «Grant honte avons soferte: «Maleois soit Makaires
            qui traison vieut faire! «Car pleust Mahomet qui le siecle
            governe «Que la fors le tenist Aiol[s] a ses herberges:
            «Nous savons bien de voir qu' il li toroit la teste,  «Les gens
            qui sont la fors riroient en lor tere.» CCLXXX Molt par
            sont grans les os de toutes les contrees C' Aiols et si enfant
            i orent amenees,  Et corent par la tere, si l' ont arse et
            gastee: N' i remaint bourc ne vile qui ne soit desertee.
            Makaires li traitres, qui molt fu fel et leres,  En apela le
            roi a la chiere menbree: «Entendés envers moi, sire drois
            enpereres; «Iert ensi vostre tere essilie et gastee,  «C'
            on n' i fache bataille et forte et aduree?» Et respondi li
            rois: «Ensi com vos agree.» Il sonent .iiii. cor[s], et lor
            gent est armee,  Et issent par les portes qu' il orent
            desfremees. Li baron de Venisse ricement s' adouberent:
            Ancui ert la bataille durement ajostee. As premiers cos ferir i
            ot molt grant huee,  La ot mainte anste frainte, mainte teste
            copee. Tumas et Manesier[s] aiment molt la melee Et vont
            par mi les rens, cascuns traite l' espee: Cui consievent a cop
            molt a corte duree. Aiols li fieus Elie une lance a covree.
            Qui dont veist ensamble les .ii. fiex et le pere,  Qui
            desronpent les rens de cele gent dervee! Or se gart bien
            Makaires qu' il n' aut cele contree: Ce est la gent el monde
            qui onques plus le heent. Aiols point Ploigant a la sele doree,
             Vait ferir Hercenfroi sor la targe doree,  Desor la
            boucle d' or li a frainte et froee, 
          
             Par mi outre le cors li a l' anste passee: Tant com ele
            li dure, l' abat mort en la pree. Cil ot Dieu renoié, or en a
            sa saudee. Or a mains li traitres des gens de sa contree.
            Et Mibriens en maine sa gent desbaretee; Quant il furent
            dedens, la porte refremerent,  Et monterent as murs, que
            forment se douterent,  Li baron les asaillent, durement se
            penerent. Et Loeys chevalche s' oriflamble levee,  Les
            grans mons et les teres a grant force passerent,  Et quant il
            furent outre, .iii. jors se reposserent; Car forment estoit l'
            os travellie et penee. Tout droit a Panpelune ont lor voie
            aprestee, Elies les conduist a la berbe mellee. CCLXXXI
            Or chevalcent ensamble li nobile baron,  Et vont vers
            Panpelune, si ont passé le mont. Tant chevalcent ensamble et
            par nuit et par jor,  Que de l' ost Grasien virent les
            confanons,  Les trés et les aucupes et les pumiaus en son.
            Dist l' uns François a l' autre: «Signor, que[l] le ferons?
            «Veés la l' ost Mibrien le Sarrasin fellon.  «Saciés qu' il
            nous demaine par grant subicion: «Il a molt plus grant ost
            certes que nous n' avon. «Dieus! u est ore Aiol[s], pere de
            tout le mont,  «Que chi deviens trover? Je cuic menti nos ont
            «Li mesagier qui vinrent en Franche l' autre jor. «Alés vous
            adouber, autre pais n' en feron: «Puis si lor corons sus, les
            encrieme[s] felon[s].» Et il si fissent sempre par forche et
            par vigor.  E Dieus! c' or nel conoisent, biaus pere glorious!
            Com envis s' aprestaisent d' a eus mouvoir tençon! Tumas et
            Manesier[s] reprisent lor adous,  Li baron de Venisse s'
            armerent par vigor; Quant il furent armé, si montent par
            fieror. Tumas et Manesier[s] furent el premier front; Ja
            fuisent asamblé, si fust grant la dolour, 
          
             Car il quidoient bien ne fussent pas des lour. Quant
            Aiols li cortois a veus les pingons,  Les gentis connissances
            des rices poingeors,  Et conist l' oriflame de la terre
            Francor,  Molt durement s' escrie a une vois autor:
            «Baron, por Dieu merchi, le nostre creator! «Cis baron sont de
            Franche de la terre maior,  «Qui nous vienent aidier a force et
            a vigor. «C' est Elies mes peres a la clere fachon,  «Et
            Loeys mes oncle[s], li fieus al roi Charlon: «Mais alons
            encontre aus a joie et a baudor,  «Et si lor faisons joie de
            quanque nous poons!» Partant evous Elie poignant a esperon,
             Par desor Marchegai qui li cort de randon,  Et coisi
            Manesier et Tumas le baron U venoient devant le trait a .i.
            boujon; Le duc Bevon sans barbe en a mis a raison: «Dites,
            frans chevaliers, cis dui vasal qui sont? «Molt sont bel
            chevalier de cors et de fachon,  «Mon fil Aiol resamblent plus
            que nul hom[e] (d)el mont. «Ausi fais ert il ja quant jel nori
            garchon.  - Sire,» che dist Tumas, «resambler le devons:
            «Li ber nous engenra quant il jut en prison,  «A Losane en la
            cartre Makaire le felon.» Quant l' entendi Elies, tel joie n'
            ot nus hom; Puis que Dieus herberga saint Pierre en pré Noiron
            N' oistes mais tel joie en fable n' en canchon Com li baron
            demaine a l' asambler cel jor. A l' encontrer ensamble molt
            trés grant joie font:  Qui la veist baisier Loeys et Aiol,
             Tumas et Manesier les nobiles barons! Il vont baisier
            Elie lor signor, lor taion,  Et puis roi Loeys, et grant joie
            li font: «Signor,» dist Loeys, «entendés ma raison: «Car
            asalons la ville entor et environ.»
          
             Et cil li respondirent: «Vostre plaisir feron.» Il se
            corent armer, si prendent lor adous. Ainc mais de(s) si grant
            guerre n' oi parle[r] nus hon. En .xxiiii. pars les asaillent
            le jor: Cil dedens se desfendent qui grant mestier en ont.
            Makaires de Lossane fu plains de marison; U que il voit le roi,
            si l' a mis a raison: «Issons contre les lor lachiés les
            gonfanons.» Et respond(i) Mibriens: «Vostre commant ferons!»
            La dedens s' adouberent li encrieme felon. Par la porte s' en
            issent dolant et courechous,  Et Franchois les requierent, li
            nobile baron. CCLXXXII Les batailles sont grandes, li
            estor communal: Sarrasin lés la porte lor livrerent estal,
             Et François les requierent qui nes amerent pas. Tumas
            point le ceval qui molt tost le porta,  Et vait ferir Anchier
            qui Jesu renoia,  Desor la boucle a or son espiel li passa,
             Et l' auberc de son dos desronpi et faussa,  Par mi outre
            le cors fer et fust li passa,  Tant com anste li dure, l' abat
            mort del cheval. Et quant le voit Makaires, a poi ne forsena,
             Il broche le destrier, si va ferir Tumas: Li escu fu tant
            fors onques ne l' enpira,  Et cil refu tant ber, ainc estrier
            ne vuida,  Ains referi Makaire a guise de vasal Que l'
            espiel li conduit par mi outre les bras: Par tere le sovine, et
            li glous se pasma. Ja l' eust retenu, que plus ne s' atargast,
             Quant li rois le secort al pooir que il a;  Et Sarrasin i
            vienent irié comme lupart: A plus de .xv. lances ferirent sor
            Tumas; Et li ber traist l' espee o le puin de cristal: Cui
            il consieut a cop ainc puis ne demanda
          
             Mire por lui garir, car nul mestier n' en a. Atant es
            Manesier sor .i. corant cheval: Voit son frere en la presse,
            forment s' en aira; Escrie Aiol son pere, de riens ne se targa:
            «Sire, car secourés vostre chier fil Tumas! «Se tu pers ton
            enfant, grant damage i aras!» Loeys et Aiol[s] vont poignant
            cele part,  Et li rois Grasiens qui les enfans ama Et
            Teri[s] li boins maistre qui tant bien les garda,  Li dus
            Beuves sans barbe, Engerans et Gerars,  .LX. chevalier
            secorurent Tumas. Li ber al branc d' achier lor avoit fait tel
            parc Comme fait li sengler[s] qui as ciens se combat: Bien
            i pert que preudom(e) al besoing s' (i) aresta. Et Manesiers i
            vient iriés comme lupars: Le ceval point et broche, qui molt
            tost le porta: Vait ferir Estorgant sor l' escu a esmail, 
            Icil portoit l' ensenge Mibrien le vasal,  Que de toutes ses
            armes point de garant nen a: Par mi outre le cors fer et fust
            li passa,  Tant com anste li dure, l' abat mort del ceval.
            Puis a traite l' espee et l' escu enbracha: Cui il consieut a
            cop de mort garant nen a. Qui veist les .ii. freres vers la
            gent desloial,  Comment il lor detranchent les costés et les
            bras! Onques Dieus ne fist home lor cos ne redoutast. «E
            Dieus!» dist Loeys, «com fais barons chi a! «Beneoit[e] soit la
            mere qui tés enfans porta! «Bien doit amer celui qui de mort
            les jeta.» Makaires torne en fuie, demorer n' i ossa.
            CCLXXXIII Molt fu grant la bataille et felenesse et pesme:
            François i font grant joie, et Sarrasin i perdent.  Manesier[s]
            point et broche tout le pendant d' un tertre Et vait ferir
            Durant sor la targe novelle:  Desor la boucle a or li fraint et
            esquartele, 
          
             Et l' auberc de son dos li desmaille et desere. Par mi
            outre le cors li mist l' anste novele,  Tant com ele li dure,
            l' abat mort a la tere; C' ert uns des drus Makaire, de cele
            pute jeste. Et Tumas laisse core le destrier de Castele, 
            Vait ferir Mibrien sor la targe novele,  Desor la boucle a or
            al brun espiel li perce,  Que l' aubers de son dos n' i vaut
            une cenele,  Que l' espiel ne conduie selonc le flanc senestre,
             Tant com hanste li dure, l' abati a la tere; Puis a
            traite l' espee al tranchant alemele Par molt grant mautalent
            desor le roi s' areste: Por le mien ensiant ja en presist la
            teste,  Quant li rois li escrie, a sa vois haute et bele:
            «Amis! merchi te proi, pour le tien Dieu celestre. «Enfes, tu
            es mes niés, point n' i dois mavais estre: «Par moi avras ta
            mere de la cartre sous tere!» Et respondi Tumas: «Issi doit il
            bien estre.» Contre cheval l' en meine par le nasal a destre,
             Sel rendi Grasien qui Venisse gouverne. Et li roi
            Grasiens de nient ne s' areste: Ains vint a Loeys, molt
            douchement l' apele: «Sire drois enpereres, finee est nostre
            guerre; «Car li rois est prison qui tenoit ceste terre:
            «Tumas li fil[s] Aiol l' a conquis en la presse. «Onques millor
            enfant ne monterent en sele,  «Com sont li dui vasal cui
            proeche governe.  - Por Dieu,» dist Loeys, «mi neveu doivent
            estre!» Et Makaires s' en torne, s' a guerpie la presse;
            .M. Sarrasin l' en mainent qui volentiers le servent,  Par les
            portes entrerent qui lor furent overtes. Qui dont veist le deul
            de cele gent averse! Regretent Mibrien qui fu preus en la
            guere.  «Ahi! Tant mar i fustes biaus sire, dist Makaire[s],
             «Com par estiés [ber], frans chevalier[s] honeste[s]!»
          
             .LX. Sarrasin le traitor apelent: «E sire! car laisiés le
            grant deul que vos faites: «De vous feromes roi et signor de la
            terre: «Une corone d' or en avrés sor vo teste,  «Si
            tenrés Panpelune et Tolete et Luiserne «Et toute la contree que
            Mibriens governe.» Et respondi Makaires: «Issi le devés faire.»
            Il fait mander les mires en la sale plus bele,  Por resaner ses
            plaies, car enpiriés quide estre. Li mire furent sage, des
            millor[s] de la tere,  En .iii. jors le respassent, mais ne
            dura puis gaires La joie de Makaire, car la mort li apresse.
            CCLXXXIV Makaires fu la sus en la sale perine. Oiés de
            Floquipasse, com est preus et nobile: Un consel en vait prendre
            entre lui et Propisse,  Car Dieus les aspira, li fiex sainte
            Marie. Il croient bien en Dieu, ne l' oblierent mie: Si
            orent .iiii. prestres de la tere saintisme. Mirabel ont jeté de
            la cartre perine,  Et ont fait une croute desous terre vautie:
            Illeuc le font garder par molt grant signorie,  Cascun jor peut
            oir et messes et matines: N' a garde de Makaire, il nel trovera
            mie. L' endemain al jor cler par son l' aube esclairie S'
            adouberent les os de Franche le nobile: De .xxiiii. pars ont la
            vile asaillie. Li mineor sont sage qui desous terre mine[nt]:
            Il esfondrent le mur et la dedens se missent,  Que plus de
            .xxx. toises tout ensamble cairent. Franc(hois) et Venissien
            molt durement s' escrient: «Baron, or del bien faire, el non
            sainte Marie!» Paien tornent en fuie, la bataille ont guerpie,
             Jusc' a la maistre tor ont lor voie aquellie: Che lor
            vaut molt petit, que fort fu asaillie.  Makaire[s] li quivers,
            cui li cors Dieu maudie, 
          
             Il n' i vint pas a tans, car François le so[r]prisent.
            Manesier[s] laise core le destrier a delivre,  Et vait ferir
            Boidin sor la targe florie; Desor la boucle a or li a fraite et
            croisie,  Li aubers de son dos ne li vaut une aillie: Mort
            l' abat del destrier; li ber Aiol[s] escrie: «Dieu[s] me gart
            mes enfans, molt aim lor compaignie!» Evous par mi la presse le
            boin viellart Elie:  Il broche Marchegai qui li cort a delivre,
             Et vait ferir Makaire sor la targe florie...... Si bien
            refiert le duc, sor l' evre vernissie,  Desor la boucle a or
            l[i] a frainte et brisie Et la bronge del dos desroute et
            desartie: Par mi le flanc senestre et fer et fust li guie.
            Elies fu navrés, mes il ne kai mie,  Ains refiert le gloton par
            grant ire aatie,  Que il l' a abatu del destrier de Hungrie.
            Et Aiol[s] s' escria: «Monjoie! Dieus aie!» Tumas et
            Manesier[s] en entendent l' oie,  Cascuns point le destrier,
            tient l' espee sachie,  Voient le sanc couler del cors al duc
            Elie: Se il deul en demainent nen vos mervelliés mie.
            «Enfant,» che dist Elies, «par le cors saint Denise! «Je sui un
            poi navrés, la plaie ert bien garie: «Vés chi le traitor, que
            le cors Dieu maudie! «Se il or vous escape, jel tieng a
            couardie.  - Par mon cief,» dist Aiol[s], «molt iert corte sa
            vie!» CCLXXXV Makaires li traitres fu devant eus en piés,
             Et tient traite l' espee dont li branc fu d' acier:
            Richement se desfent, il en a grant mestier. Et François le
            requierent, qui sont boin chevalier: De toute pars l' asaillent
            Tumas et Manesier[s],  Et Aiol[s] lor chiers peres et Elie li
            fiers,  Et Loeys de Franche et li rois Grasiens, 
          
             De toutes pars le prisent, les puins li ont loiés;  Par
            defors la chité le menerent a pié: Maintenant le desarment, ne
            s' en voilent targier. Les menbres li ont fait maintenant
            atacier A .iiii. fors coroies por son cors essilier,  Et
            puis molt tost as keues de .iiii. fors destriers Tout le
            fissent desrompre: ensi s' en sont vengiés. Puis prissent
            Panpelune les murs et les terriés: Cil dedens qui se voillent
            lever et baptisier Ne perdirent del lor valissant .iii(i).
            deniés; Qui en Dieu ne vaut croire molt tost fu esilliés.
            CCLXXXVI Trés puis que Panpelune la fors cité fu prisse, 
            Issent fors de [la] cartre Floquipasse et Propise[s]: Mirabel
            amenerent de la croute vautie. Quant il vinrent es rues, molt
            durement s' escrient: «U es alés, Aiol de Franche la garnie?
            «Vessi vostre mollier Mirabel la nobile: «Bien l' avomes gardee
            et par grant signorie.» Quant l' entendi Aiol[s], s' a le rene
            guenchie: C' estoit la riens el mont qu' il onques plus desire.
            Il dessendi a piet, par la main l' a saisie: «Dame, fille de
            roi, molt vos laisai marie.» Atant evous Tumas et Manesier
            meisme. U qu' il voient lor pere, fierement li escrient:
            «Sire, qu' est ceste dame que vous avés conquisse? - Enfant,
            chou est vo mere, onques mais nel veistes.»  Quant li vale(n)t
            l' entendent, durement s' esjoissent. «Sire,» dist Mirabiaus,
            «ce que est que vous dites? «Mi fil furent noié a doel et a
            martire. - Dame,» che dist Aiol[s], «se Dieu[s] me beneie,
             Uns frans hon les gari, qui fu preus et nobile: «Il n' a
            teus chevaliers jusc' as pors de Hungrie.
          
             «Dame,» che dist Aiol[s], «nel me celés vos mie,  «Dont
            n' esse [pas] vostre oste Floquipasse et Propisse[s]? «Che sont
            li home el monde u plus a felonie. - Sire,» che dist la dame,
            «se Dieu[s] me beneie,  «Che sont il voirement, mais de mort m'
            ont garie. «Por eus puis bien porter, s' il vous plaist, un
            juisse: «Onques millor[s] convers de vos ieus ne veistes.
            «Faites les baptisier, crestienté desirent. - Volentiers,» dist
            Aiol[s], «se Dieus me beneie!» Il les fait baptisier par molt
            grant signorie: L' un apellent Aiol, l' autres ot non Elie.
            Il sont venu as loges et as tentes de Sire; Cele nuit ont
            mangié par molt grant signorie. En après le souper li senescaus
            s' escrie: «Alés a vos osteus, fran chevalier nobile.» Li
            baron s' en repairent en lor tentes porprine[s]: En mi le tref
            Aiol .i. molt riche lit fissent,  La se coucha Aiol[s] lés
            Mirabel s' amie. Ele apela Aiol par molt grant signorie:
            «Sire, vous fustes fors de la cartre perine,  «Et Dieus vous en
            geta, li fiex sainte Marie. «Vous avés or, je quic, autre feme
            reprisse,  «U vous avés piecha faite novele amie. - Bele,»
            che dist Aiol[s], «vous parlés de folie. «Je vous plevis par
            foi et jur(e) sainte Marie,  «Puis que parti de vous, n' oc
            feme a compaignie.» Maintenant se li a li ber sa foi plevie:
            Ele ne le vaut prendre tant par fu bien aprisse. Cele nuit
            voirement a joie s' esbanissent: S' il font ju de cortine ne
            vos mervelliés mie,  Dusc' al demain al jor que l' aube est
            esclairie,  Que li baron se lievent et l' os est esbaudie.
            Del fort roi Mibrien vos conterai la vie: Il se fist baptisier
            el non sainte Marie, 
          
             Son non li gardent bien, nel remuerent mie; Pui crei bien
            en Dieu, en lui de tout se fie: Si tient toute sa tere del roi
            de Saint Denise. A icele parolle les os se departirent; Li
            fors rois Grasien[s] s' en va a Tornebrie,  Et li rois Loeys en
            Franche le garnie,  Tumas et Manesier[s] s' en revont a
            Venisse,  En Borgonge s' en va li riche[s] dus Elie, 
            Ensamble o lui Aiol le chevalier nobile; S' en mainent Mirabel
            a molt grant chevalcie. De Mibrien se partent: quant a lui
            congié prisent,  Li rois baisa Aiol et Mirabel s' amie, 
            Si les commande a Dieu, le fil sainte Marie. Cil sire vous
            consaut qui tout le mont justiche! Ceus qui m' ont escuté lor
            pri jou qu' il n' oblient. Et del romans Aiol est la rime
            finie: Dieus nous consaut trestous, qui tout a en baillie.
            Amen! Amen! après cascun[s] de vous en die!
          
                  
