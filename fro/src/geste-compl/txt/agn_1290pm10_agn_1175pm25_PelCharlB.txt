Un jur fu Karlemaines al Seint Denis muster,
Reout prise sa corune, en croiz seignat sun chef,
E ad ceinte s’espee dunt li ponz fud d’or mer.
Dux i out et demeines e baruns chevalers;
L’emperere de France reguardet sa muiller:
Ele fut ben corunee al plus bel e al meuz.
Il la prist par le poin desuz un oliver,
De sa pleine parole la prist a reisuner:
«Dame, veïstes unkes hume nul desuz ceil
Tant ben seïst espee ne la corone el chef?
Uncor cunquerrei jo citez ot mun espet!»
Cele ne fud pas sage, folement respondeit:
«Emperere – dist ele – trop vus poez preiser;
Uncore en sai jo un qui plus se fait leger
Quant il porte corune entre ses chevalers;
Kaunt la met sur sa teste plus belement lui set».
Quant l’entend Charlemaines mult par est curucez,
Pur Franceis qui l’oïrent, mult en est enbrunchez.
«E, dame, u est cil reis? E kar le m’enseinez!
Si porterum ensemble les corunes as cheis,
Si i serrunt vos drut e tut vos consiler,
Jo maunderai ma court de mes bons chevalers:
Si Franceis le me diënt, dunc lur otri jo ben.
Se vus m’avez mentid, vus le cumperez cher:
Trencherai vus la teste od m’espee d’acer».
«Emperere – dist ele – ne vus en curucez!
Plus est riche d’aver e d’or e de deners,
Mais n’est mie si pruz ne si bons chevalers
Pur ferir en bataile ne paiens encaucer».
Quant ce out la reïne ke Charles est irrez
Si forment s’en repent, vuelt li chaïr as pez.
«Emperere – dist ele – mercid pur amur Deu!
Ja sui ge vostre femme, si me quidai juer.
Jo m’escundirai ja, se vus le cumandez,
A jurer serement u juïse a porter:
De la plus haulte tur de Paris la citet
Me larrai cuntreval par creance devaler
Que pur la vostre hunte ne fud dit ne pensed».
«Nu ferez! – ço dist Charles – mais le rei me numez!»
«Emperere – dist ele – ja nel puis jo truver».
«Par mun chef – ço dist Carles – orendreit le . m dirrez,
U jo vus ferai ja cele teste couper».
Or entend la reïne que ne se puet estordre:
Volenters la leisast mais que muër nen osed.
«Emperere – dist ele – ne me tenez a fole:
Del rei Hugun le fort ai mult oï parole,
Emperere est de Grece e de Costantinoble,
Il tent tute Persie tresque en Capadoce,
N’at tant bel chevaler de ci en Antioche,
Unc ne fut tels barnez cum le sun senz le vostre».
«Par mun chef – ço dist Carles – ço savrai jo uncore!
Se mençunge avez dite, a fiance estes morte».
«Par ma fei – dist li reis – mult m’avez irascud,
M’amisted e mun gred en avez tut perdut:
Uncor quid qu’en perdrez la teste sur le buc.
Ne . l dusés ja penser, dame, de ma vertut.
Ja n’en prendrai mais fin tresque l’avrai veüt!»
L’emperere de France, cum il fud curunez
E out faite s’offrende al auter principel,
A la sale a Parys si s’en est retornez.
Rolland et Oliver en ad ot sei menez
E Willeme d’Orenge et Naimon l’aduret,
Oger de Denemarche, Gerin et Berenger,
L’arceveske Turpin, Ernalt et Haïmer,
E Bernard de Brusban et Bertram l’aduret
E tels mil chevalers ki sunt de France net.
«Seignors – dist l’emperere – un petit m’entendez:
En un lointain reaume, si Deu pleist, en irrez,
Jerusalem requere, la merci Damnedeu.
La croiz et le sepulcre voil aler aurer:
Jo l’ai treis feiz sunged, moi i covent aler.
E irrai un rei querre dount ai oï parler.
Set cenz cameilz merrez d’or et d’argent trussez,
pur set aunz en la tere ester e demurer.
Ja ne m’en turnerai trescque l’avrai trovet».
L’emperere de France feit cunreer sa gent;
Cels qui od lui alerent cunreat gentement,
Asez lur ad donet entre or fin et argent.
N’i unt escuz ne lances ne espees trenchaunz,
Meis fustz ferez de fraine et escrepes pendanz.
Funt ferrer les destrés e detres et devant,
Les mulz e les sumers afeutrent li servant,
E funt pleines les males entre or fin et argent,
De veisaus, de deners et d’autre garnement;
Faudestoulz d’or i portent et tres de seie blans.
A Seint Denis de France li reis s’escrepe prent,
L’arcevesche Turpin li seignat gentement
E si prist il la sue e Franceis ensement,
E munterent as mulz qu’orent forz et amblanz.
De la citet issirent, si s’en turnent brochaunt:
Des or s’en irrat Carles, a Damnedeu . l cummant.
La reïne remeint doloruse et pluraunt.
Tant chevauchet li reis que il vint en un plain,
A une part s’en turnet, si apelet Bertram:
«Veez gentes cumpaines de pelerins erraunz,
Oitante milie sunt el premer chef devant.
Ki ço duit e governet ben deit estre poanz!»
Ore vait l’emperere od ses granz cumpainies,
Devant el premer chef furent oitante milie.
Il issirent de France et Burgoine guerpirent,
Loheregne traversent, Baivere et Hungerie,
Les Turcs et les Persaunz et cele gent haïe,
La grant ewe del flum passerent a navie.
Chevauchet l’emperere tres par mi Croiz partie,
Les bois et les forez et sunt entret en Grice,
Les puis et les muntaines virent en Romanie,
E brochent a la terre u Deus receut martirie.
Veient Jerusalem, une citet antive.
Li jours fu beaus et clers, herberges unt purprises,
E venent al muster, lur offrendes unt mises,
As herberges repairent les feres cumpainies.
Mult est genz li presenz que Carlemaines offret.
Entrat en un muster de marbre peint a volte:
Laens ad un alter de Sancte Paternostre,
Deus i chantat la messe, si firent li apostle,
E les duze chaëres i sunt tutes uncore,
La trezime est en mi ben seëlee et close.
Kant Karles i entrat ben out al queor grant joie;
Cum il vit la chaëre, icele part s’aprocet.
L’emperere s’asist, un petit se reposet,
Li duze per as altres envirun e en coste.
Ainz n’i sist hume ne unkes pus uncore.
Mult fu lez Karlemaines de cele grant bealté:
Vit de cleres colurs le muster peinturet,
De martirs et de virgines et de granz maiestez,
E les curs de la lune et les festes anvels,
E les lavacres curre et les peisons par mer.
Karles out fer le vis, si out le chef levet.
Uns judeus i entrat, ki ben l’out esgardet:
Cum il vit Karlemaine, cumençat a trembler,
Tant out fer le visage, ne l’osat esgarder.
A poi que il ne chet, fuant s’en est turnez,
E si muntet d’eslais tuz les marbrins degrez,
E vint al patriarche, si prist l’en a parler:
«Alez, sire, al muster pur les funz aprester,
Orendreit me ferai baptizer et lever.
Duze cuntes vi ore en cel muster entrer,
Oveoc euls le trezime, unc ne vi si formet.
Par le men esciëntre ço est meïmes Deus!
Il et li duze apostle vus venent visiter».
Quant l’ot li patriarche, si s’en vait cunreer
E out mandet ses clers en albe en la citet:
Il les feit revestir et capes afubler;
A grant procession en est al rei alez.
L’emperere le vit, s’est cuntre lui levez
E out trait sun capel, parfunt lui a clinet;
Vunt sei entrebaiser, nuveles demander.
E dist li patriarche: «Dunt estes, sire, nez?
Unkes mais n’osat hoem en cest muster entrer
Si ne li comandai u ne li oi ruvet».
«Sire, jo ai nun Karles, si sui de France nez.
Duze reis ai cunquis par force et par barnet,
Le trezime vois querre dunt ai oï parler.
Vinc en Jerusalem pur l’amistet de Deu,
La croiz e le sepulcre sui venuz aurer».
E dist li patriarches: «Sire, mult estes ber,
Sis as en la chaëre u sist maïmes Deus!
Aies nun Charles Maines sur tuz reis curunez!»
E dist li emperere: «Cinc cenz merciz de Deu!
De voz saintes reliques, si vus plaist, me donez,
que porterai en France, qu’en voil enluminer».
Respont li patriarches: «A plentet en avrez:
Le braz Saint Simeon aparmaines avrez,
E le chef Saint Lazare vus ferai aporter,
E del sanc Saint Estefne, ki martirs fu pur Deu».
Karlemaines l’en rent saluz et amistez.
E dist li patriarches: «Ben avez espleitet
Quan Deu venistes querre: estre vus dait le melz.
Durrai vus tels reliques, meilurs nen ad suz cel:
Del sudarie Jhesu que il out en sun chef,
Cum il fu al sepulcre et posez et colchez,
Quant Judeus le garderent as espees d’ascer;
Al terz jur relevat, cum il out predicet,
E il vint as apostles pur euls esleecer.
E un des clous avrez que il out en sun ped,
E la sainte corone que Deus out en sun chef,
E avrez le calice que il beneïsquied,
L’esquële d’argent vus durrai volenters,
Entailee est a or et a peres preciels,
E avrez le cultel que Deus tint al manger,
De la barbe Saint Pere, des chevols de sun chef».
Karlemaines l’en rent saluz et amistez,
Tuz li cors li tressalt de joie et de pitet.
Ço dist li patriarche: «Ben vus est avenut,
Par le men esciëntre, Deus vus i acundust!
Durrai vus tels reliques ke ferunt granz vertuz:
Del leyt Sainte Marie dunt aleytat Jhesu,
Cum fud primes en terre entre nus decenduz,
De la sainte chemise qu’ele out revestut».
Karlemaines l’en rent amistez et saluz,
Cil li fist aporter et li reis les reçut.
Les reliques sunt forz, Deus i fait granz vertuz:
Iloc juit uns contraiz, set anz out ke ne . s mut,
Tut li os li crussirent, li nerf sunt estendut,
Ore sailt sus en pez, unkes plus sains ne fud!
Or veit li patriarches Deus i fait grant vertut,
Tost fait le glas suner par la citet menut.
Li reis fait faire un fertre, unkes meldre ne fud:
Del plus fin or d’Arabie i out mil mars fundud,
Il l’a fait seïler a force et a vertut,
A granz bendes d’argent l’a fait liër menut.
A Turpin l’arceveske comandet seit cunduz.
Karlemaines fud lez et tut qui sunt od lui.
Quatre mais fud li reis en Jerusalem la vile.
Il et li duze per, la chere cumpanie,
Demeinent grant barnage car l’emperere est riches.
Comencent un muster k’est de Sainte Marie,
Li hume de la terre le claiment la Latine,
Car li language i venent de trestute la vile;
Il i vendent lur pailes, lur teiles et lur siries,
Coste et canele, peivre et altres bones espices,
E maintes bones herbes que jo ne vus sai dire:
Deus est uncore el cel qu’en volt faire justise!
L’emperere de France i out tant demuret,
Le patriarche prist si l’en ad apelet:
«Vostre cunget, bael sire, si vus plaist me donez:
En France a mun realme m’en estut returner;
Pos’at que jo n’i fui si ai mult demurret,
E ne set mis barnages quel part jo sui turnez.
Faites cent mulz receivre d’or et d’argent trussez».
E dist li patriarches: «Ja mar en parlerez!
Tuz li mens granz tresors vus seit abandunez,
Tant en prengent Franceis cum en vuldrent porter,
Mais que de Sarazins et paiens vus gardez,
Qui nus volent destrure et sainte cristientet».
E dist li patriarches: «Savez dunt jo vus pri?
De Sarazins destrure ki nus ount en despit».
«Volenters – ço dist Karles, si l’en plevit sa fei –
Jo manderrai mes humes, quantqu’en purrai aver,
E irrai en Espaine, ne purat remaner».
Si fist pus Carlemaines, ben en gardat sa fei,
Quant la fud morz Rollanz, li duze per od sei.
L’emperere de France i out tant demured,
De sa muller li membret ke il oït parler:
Or irrat lu rei querre qu’ele li out loët,
Ja n’en prendrat mais fin tresqu’il l’avrat trovet.
La nuit le fait nuncier as Franceis as ostels:
Cum il l’unt entendut, s’orent les quers mult lez.
Al matin par sum l’albe, quant li jurz lur apert,
Li mul et li sumer sunt garnit et trusset,
E muntent li barun, el chimin sunt entret;
Venent en Jerico, palmes prenent asez.
«Utree! Deus aïe!» crient et halt et cler.
Li patriarches muntet sur un mul sujurnet,
Tant cum li jurz li duret l’at cundut e guiët.
La nuit furent ensenble li barun as ostels,
Nule ren q’il demandent ne lur est demuret.
Al matin par sum l’albe, quant li jurs lur apert,
Remuntent li barun, al chemin sunt entret.
Li patriarches ad Karlemaine apelet:
«Vostre cungé, bel sire, si vus plaist, me donez».
E dist li emperere: «Al cumant Damnedeu».
Vunt saei entrebaiser, atant sunt desevret.
Chevauchet l’emperere od sun ruiste barnet.
Les reliques sunt forz, granz vertuz i fait Deus,
qu’il ne venent a ewe, n’en partissent les guez,
qu’il n’encuntrent aveogle, ne seit reluminez;
les cuntrez i redrescent et les muz funt parler.
Chevalchet l’emperere od sa companie grant,
E passent Mont Elés et les puis d’Abilant,
La roche del Guitume e les plaines avant.
Virent Constantinoble, une citet vaillant,
Les clochés et les egles et les punz relusanz.
Destre part la citet de une live grant
Trovent vergers plantez de pins et lorers blans;
La rose i est florie, li alburs et li glazans†.
Vint mile chevalers i troverent seanz,
E sunt vestut de pailes et de heremins blans,
E de granz peus de martre jokes as pez trainanz.
As eschés et as tables se vunt esbaneant,
E portent lur falcuns et lur osturs asquant;
E treis mile puceles a orfreis relusanz,
Vestuës sunt de pailes, ount les cors avenanz,
E tenent lur amis si se vunt deportant.
Atant es vus Karlun sur un fort mul amblant,
A une part se turnet, si apelet Rollant:
«Ne sai ou est li reis, ci est barnages granz!»
Un chevaler apelet, si li dist en riant:
«Amis, u est li reis? Mult l’ai alet querrant».
E icil li ad dist: «Or chevalchez avant,
A cel paile tendut verrez lu rei seant».
Chevalchet l’emperere, ne se vait atargeant,
Truvat lu rei Hugun a sa carue arant:
Les cunjugles en sunt a or fin relusant,
li essues et les roës et li cultres aranz.
Il ne vait mie a pet, l’aguilun en sa main,
Mais de chascune part at un fort mul amblant;
Une caiere d’or le sustent suzpendant,
La sist li emperere sur un cuisin vaillant,
La plume est d’oriol, la teie escarimant,
A ses pez un escame neëlé d’argent blanc,
Sun capel en sun chef, mult par sunt bel li gaunt.
Quatre estaches d’or fin entur lui en estant,
Desus i ad jetet un bon paile grizain;
Une verge d’or fin tint li reis en sa main,
Acundut sun aret tant adreceëment,
Si fait dreite sa rei cume line qui tent.
Atant es vus Carlun sur un fort mul amblant.
Li reis tint sa carue pur sun jur espleiter,
E vint i Carlemaines tut un antif senter,
Vit le paile tendud et l’or reflambïer.
Lu rei Hugun salue le fort trez volenters;
Li reis regardet Carle, veit le contenant fer,
Les braz gros et quarrez, le cors greile et delget.
«Sire, Deus vus garise, de quei me conusez?»
Respont li emperere: «Jo sui de France nez,
Jo ai nun Carlemaines, Rollanz si est mis nes;
Venc de Jerusalem, si m’en voil retorner,
Vus e vostre barnage voil veër volenters».
E dist Hugun li Forz: «Ben ad set anz e melz
Qu’en ai oï parler estranges soldëers,
Ke issi grant barnage nen ait nuls reis suz cel.
Un an vus retendrai si estre i volez,
Tant vus durrai aveir, or et argent trussez,
Tant en portent Franceis cum en voldrent charger.
Or dejundrai mes beos pur la vostre amistet».
Li reis desjunt ses beos et laset sa carue:
E paissent par ces praez amunt par ces cultures.
Li reis muntet al mul si s’en vait l’ambleüre.
«Sire – dist li reis Carles – ceste vostre carue,
Tant i at de fin or que jo n’en sai mesure;
Si senz garde remaint, jo creim qu’ele soit perdue».
E dist Hugun li reis: «De tut ceo n’aëz cure,
Unkes nen out larun tant cum ma terre dure:
Set anz i purrat estre, ne serrat remoüe».
Dist Willemes d’Orenge: «E! Sainz Pere aiude!
Car la tenise en France et Bertrams si i fusset,
A pels et a marteals sereit aconseüe».
Li reis brochet le mul si s’en vait l’ambleüre,
E vint sus al paleis, out sa muiller veüe,
Il la fet conreer et cele est revestue,
Le paleis et la sale de pailes purtendue.
Atant es vus Carlun od sa grant gent venue.
L’emperere descent defors le marbre blanc,
Cez degrez de la sale vint al paleis errant.
Set milie chevalers i troverent seanz,
A peliçuns ermins, bliauz escarimanz,
As eschés et as tables se vunt esbaneant.
La defors sunt curut li plusur et asquant,
Receurent les destrers et les forz mulz amblanz,
A lur osteus les meinent conreer gentement.
Charles vit le paleis et la richesce grant:
A or fin sunt les tables, et chaëres et banc,
Li paleis fu listez d’azur et avenanz,
Par mult cheres peintures a bestes, a serpenz,
A tutes creatures et a oiseaus volanz.
Li paleis fu a vout et dedesur cloanz,
Et fu faiz par cumpas et serez noblement:
L’estache del miliu neëlee d’argent;
Cent colunes i ad tut de marbre en estant,
Cascune est a fin or neëlee devant,
De quivre et de metal tregeté dous enfanz:
Cascuns tient en sa buche un corn d’ivorie blanc.
Si galerne ist de mer, bise ne altre venz,
Ki ferent al paleis de devers occident,
Il le funt turneer et menut et suvent,
Cumme roë de char qui a tere decent.
Cil corn sunent et buglent et tunent ensement
Cum taburs u toneires u grant cloche qui pent;
Li uns esgardet l’altre ensement en riant,
Que ço vus fust viarie que tut fussent vivant.
Karles vit le paleis et la richesce grant,
La sue manantise ne priset mie un guant,
De sa muiller li membret que manacé out tant.
«Seignurs – dist Carlemaines – mult gent palais ad ci:
Tel nen out Alixandre ne li vielz Costantins,
Nen out Crisans de Rome qui tanz honurs bastid».
E tant cum l’emperere cele parole had dit,
Devers les porz de mer uït un vent venir,
Vint bruant al palais, d’une part l’acuillit,
Cil l’a fait esmuveir et suëf et serrit,
Altresi . l fait turner cum arbre de mulin.
Celes imagines cornent, l’une a l’altre surrist,
Que ceo vus fust viarie que il fussent tut vif,
L’uns halt li altre cler, mult feit bel a oïr.
Ce est avis qui l’ascute qu’il seit en paraïs,
La u li angle chantent e suëf et serit.
Mult fu granz li orages, la neis et li gresilz,
E li venz durs et forz qui tant bruit et fremist.
Les fenestres en sunt a cristal fort gentilz,
Tailees et confites a brasme utremarin;
Laenz fait tant requeit et suëf et serit
Cumme en mai en estet quant soleilz esclarcist.
Mult fut gres li orages et hidus et costis:
Karles vit le paleis turneer et fremir,
Il ne sout que ceo fud, ne l’out de luign apris,
Ne pout ester sur pez, sur le marbre s’asist.
Franceis sunt tut verset ne se poent tenir,
E covrirent lur ches et adenz et suvin,
E dist li uns a l’altre: «Mal sumes entrepris,
Les portes sunt uvertes si n’en poüm issir!»
Carles vit le palais menuement turner,
Franceis covrent lur ches, ne l’osaent esgarder.
Li reis Hugun li forz en est avant alez
E ad dit a Franceis: «Ne vus desconfortez!»
«Sire – dist Carlemaines – ne serrat ja mais el?»
E dist Hugun li forz: «Un petit m’atendez!»
Li vespres aproçat, li orages remest;
Franceis saillent en pez. Tut fut prestz li supers;
Carlemaines s’asist e sis ruistes barnez,
Li reis Hugun li forz et sa muiller delez;
Sa fille od le crin bloi ad le vis bel et cler
E out la char tant blanche cumme flur en ested.
Olivers l’esgardat si la prist a amer:
«Ploüst al rei de glorie, de sancte majestet,
Que la tenise en France a Verdun la citet,
Kar jo’n fereie pus tutes mes voluntez».
Entre ses denz le dist, qu’hon nel pot escuter.
Nule rein qu’il demandent ne lur fud deveet:
Asez unt venesun de cerf et de sengler
E unt grues et gauntes et poüns enpevrez;
A espandant lur portent le vin et le claret,
E cantent et vielent et rotent cil jugler,
E Franceis se desportent par grant nobilitet.
Cume il ourent manget enz al palais real,
E unt traites les napes li maistre senescal,
Saillent li esquïer en renc de tutes parz,
Il en vunt as osteus conreer lur chevaus.
Li reis Hugun li forz Carlemain apelat,
Lui et les duzce pers si . s trait a une part;
Le rei tint par la main, en sa cambre . l menat,
Voltue, peinte a flurs, a peres de cristal;
Une escarbuncle i luist e cler reflambeat,
Confite en une estache del tens le rei Golias.
Duze liz i ad dous de quivre et de metal,
Oreillers de velus e linçous de cendal;
Al menur unt a traire vint beof et quatre car.
Li trezimes en mi est taillez a cumpas,
Li pecul sunt d’argent et l’espunde d’esmal.
Li cuverturs fud bons que Maheuz uvré at,
Une fee mult gente que le rei le dunat;
Melz en vaut li conreiz del tresor l’amiral.
Ben deit li reis amer qui li abandunat
E tant ben le servit et gent le conreat.
Franceis sunt en la cambre si unt veüd les liz;
Casquns des duze pers i ad ja le son pris.
Li reis Hugun li forz lur fait porter le vin:
Sages fud e membrez mais plains de maleviz;
En la cambre voltue deinz un perun marbrin,
Desuz cavet, s’i ad un hume mis;
Tute la nuit les gardet par un pertus petit.
Li carbuncles art bien que i poet home veïr
Cume en mai en estet quant soleilz esclarcist.
Li reis Hugun li forz a sa muiller en vint,
E Carles et Franceis se cuchent a leisir.
Des ore gabberunt li cunte et li marchis;
Franceis furent as cambres, si unt beüt des vins.
E dist li uns a l’altre: «Veez cum grant bealtet!.
Veez cum gent palais e cum fort richetet!
Ploüst al rei de glorie de sainte majestet,
Carlemaines mi sire le oüst recatet,
U cunquis par ses armes en bataile champel!»
E lur dist Carlemaines: «Ben dei avant gabber.
Li reis Hugun li forz nen ad nul bacheler
De tute sa mainée qui tant seit fort membrez,
Ait vestu dous haubers et dous heaumes fermez,
Si seit sur un destrer curant e sujurnet,
Li reis me prest s’espee al poin d’or adubet,
Si ferrai sur les heaumes u il erent plus cher,
Trancherai les haubercs et les heaumes gemmez,
Le feutre oveoc la sele del destrer sujurnet;
Le branc ferrai en terre: si jo le les aler,
Ja nen ert mes rescus par nul hume charnel,
Tresqu’il seit pleine haunste de terre desteret».
«Par Deu – ço dist l’eschute – forz estes et membrez!
Que fols fud li reis Hugue quant vus prestat ostel:
Si anuit meis vus oi de folie parler,
Al matin par sun l’albe vus ferai congeer».
E dist li emperere: «Gabbez, bel neis Rolland!»
«Volenters, sire, tut al vostre comand.
Dites al rei Hugun que . m prest sun olifant,
E pus si m’en irrai la defors en cel plain,
Tant par ert fort m’aleine et li venz si bruanz
Qu’en tute la cité, que si est ample et grant,
N’i remaindrat ja porte ne postits en astant
De quivre ne acer, tant seit forz ne pesanz,
Ke l’uns ne ferge a l’altre par le vent si bruant.
Mult ert forz li reis Hugue s’il se met en avant,
K’il ne perde la barbe, les gernuns en brulant,
E les granz peaus de martre qu’ad al col en turnant,
Le peliçun d’ermin del dos en reversant».
«Par Deu – ço dist l’eschute – ci ad mal gabement.
Que fouls fist li reis Hugue qu’il herbergat tel gent!»
«Gabbez, sire Oliver!» dist Rollanz li curteis.
«Volenters – dist li quens – mais Carles le otrait.
Prenget li reis sa fille, qui tant ad bloi le peil,
En sa cambre nus metet en un lit en requeit,
Si jo ne l’ai anut, tesmonie de lui, cent feiz,
Demain perde la teste, par covent le otrai».
«Par Deu – ço dist l’eschute – vus recrerez anceis!
Grant huntage avez dit, mais que . l sacet li reis
En trestute sa vie mes ne vus amereit».
«E vus, sire arcevesque, gaberez vus od nus?»
«Oïl – ço dist Turpins – par le comant Carlun.
Treis des meillurs destrers qui en sa cité sunt
Prenget li reis demain, si’n facet faire un curs
La defors en cel plain; quant melz s’esleserunt,
Jo i vendrai sur destre curant par tel vigur
Que me serrai al terz e si larrai les deus,
E tendrai quatre pumes mult grosses en mun puin,
Si . s irrai estruant et getant contremunt,
E lerrai les destrers aler a lur bandun:
Se pume m’en escapet ne altre en chet del poin,
Carlemaines mi sire me criet les oilz del frunt!»
«Par Deu – ço dist l’eschute – cist gas est bels et bons:
Vers mun seignur lu rei n’i had huntage nul».
Dist Willemes d’Orenge: «Seignurs, or gaberai!
Veez cele pelote? Unc greinur ne vi mais:
Entre or fin et argent gardez cumben i ad!
Meinte feiz i sunt mis trente hume en assai,
Ne la porent muër, tant fud pesanz li fais.
A une sule main par matin la prendrai,
Puis la larrai aler tres par mi cel palais:
Mais de quarante teises del mur en abatrai!»
«Par Deu – ço dist l’eschute – ja ne vus en crerai.
Trestut sait fel li reis s’asaier ne vus fait.
Ainz que seiez calcez, le matin li dirrai».
XXIX.
E dist li emperere: «Or gaberat Ogers.
Li dux de Denemarche tant se put traveiller».
«Volenters – dist li bers – tut al vostre cungiet.
Veez vus cele estache qui le palais sustent,
Que ui matin veistes si menut turneër?
Demain la me verrez par vertut embracer,
Nen ert tant forz l’estache ne l’estucet briser,
E le palais verser, vers terre trebucer:
Ki la ert cunseüz ja garantiz nen ert.
Mult ert fous li reis Hugue s’il ne se vait mucer».
«Par Deu – ço dist l’eschute – cist hom est enragez.
Unques Deus ne vus duinst cel gab a cumencer!
Que fols fist li reis Hugue qui vus ad herberget».
E dist li emperere: «Gabez, Naimes li dux!»
«Volenters – dist li bers – tut le peil ai canut.
Dites al rei Hugun que . m prest sun hoberc brun.
Demain quant jo l’avrai endosset et vestut
Dunc me verrez escure par force a tel vertut,
N’ert tant forz li hobercs d’acer ne blanc ne brun,
Que n’en cheent les mailles ensement cum festuz».
«Par Deu – ço dist l’escute – veilz estes et canuz,
Tut avez le peil blanc, mult avez les ners durs!»
E dist li empereres: «Gabez, dan Berenger!»
«Volenters – dist li quens – quant vus le comandez.
Prenget li reis espees de tuz les chevalers,
Facet les enterer trequ’ as haltes d’or mer,
Que les pointes en seient cuntremunt vers le cel;
En la plus halte tur m’en munterai a pet
E pus sur les espees m’en larrai derocher.
La verrez brans crussir et espees brisier,
L’un acer depecer a l’altre et entreoscher.
Ja ne troverez une qui m’at en char tuchet,
Ne le quir entamet ne en parfunt plaet».
«Par Deu – ço dist l’eschute – cist hom est enragez.
Si il cel gab demustre, de fer est u d’acer!»
E dist li empereres: «Sire Bernard, gabez!»
«Volenters – dist li quens – quant vus le comandez.
Veïstes la grant ewe qui si brut a cel guet?
Demain la ferai tute issir de sun canel,
Aspandre par ces camps que vus tut le verrez,
Tuz les celers aemplir qui sunt en la citet,
La gent lu rei Hugun e moillir et guaer,
En la plus halte tur lui maïme munter.
Ja n’en descendrat mais si l’avrai comandet».
«Par Deu – ço dist l’eschute – cist hom est enragez.
Que fols fist li reis Hugue qui vus prestat ostel!
Le matin par sun l’albe serrez tut congeet».
E dist li quens Bertrams: «Or gaberat mis uncles».
«Volenters, par ma fei – dist Ernalz de Girunde.
Or prenget li reis Hugue de plum quatre granz sumes,
Si . s facet en calderes tutes ensemble fundre,
E prenget une cuve qui seit grande et parfunde,
Si la facet raser desque a ses espondes,
Pus me serrai en mi tresque la basse nune.
Quant li pluns iert tuz pris e rasises les undes,
Cum il ert ben serrez, dunc me verrez escure
E le plum departir et desur mei desrumpre:
N’en i remandrat ja pesant un’escalunie».
«Ci ad merveillus gab – ceo ad dist li escute.
Unc de si dure carn n’oï parler sur hume,
De fer est u d’acer si il cest gab demustret».
Ço dist li emperere: «Gabez, sire Aïmer!»
«Volenters – dist li quens – quant vus le comandez.
Uncore ai un capel, d’almande engulet,
D’un grant mage prisun, qui fud faiz en iver.
Quant l’avrai en mun chef vestud et afublet,
Demain, quant li reis Hugue serrat a sun deigner,
Mangerai sun peisun et beurai sun claret,
Puis viendrai par detres, durrai lui un cop tel
Que devant sur sa table le ferai encliner.
La verrez barbes traire et gernuns si peler!»
«Par Deu – ço dist l’eschute – cist hom est enragez.
Que fols fist li reis Hugue qui vus prestat ostel!»
«Gabez, sire Bertrams!» l’emperere ad dit.
«Volenters – dist li quens – tut al vostre plaisir.
Treis escuz forz et roiz m’empruntez le matin,
Puis m’en irrai la fors en sum cel pin antif:
Les me verrez ensemble par tel vertud ferir
E voler contremunt, si m’escriërai si
Que en quatre lives granz envirun le pais
Ne remandrat en bois cers ne daims a fuir,
Nule bise salvage ne chevrols ne gupils».
«Par Deu – ço dist l’escute – mal gabement ad ci.
Quant le savrat li reis, grains en ert et maris».
«Gabez, sire Gerin!» dist l’emperere Carles.
«Volenters – dist li quens – Demain, veant les altres,
Un esped fort et roist m’aportez en la place,
Que granz seit et pesanz, uns vilains i ait carge,
La haunste de pomer, de fer i ait un’alne;
En sumet cele tur, sur cel piler de marbre,
Me culchez dous deners que li uns seit sur l’altre;
Puis m’en istrai ensus de une live large,
Si me verrez lancer, si vus en prenez garde,
Tresqu’al piet de la tur l’un des deners abatre,
Si suef et serrid ja ne . s muvra li altre;
Puis serrai si legers et ignals et aates,
Que m’en vendrai curant par mi l’us de la sale
E reprendrai l’espet ainz qu’a tere s’abaiset».
«Par Deu – ço dist l’escute – cist gab valt treis des altres.
Vers mun seignur lu rei n’i ad gens de huntage».
Quant li cunte unt gabet si s’en sunt endormit.
L’eschute ist de la cambre qui trestut ad oït,
Vint a l’us de la cambre u li reis Hugue gist,
Entreuvert l’ad troved, s’en est venuz al lit.
L’emperere le vit, hastivement li dist:
«Di va! Que funt Franceis et Karles al fer vis?
Oïstes les parler s’il remaindrunt a mi?»
«Par Deu – ço dist l’escute – unc ne lur en suvint,
Asez vus unt anut gabet et ascarnit».
Tuz les gas li cuntat quancque il en oïd:
Quant l’entent li reis Hugue grains en fud et mariz.
«Par ma fei – dist li reis – Carles ad feit folie,
Quant il gaba de moi par si grant legerie.
Herberjai les ersair en mes cambres perines!
Si ne sunt aampli li gab cum il les distrent,
Trancherai lur les testes od ma spee furbie».
E mandet de ses humes en avant de cent mile,
Il lur ad cumandet qu’aient brunies vesties,
E capes afublez, ceint espees burnies;
Il entrent al palais et entur lui s’asistrent.
Karles vint del muster, quant la messe fu dite,
Il et li duze per, les feres cumpainies;
Devant vait l’emperere, car il est li plus riches,
E portet en sa main un ramisel d’olive.
Li reis Hugue le vit, de luinz le contraliet:
«Carles, pur quei gabastes de moi et escarnistes?
Ersair vus herberjai en mes cambres perines,
Ne . l duséz ja penser par si grant legerie!
S’or ne sunt aampli li gab que vus deïstes,
Trancherai vus les testes od ma spee furbie».
Quant l’entent l’emperere si se creinst de sa vie
E regardet Franceis, les feres compaignies:
«Del vin et del claret fumes ersair tut ivre.
Jo quid que li reis out en sa cambre s’espie».
«Sire – dist Carlemaines – ersair nus herbergastes,
Del vin et del claret asez nus en donastes.
S’est tel custume en France, a Paris et a Cartres,
Quant Franceis sunt culchiet, que se giuënt et gabent,
E si diënt ambure et saver et folage.
Or me lesez parler a mun ruiste barnage,
Si vus en respondrai volenters par vinage».
«A fei – ço dist li reis – trop i out grant huntage.
Par ma fei – ço dist Hugue – et par ma blanche barbe,
Quant de mei partirez, ne gaberez mais altre!»
Carlemaines s’en turnet, li duze per od lui,
E vunt en un conseil desuz un arc vusud.
«Seignurs – dist l’emperere – mal nus est avenud,
Del vin et del claret tant eümes beüd,
E desimes tel chose que estre ne deüst».
E ad fait les reliques aporter devant lui:
A ureisuns se getent, s’unt lur culpes batud,
E priënt Deu del cel et la sue vertud,
Del rei Hugun le fort qu’il les garisset ui,
Qui encontre lur est si forment irascuz.
Atant es vus un angele qui Deus i aparut,
E vint a Carlemaine, si l’ad releved sus:
«Carles, ne t’esmaer, ço te mandet Jhesus!
Des gas qu’ersair desistes, grande folie fud;
Ne gaberez mes hume, ço cumandet Christus!
Va, si fai cumencer, ja n’en i faldrat uns».
L’emperere l’entent, lez et joianz en fud.
Carlemaines de France, il fud levez en pez
E out drescé sa main, en croiz seigna sun chef
E ad dit as Franceis: «Pas ne vus esmaez!
Devant lu rei Hugun al palais en venez».
«Sire – dist Carlemaines – ne pus lesser ne . l die:
Erseir nus herberjastes en vus cambres perines,
Del vin et del claret li asquant furent ivre.
Quant de nus vus turnastes, grant outrage feïstes:
En la cambre leisastes oveoc nus vostre espie.
Nus savun itel terre u custume est asise,
Si vus l’eüsez fait, i eüst felunie.
Nus les aamplirun, ne puet remaner mie!
Ki en avez coisit, cil comencerat primes».
E dist Hugue li forz (ne l’ad mescoisi mie):
«Ci astat Olivers qui dist si grant folie,
Qu’en une sule nuit avreit cent feiz ma fille.
Fel seie en tutes curz, si jo ne li delivre!
Si ne li abandun, dunc ne me pris jo mie.
Faille une sule feiz par sa recreantise,
Trancherai lui la teste a ma spee furbie.
Il et li duze per sunt livred a martirie».
Carlemaines s’en rist, que en Deu s’en afied,
E dist a l’altre mot: «Ja mar l’en larrez quite».
Tute jur se deportent, giuënt et esbanient;
Nule ren qu’il demandent ne lur atarge mie,
Tresqu’il vint a la nuit, qui tut est aserie.
Li reis fait en sa cambre aconduire sa fille;
Purtendue est trestute de pailles et curtines.
Ele out la carn tant blanche cume flur en espine,
Olivers i entrat, si començat a rire.
Quant le vit la pucele mult est aspourie,
Purquant si fud curteise, gente parole ad dite:
«Sire, eissistes de France pur nus femmes ocire?»
E respund Olivers: «Ne dutez, bele amie,
Si crere me volez, tute en serrez garie».
Olivers gist el lit lez la fille le rei,
Devers sei l’a turnet, si la beisat treis feiz.
Icele fud ben cointe et il dist que curteis:
«Dame, mult estes bele, estes fille de rei,
Pureoc, si dis mun gab, jamar vus en crendreiz!
De vus mes volentez aveir ne quier cent feiz».
«Sire – dist la pucele – aiez merci de mei!
James ne serrai lee se vus me huniseiz».
«Bele – dist Olivers – al vostre cumant seit.
Mais que de men cuvent m’aquitiez vers lu rei,
De vus ferai ma drue: ja ne quier altre aveir».
Cele fud ben curteise, si l’en plevit sa fei;
Li quens ne li fist mes la nuit que trente feiz.
Al matin par sun l’albe, i est venuz li reis
E apelat sa fille, si li dist en requeit:
«Dites mei, bele fille, ad le vus fait cent feiz?»
E cele li respunt: «Oïl, bel sire reis!»
Ne fait a demander s’irascuz fu li reis,
E vint a Carlemaine, al palais u seeit.
«Li primers est gariz. Encantere est, ço crei!
Or voil saveir des altres si mençunge est u veirs».
Dolenz fud li reis Hugue del gab qu’est aampliz
E dist a Carlemaine: «Li primers est gariz,
E voil saveir des altres, s’il ferunt altresi».
«Cil recomencerat ki en avez coisit».
«La veez ci Willeme, fil le cunte Ameri!
Or prenget la pelote ke en la cambre gist:
Se issi ne la getet, cum il erseir le dist,
Trancherai lui la teste a mun brant acerin.
Il et li duze per sunt venut a lur fin».
Or veit li quens Guillames que li gas fud sur lui;
Dunc desfublet ses paus, dunt li bevres fud bruns,
Par les neiles de paile il les ad getet jus.
Vint errant en la cambre u la pelote fud,
A une main la levet, si la trait par vertud,
Si la lessat aler que trestut l’unt veüd:
Mais de quarante teises ad del mur abatud.
Ne fu mie par force, mes par la Deu vertud,
Pur amur Carlemaine, chi . s i out acunduit.
Dolenz fud li reis Hugue de sun palais ki fend,
Si ad dit a ses humes: «Ci ad mal gabement.
Par la fei que vus dei, nen est ne bel ne gent!
Ces sunt ancanteür qui sunt entret ceenz,
Volent tenir ma tere et tuz mes casemenz.
Or voil saver des altres si ferunt ensement,
Mais si uns suls en fault, par Deu omnipotent,
Demain les ferai pendre en sum cel pin al vent
A unes forz estaches: nen avrunt raëment».
«Sire – dist Carlemaines – volez en mes des gas?
Ki en avez coisit, cil recumencerat».
E dist Hugue li forz: «La veez ci Bernard,
Fil le conte Aimeri, ki de ço se vantat,
Que icele grant ewe, que si brut a cel val,
Qu’il la fereit eisir tute de sun canal,
Entrer en la citet, curre de tutes parz,
Mei maïmes munter en mun plus halt palais,
Que n’en purrai decendre tresqu’il cumanderat».
Or set li quens Bernarz lui estut cumencer,
E dist a Carlemaine: «Damnedeu en priez!»
Il vent curant a l’ewe, si ad les guez seignez,
Deus i fist tels miracles, li glorius del cel,
Que tute la grant ewe fait isir de sun bied,
Aspandre par les camps, que tut le virent ben,
Entrer en la citet et emplir les celers,
La gent lu rei Hugun et moiller et guaer.
En la plus halte tur li reis s’en fuid a ped;
Desur un pin antif est Carles al vis fer,
Il et li duze per, li barun chevaler,
E priënt Damnedeu que d’eauls ait grant pited.
Desur un pin antif est li ber Carlemaines,
Il et li duze per, les mult gentes cumpaines;
Oït lu rei Hugun sus en la tur deplaindre:
Sun tresor li durat, si . l cundurat en France,
E devendrat ses hom, de lui tendrat sun regne.
Quant l’entend l’emperere, pitet en a mult grande
(Envers humilitet se deit eom ben enfraindre)
E priët a Jhesu que cele ewe remaignet.
Deus i fist grant vertut pur amur Carlemaigne:
L’eve ist de la citet, si s’en vait par les plaines,
Rentret en sun canal, les rives en sunt pleines.
Des or put ben li reis jus de la tur decendre,
E vent a Carlemaine desuz l’umbre d’une ente:
«A feiz, dreiz emperere, jo sai ke Deus vus aime.
Tis hom voil devenir, de tei tendrai mun regne,
Mun tresor te durrai, si l’amerrai en France».
«Volez en mes des gas, sire?» dist Carlemaines,
E dist Hugue li Forz: «Ne de ceste semaine!
Si tut sunt aampli, ja n’ert jur ke ne . m plaigne».
«Sire – dist Carlemaines al rei Hugun le fort –
Or estes vus mis heom, veant trestuz les voz.
Hui devums faire feste, barnage et grant deport,
E porterum ensemble les corunes a or.
Pur la vostre amistet prest sui la mei’en port».
«E jo, sire, la meie – dist Hugue – al vostre los.
Ferum processiun la dedenz cel enclos».
Karlemaines portat la grant corone a or,
Li reis Hugue la sue plus basement un poi:
Karlemaines fud graindre un plein ped et tres pouz.
Franceis les esgarderent, n’i out un n’en parolt:
«Ma dame la reïne dist folie et tord,
Mult par est Karles ber pur demener esforz,
Ja ne vendrum en terre nostre ne seit li los!»
Karles portet corune dedenz Costentinoble,
Li reis Hugue la sue, plus bassement uncore.
Franceis si les esgardent, li plusur en parolent:
«Ma dame la reïne ele dist mult que fole,
Que preisat sun barnet si ben cume le nostre!»
Si funt processiun la dedenz cel encloistre;
La femme . l rei Hugun ke sa corune enportet
Par la main tent sa fille ke ad la crine bloie;
Hu que veit Oliver, volenters i parolet,
Fait lui contenant gent e amisté li portet,
Volenters le baisast, mais pur sun pere n’oset.
Il entrent al muster cum issent de l’encloistre;
L’arcevesques Turpins, ki maistre fud des ordres,
Il lur cantat la messe et li barnez i ofret,
Puis venent al palais demeinant grant baldorie.
Franceis sunt al palais, tut fud prestz li digners:
Les tables sunt drecees et sunt alet manger.
Nule ren qu’il demandent ne lur fud demured,
Asez unt veneisun de cerf et de sengler,
E unt grues et gantes et poüns enpevrez,
A espandant lur portent le vin et le claret,
E cantent et vielent et rotent cil geugler.
Li reis Hugue li forz ad Carlun apeled:
«Trestuz mes granz tresors vus seit abandunez.
Tant en prengent Franceis cum en voldrunt porter».
E dist li emperere: «Tut ço lassez ester!
Ja nen prendrai del vostre un dener muneed,
Ja unt il tant del mon qu’il ne . l poent porter.
Mes des or le cunget! Nus en cuvent aler».
E dist Hugue li forz: «Jo ne . l vus os veer».
Les mulz e les sumers lur tint l’em as degrez.
E dist li emperere: «Si cum vus cumandez».
Vunt sei entrebaiser, a Deu sunt cumandet.
Quant Franceis unt manget, des ore s’en irrunt;
Les mulz et les sumers lur tint om as peruns,
Si sunt muntet Franceis, qui a joie s’en vunt.
La fille . l rei Hugun i curt tut a bandun,
La u veit Oliver si . l prent par sun gerun:
«A vus ai jo turnet m’amistet et m’amur,
M’en porterez en France si m’en irrai od vus?»
«Bele – dist Olivers – m’amur vus abandun.
Jo m’en irrai en France od mun seignur Carlun!»
Mult fu liez et joius Carlemaines li ber,
Ki tel rei ad cunquis sanz bataille campel.
Que vus en ai jo mes lunc plait a acunter?
Il passent les païs, les estranges regnez,
Venut sunt a Paris, a la bone citet,
E vunt a Saint Denis, al muster sunt entret.
Karlemaines se culcget a oreisuns, li ber:
Quant il ad Deu preiet, si s’en est relevez,
Le clou et la corune si ad mis sur l’auter
E les altres reliques depart par sun regnet.
Iloec fud la reïne, al pied li est alet,
Sun mautalent li ad li reis tut perdunet,
Pur l’amur del Sepulcre que il ad auret.
