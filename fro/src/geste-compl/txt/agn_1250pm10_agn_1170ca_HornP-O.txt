Seignurs, oi avez le[s] vers del parchemin,
Cum li bers Aaluf est venuz a sa fin.
Mestre Thomas ne volt k'il seit mis a declin
K'il ne die de Horn, le vaillant orphanin,
Cum puis l'unt treit li felun sarasin.
Un en i ot, guaigna[rt], del lignage Chain –
En language alfrican l'apelent Malbroin.
Ci[l] trova primes Horn repuns enz un gardin,
Od lui xv valez ki erent de sun lin –
N' [en] i ot ne fust fiz de bon palain:
Cume seignur serveint tuit Horn, le meschin.
Chascun aveit vestu bliaut ynde u purprin
E Hor[n] ert conréét d'un paile alexandrin.
Oilz aveit vers e clers e le vis ot rosin,
Gente façun aveit, bien semblot angelin;
Cum esteile jornals, quan lievet al matin,
Sur les altres reluist, ki li sunt pres veisin,
Sur tuz ses cumpaignu[n]s resplent Horn [li meschin].
Malbroïn al requei ad les enfanz trovez,
Ki erent pur l'esfrei la tuit xv muscez;
Il les ad pris trestuz, ad les xv liez,
Mes a Horn ne fist mal, kar ne fud destinez;
Si lui ot Deus dune par ses digne buntez
Un eür: k'i ne fust pur nul hom esgardez,
Ki sempres n'en eüst e merciz e pitez:
Si ot cist quant l'ot pris, pur ço fud bel menez,
Il e si cumpaignu[n]s, dreit as tres es prez
U ert li reis Rodmund. La fuirent presentez
E il li ad rendu e merciz [e] grant gre.
Pus ke li reis les ot, si·s ad areisonez:
Ki il sunt, de quel lin: ne li seit mot selez.
E Ho[r]n li ad tuit dit, ki ert melz senez,
Plus hardi de parler e li mielz doctrinez.
Quant li reis l'ot oï mult les ad aveisez,
A la façun k'il unt e as vis culurez.[f.1b]
Mes Horn lé passa tuz de tutes beautez,
Si cum le voleit Deus k[i] maint en trinitez,
Ki mist a queor le rei k'il les ad manaez,
Kar rien ne puet perir k'il vol ke seit gardez.
Car tant en ot pitez reis Rodmund des enfanz,
K'il ne volt devant lui k'il seient perillanz.
Lors demandet cunseil, as entur lui estanz:
'Seignurs, cunseilliez mei, quei en pusse estre fesanz?
Ne·s pus fere perir ke jo·s seie esgardanz.
Si sai bien, s'il vivent, ke jo m'en ere pleignanz,
Kar j'ai ocis trestuz lur meillur partenanz,
E cil les vengerunt s'il remaignent vivanz:
Pur ço ne voil jo pas k'il seient eschapanz.
Dites mei cum murunt, ke ne·l seie veanz:
Ne·l verai de pited: tel ai des enfanz.'
A itant ad parlé si fercement Broivanz,
Un alchaie sur mer – riches hom e mananz,
E de cunseil pur veirs, artus e enginnanz –
Mes itel k'il donat fud as noz mult vaillanz,
Cum vus purrez oïr, si·n estes escultanz,
Kar si le volt Deus, ki pur els ert veillanz,
Ki ne laist pas perir cels ki lui sunt reclamanz.
'Sire,' fet il, 'purnez un de voz vielz chalanz,
Metez i cels valez, ki jo vei ici estanz;
K'il n'aient avirum dunt a seient aïdanz,
Sigle ne guvernail dunt il seient najanz;
Enz un altre metez xx bonisme serjanz,
Ke bien sacent nagier cume bon marinanz,
Ki·[s] treient a la mer a dous leue[e]s granz.
Les cordes trenchent pus, dunt les erent trainanz,
E leissent les iluc al palagre walcranz.
N'en orrez pus parler, bien me sui fic purfichanz:
Ja ne·s garrat lur deus, en ki il sunt creanz,
Plus d'un tundu mutun ky est tut asotanz.'
Dient tuit e[n]viron: 'Broivanz est bien parlanz.'[f.1c]
Quant ço ot dit Broivant, reis Rodmund, l'alfrican,
Fist aprester mul tost un vielz antif chalan.
Pus i mist les enfanz de murir tut certan:
N'i ot tres n'avirum, guvernail ne struman.
Or les guarisset cil ki salvat Moïsan,
Quant fud jecté petit al flum del desruban,
E ki format Evain de la coste dan Adan
E fist l'asne parler pur le prophete Balaan!
Il em pensera bien, e li ber sain[t] Johan,
Kar uncore par cels murrat maint barbara[n] –
Pincenard e leutiz, turcople e almican.
Uncore er par cest Horn conquis regne persan
E par le fiz cestui, ki ore est en ahan,
Ki paens destrurat d'ici qu'al flum Jordan,
Ne·s i purrat tenser Mahum ne Tervagan.
Enz un chalant sunt mis xx bonisme grifan,
A ki deus doinst mal e entrer en mal an!
Al nagier sunt assis, tuit treient seguran
Ve[r]s palagre de mer; des enfanz funt engan.
Ore les guarisset cil ki meint en suveran.
Al palagre de mer sunt sil venu najant,
Ne lur pert nule part de terre tant ne quant.
La corde unt trenché, dunt tret unt le chalant,
As venz erent posé tuit li noble enfant
E il sunt senz cunseil; as undes vunt walcrant.
Deus lur est cunseilliers ki salveres est puissant.
'Vus l'avret,' dit Hardré, 'si Deu plest, a present.'
Apres sunt léément a lur nefs repeirez.
Deskes fud coneud ke ço fud dan Hardrez
Unc ne fud tel baldur entre gent demenez
Par trestut, pur s'amur k'il fussent plus heitez.
Quant il vint al demein [ke soleil] fud levez
Furent tuit cil des nefs al tref Horn essemblez.
Dan Hardré les ad dunc issi aresunez:
'Or ent[end]et, seignurs, cument vus errerez:
Par le cunseil de mei, si Deu plest, vengerez
Le dol de voz amis ki a mort sunt menez.
Vostre ost, ke ci vei, en dous departirez:
E la u vus mustra[i], la meitet muscerez;
Od la meitet ici, sire Horn, i remeindrez;
Quant jo avrai Redmund od les suens ça guiez,
Vus lur ceindrez cest camp, si vus i cumbatrez:
E si tost cum en ert li esturs cumencez,
Vus ki serrez muscez, si vus desbucherez,
E par detriers as dos vassalment ferrez.
Si eren descunfit li culvert reneez.
Ja n'en savru[n]t mot si erent morz ruez.
Quant serrez si vengez, la terre seiserez:
Tut al vostre pleisir i merrez voz barnez.'
Lors escrient trestuit: 'Buer fussez vus nez!
Issi ert cum vus plest, cum le cumandez.'
Atritant prist cungé e si s'en est turnez,
Mes li lius dunt parla lur fud einceis mustrez.
A ce fere k'il dist, mult en ert eisez.
E en tant ke vet Hardré a rei Rodmund parler,
E Kil volt, se il peot, sun damage espleiter,
Kar quel semblant k'il fet, il nel peot unc amer:
Se il peot en nul sen, sun seignur veolt venger 
Aäluf le barun, ki·l nurrit e ot cher.
Vunt s'en li home Horn par ces larriz muscer:
Ja ne·l savrat Rodmund, si avrat encumbrer.[f.18c]
Mult i aveit vassal gent de cuntenement fer,
N'i ad cil ne s'en peint de Rodmund manascer –
E il le frunt mult ben, kar Deus lur volt aider.
Hardré est ja venu desk'al mestre soler
U li reis od sa gent, Rodmund, sol cunverser,
Quant il vint desk'a lui, si li dit al premer:
'Sire, Mahun vus guard, nostre rei dreturrer!
Une ren vus dirrai, dunt me pus merveller:
xv anz ad ke jo oi tuz vos porz a garder,
Unc mes ne vi venir ki vosist damager.
Or i sunt venuz ne sa[i] quels paltener
Od xx nefs solement – tant les [pus] aesmer –
Si il sunt cristiens, cel ne sai deviser.
Ne sai s'il serreit Horn, ki venist pur rober,
Mé ço distrent les voz k'il le virent néér.
E ki k'il seient, ne·s leissum surjorner,
Kar granz estreit la hunte e vilein repruver,
Si ren portent de nus sanz le nus cumparer.'
'Hardré,' ço dit Rodmund, 'une ren vus dirai:
Mult forment suzcriem Horn e tuz jorz suzcreindrai,
Kar n'a gueres ke jo une espie enveai,
Ki me dist k'il vit e uncor le verrai.
Ki distrent k'eet neé, d'ices me vengerai.
L'altrer, n'ad mie mult, un gref sunge sungai,
E cum jo me purpens e jo plus m'en esmai:
Me fu vis, k'od mes chens un matin m'en alai
En un bois sur la mer, e ileoches chaçai;
En un sundre de pors esrai e si huai.
Un sengler grant dentud e fier od els trovai,
Ki nafrot mun cheval, mei abateit al tai,
Enz el cors me feri, k'unc pus ne levai.
"Pors" senefient "gent" en sunge – ben le sai.
Si jo vois cuntre ces, tres ben me guarderai.'
'Tolez!' ço dit Hardré, 'certes, mult serreit lai,
Se il quite s'en wnt de nus pur itel plai.[f.18d]
Si m'ait Apolin, en sunges ne crerrai!
Fable est devenut quancunkes sungaíi.
Pur ço·[l] turnum a vent; james n'escuterai.
Si n'i volez aler, e jo sul i irrai.
Des voz merrai od [mei] cel[s] ke mener purrai,
E si ço streit Horn sur lui primes ferrai.
Si vus me mescreez, certes jo·l vus jurrai –
Si m'ait Apollin! – c'unc ne·l esparnirai.'
Par itant fud Rodmund del aler enhardiz;
Pur le sunge qu'ot veu si i alot enviz,
Od lui vunt mil paens armez e fervestiz.
Poi ad cuntre les noz, ki pruz sunt e elliz,
Mes si le veolt Hardré k'il seient tuz petiz.
Il les cunduit devant, si·s ad tuz esbaudiz,
Grant joie vet fesant e mult grant corneiz
E mult ben lur purmet k'il serrunt enrichiz;
Quant il avrunt cunquis ces garçuns esturdiz,
Plus avrunt del aver ke n'ot unc reis Daviz:
Par itant sunt li fel del aler enhardiz.
Del reisun k'il i funt sunt li munt rebundiz:
Ben les oent de loinz la gent Horn dé latriz;
Pur leisser les passer sunt muscez e tapiz,
Kar encui ert Hardré le voleir acumpliz:
A glaive murrunt hui palteners arabiz,
De pus k'ert cumencez entr'els li ferreiz.
Li nostre erent vaillant, n'i treistrent a enviz.
E cist vers els sunt poi, s'erent acuardiz:
James ne reverrunt lur muillers ne lur fiz.
Hardré les ad cunduit trestute une valee,
Nostre gent eschiwant; ben sout u fud muscee;
E dan Horn er guarniz, sa gent ot aprestee.
Paen vienent seur cum gent surquidee,
A la flote en wnt dreit u ert aancree;
Quant surveue l'unt, chere funt desheitee,
Cum gent ke sevent ben k'a perte esteit turnee.[f.19a]
Or sevent par Horn est lur mort enginnee
E veient ke tant sunt, k'il n'i avrunt duree,
Kar il ne sunt vers els for sul une poignee:
Volenters fusent turné ariere en lur cuntree,
S'il veisent par unt veie fust aprestee,
Mes il sunt tut enclos de gent vers els iree
E dan Horn lur ad ja cumencé la meslee,
E dan Hardré i fud k'od lui prest[e] sa hee:
De ferir sur paens c'est ren ke lui agree.
Or fierent tutes parz, paens pernent colee,
K'il gisent en tuz sens, versé gule baee.
Or seit ben Rodmund ke sa vie est finee;
Cunust l'avision, ke lui fud demustree,
E set ben ke par Horn la mort ert revengee
De sun pere Ááluf, ki de meint ert ploree.
Rodmund set ben de fi k'il pas n'eschapera
E la mort Ááluf ke Horn la vengera.
Quant il veit a estrus k'icel jur murra,
Sa mort, s'il purrad, mult chier lur vendera.
Primes maldit Hardré ki tant mal l'enginna,
Ki mescrere le fist e pur ço le tricha:
Dist ke poi erent gent e pur ço le mena
A cel champ dolurus, u seit k'il remeindra;
Quant il le dut aider as altres se turnaa:
Se il peot, as premiers cestui le cumpara.
Sun espié ad brandit, sun escu enbrunça,
Pus vet ferir Hardré, la u il l'encuntra;
En l'escu de quartiers mult grant cop li dona
Ke les quirs e les fuz par mi li estroa,
Mes unc de sun halberc maele ne falsa:
Nepurquant del cheval a terre jus mis l'aa.
Mes sis fiz Badelac, a ki mult en pesa,

Mult ben l'ad sucurud, k'il plus ne·l blesça.
E Rodmund vet avant ki ja·s esturmira:
Mult chier lu[r] vent sa mort dunt ad fiance ja.[f.19b]
Horn est d'altre part, si cumbat fierement.
Paens le criment mult e dutent durement;
De la mort Ááluf or prent le vengement;
N'en encu[n]tre un tut sul, ke la teste ne prent:
Grant est li ferreiz, grif est li caplement.
Haderof ad oi les granz criz de la gent,
Od les suens est formis hors de l'enbuschement,
As paens est venuz, si·s acoilt grivement:
Dunc veist, ki la fust, tant grant abatement,
Dunt pus nuls ne leva ne ne vit sun parent.
Rodmund ad mult ben veu k'est turné a turment,
K'est asis tutes parz, k'il n'a eschapement:
De mil k'il amenat ne sunt or vif ke cent.
Mult se pleint de Hardré, mult le maldit suvent:
'D'icel fel traitur mult le fis malement,
K['a] meint jor ne·l pendi e ne l'oi mis al vent.
Tuz jorz certes les criens, e l'oi en suschement,
Mes sis deus le guarit e si·n fist tensement:
Mult valt mielz ke [Mahun] a celui ki s'i prent.
Hardré unc ne·l guerpi, mes k'en fist feignement.
Or le nus ad mustré a cel definiement
K'i vers ces est turné e envers nus venent,
Si m'en pusse venger en nul encuntrement,
Pus murreie plus suef e plus legierement.'
Quant Rodmund ot ço dit, pus brocha sun cheval.
En sun poin tint le brant od le pun de cristal
E si cerche les rencs trestut iré par mal.
Par mult grant maltalent vet ferir un vassal:
Tut le helme li fent jus desk'al nasal;
Cil ne se peot tenir, enz est chéét aval:
Ne fud merveille grant kar li cops fud mortal.
Haderolf l'ad veu, ki descent d'un costal.
Bien ad veu le cop k'il li donad real,
Ja endreit, se il peot, altretal.
Il est venuz a lui, si l'ad paé un tal[f.19c]
En la pene devant del escu principal,
Ke tut le purfendi l'espee emperial;
Del cheval prist le col, res a res del peitral,
E le rei abatit estendu al terral.
Or li est avenu huniement vergundal!
E il est sus sailliz od dol k'il ot cural.
Haltement reclamat sun seignur Belial
K'il en cel besoing li seit partut egal,
Ke il pusse ses cops reservir cumunal,
Kar pur lui sul ne volt ja guerpir sun estal:
Mult fust pruz, s'il creist le rei espirital.
Haderolf vient vers lui, ki mult est curuscez,
Si referi le rei ke mult fort l'ad blescez;
E Rodmund ferit lui, ki forment est irez,
Un grant cop mult plener de sun brant afilez
Ke lui e sun destrer a terre ad graventet:
Des ore sunt amdui al camp cummuner a pet.
Or se wnt referir, ne sunt esparniet:
Amdui sunt bon vassal e mult ben aduret.
Tant se sunt cumbati ke pres est esvespret,
Mes ore est Haderolf durement alasset,
K'il ne peot sustenir sun bon escu listet
E mult sunt ja flac li cops de sun brant aceret:
N'est pas merveille grant, kar forment est blescet,
Kar en plusurs lius ert sun halberc fort falset,
E il ad durement de ses plaies seignet:
S'il n'ad prucein sucurs, si ert de lui finet.
E Rodmund est mult pruz, si n'est point esmaet,
Ka[r] il se sent tut freis, cum s'il ne fust blescet,
Cum fust a delit e ust asez surjornet.
Si cum prendre le volt al nasel néélet,
Es vus poinant dan Horn o e sis sires Hardret,
Ki paens urent mort, e si lur fud cuntet:
'Haderolf fust or mort, s'il ne fust aidet.'
Lors s'est Horn haltement envers Rodmund criet:
'Mar le tucherez mes, fel culvert, reneet.'[f.19d]
Horn est or descendu, vers Rodmund ve[t] curant,
Cum hom forment iré e en sun poin sun brant.
Il ad parlé vers lui, si li dit or itant:
'En vus ert ja vengez Ááluf, le vaillant.
Or ne vus aiderunt Mahun ne Tervagant
Ke [ne] muergez ici cum felun recreant.'
E Rodmund, quant l'oit, ne·l dotat tant ne quant,
Ainz li dist: 'Fols fui quant vus mis el chalant,
Ke [ne] vus pendi dunc cume larun robbant,
Ne me fussez ore ceste feiz destruant.
Leissez mei, de Hardré ke me sei[e] vengant,
Pus si faciez de mei trestut vostre talant,
Kar il m'ad tut trahi cum felun sudduant.
Mult est fols li paens quant james est creant
Home de vostre lei, ja n'ert tant prametant.
Purmettre me soleit, e tuz jorz m'ert jurant,
Ke si ja veist Horn, k'il l'estreit ociant.
Or m'ad del tut mercit, si m'est tut decevant.
Mes or venez avant, m'espéé sui rendant,
E si facez de mei trestut vostre cumant.'
E Horn se trest ver lui – nul mal n'ert esperant –
E li fel de mal art trestut en ert desvant:
Par desuz sun escu vers sun quor ert butant,
Ocire le quida par mi sun jacerant;
Mes li halberc fud bons, si fud fort e tenant,
Vers le cop de lui li fud mult bon garant.
Or veit Horn del culvert k'il le vot damager
Et k'oscire le volt, si n'en ust desturber.
Ainz en ust il merci, s'il le vosist crier,
K'il le retenist vif e halegre e enter,
S'il vosist Deu servir, si·l fesist baptizer:
Pur l'alme Ááluf li volt tut parduner.
Ne jamest n'en eüst de sa mort repruver,
Pur ço k'il ne·l ocist, enz l'enveiat en mer,[f.20a]
E issi le guarit li sires del hal[t] soler.
Mes cest fet k'il fist dunc fud tut del empeirer,
Lor le volt cum felun de la mort encumbrer:
Or li rendrat, s'il peot: ne lui veolt parduner.
Sur le helme le fiert del espee d'acer
K'en dous meitez le fent idunc desk'al braer.
A cel cop ad vencu sa bataille li ber
E rescust Haderrolf, sun ami dreiturrer.
Ses homes ad fet pus devant sei amener
E si ad fet sa pes par trestut l'ost crier.
Des or volt il avant par les pais aler
Tut seiseir a sun oes, cum cil ki volt regner;
S'il i trovet persan, almican u escler
Ne veolt k'il i seit plus: tuz les en volt jeter,
U par la mort jeter u lur lei renéér;
A ses bons chevalers la terre volt doner,
Ki de loin sunt venu od lui pur cunquester.
Qu'en dirreie or avant? [la terre] ad seisie
E de lunc e de lé l'at trestute en baillie;
N'i remeint un tout su[l] de la gent paenie,
U les met tuz a mort u lur lei unt guerpie.
Entre ses chevaler l'a pus ben departie
Sulunc ço ke il sunt, ke nul ne grusce mie,
N'entre bons n'entre mals n'i ad point d'envie.
A dan Hardré sur tuz en dunet la mestrie,
Ki ben set justiser ces k'at en meinburnie.
U furent les musters, par tut les edifie;
La u fud l'avesqué e u fud l'abbeie,
Par trestut les refet e les bens multiplie:
Par trestut, est loez Jesu, le fiz Marie.
Entritant est par tut cele nuvele oie
Ke dan Horn ad si mené geste haie
E crestienté est par lui par trestut recovrie,
Ki par pour en ert einz tute relinquie.
Or avint une ren k'est dreit ke vus die,[f.20b]
Ke reine Samburc, mere Horn, l'eschevie,
Oit de lui parler – k'ele fud esjoie! –
Quant si sires fud mort e ele espourie,
En Ardene, la grant, vers la mer est fuie,
E od sei si menat une sue nurrie:
En un cros sur la mer s'est pus acutie.
Quant la reine oit la mort de sun seignur
En un cros sur la mer se musçat pur poür;
Unc trovéé ne fud par la gent paenur –
Ja si l'ad pus salvéé mult ben li creatur! –
De herbes vesqui pus e a que[l]que dolur.
Une garce ot od sei, nurrie [par] amur;
Cele unc ne li falli pur mal ne pur langur.
As viles en alot e la feseit meint tur,
Si demandot del pain pur Deu le salveur,
E sa dame en peiseit: ço esteit sun labur.
Issi fere soleit, deske vint a un jur
K'ele vint en un pré u i u[t] cent pastur.
Une pelote urent, si·n furent zoleur.
Li un dist a sun per: 'Fier, ami, par vigur.
Dé ore avum nus mult bon meinteneur;
Horn, li pruz, est venu, par ki avrum honor –
Fiz le rei Ááluf, le bon cunquereur –
Ki tuz ad mis a mort cele gent paenur:
James ne revendrunt li felun traitur.
Mis peres le cuntat er seir par grant dulçur
A ma mere a meisun: jo·n fui esculteor.'
La meschine l'oit; envers els aprimat
Pur noveles oir, dunt ele se certat;
Quant ele certe en fud, a sa dame alat.
Quant sa dame la vit, mult tost la demandat
Quel deit ke vient si tost e ke ren n'aportat.
Kar sis fiz est venuz ki des or la pestrat.
Quant la dame l'oit, tut li sens li muat.
Ki cent langues avreit – ke ja mes n'avendrat! –[f.20c]
Ne purreit acunter cum grant joie el en at.
Ele li ad dit suvent: 'Bele fille, cument vat?
Est dunc vif Horn, mun fiz? Bele, ki·l vus cuntat?
E deus! peot c'estre vers ke james s'averrat?'
De la joie k'el ad, quatre feiz se pasmat,
E quant ele revint, dunches recumençat:
'Morz est [pur] veirs mis fiz; ja mes ne revendrat!
Fole, si m'as menti, mult grant mal t'en surdrat.'
E quant ele l'oit, si l'en recunfortat:
'Ore venuz est Horn.' Par fei li afiat.
Dunc li revient sun quor, si dit k'ele i irrat,
Si verrat, si vers est ço k'ele afirmat.
Od cels dras cume ele ot, feblement aturnee,
Ad rene Suanburc sa veie cumencee,
E la meschine od li, ki tut dreit l'at menee
La u la curt le rei cel jor ert asemblee.
A la porte tut dreit s'est la dame arestee.
E li reis vint de bois, chevalchant par l'est[r]ee:
Pris out veneisun, si·n fet home menee;
E quant Samburc le vit, s'est al re presentee.
Pus li ad dit en halt tel parrole membree:
'Reis, buer fustes vus nez e l'ure buer trovee
Ke sains estes e salf e k'avez la cuntree:
Si vesquist vostre mere or fust mult halegree.
Reis, pur l'alme Ááluf, k'ele seit mielz salvee,
E pur l'alme Sambur, que j'ai ci remembree,
Peissez mei an avant, tant cum ert ma duree.'
E li reis li respont: 'Trop est fel ke ço vus vee!'
A tant l'ad fet mener en la sale pavee,
Si la fist ben servir juste une cheminee.
Mult comandat ke fust serv[i]e e gardee,
Kar ele semblot tres bien de gentil parentee,
Parmi tut ço k'el ert povrement conree.
Dan Hardré la vit ben, si l'ad mult avisee;
Ses clers oilz e sun vis e sa buche ad notee,[f.20d]
Bien cunut que ço rert sa dame, la loee.
Puis [est] venuz a Horn, dit li ad en cellee:
'Vostre mere vei la, k'avez ci amenee:
C'est Samburc, la gentil, ma dame l'anuree.
Ne sai u Damnedeu la nus ad si tensee!
Mes or en pensez, ber, ke bien seit cunseillee!'
Horn saillit dunc en piez, vers li curt randunee,
Si l'ambraçat vers sei e .c. fiez l'ad baissee,
Si·l ad tant tost cum puet en la chambre guiee
V ele fud noblement custeie e baignee;
En apres fud de dras noblement ascemee
E la feste fud puis haltement celebree,
Tut pur l'amur de li k'il urent si trovee.
A la curt fud Answit par grant joie mandee,
Si refud mult pur li la baldur efforcee,
Quant fud od sa dame en la chambre asemblee.
La feste ad esté grant tute jor ajurnee
Deske failli le jor, s'est la nuit anuitee.
Lors s'en vunt tut ch[u]lcher pur fere reposee.
La reine s'en vet; en sa chambre est culchee
E li reis ensement od la noble mesnee.
Quant vint la mie nuit, ke li reis se dormeit,
Si vit un'avisium dunt forment se cremeit:
K'il er sur um flum – mes ne sout u esteit –
E en miliu del flum bele Rimignil veeit
Es granz undes broiant desk'al mentun tut dreit.
Wikle ert del altre part que neer la voleit:
Une furche de fer en sa mein si teneit
Dunt la rebutet en[z], si cume s'en isseit.
E[n] grant anguisse ert; mes quant il s'aperceit,
Si li criot en halt e a mult grant espleit
Si tost ne la laissast, k'il le cumpar[r]eit.
Cil ne leissout pur ço mes miaz li fer[ei]t.
Mult iert forment dolent ki eider ne l'i poi[ei]t;
Lors trovat un batel u enz il se meteit,[f.21a]
E quant ultre est venuz e icil s'en fuieit.
Pur le dol k'il aveit grant, apres fort le siweit
E quant il [l']out ateint, la teste en perneit;
Pus fist furches lever, al derein si·l pendeit:
Issi bele Rimignil de peril guarisseit,
E a lui pur cel fet grant merciz en rendeit.
Pur le suinge que ert gref li reis s'en esveillat,
Tant en fud esfreez ke pur veir le quidat.
Il s'aset sur sun lit, entur lui s'esgardat,
Mes il bele Rimignil ne Wikle n'i trova;
Dunt sout k'ert visiun qu'en dormant veu at.
Ki giseit devant lui, Haderof, apelat:
Le sunge cume fud, idunc si li cuntat,
E quant il out oi, mult s'en esmerveillat,
E pus respond issi: 'Si Deu plest, bien irrat.
Mé de Wikle suscreim k'alcune ren frat
Vers ma dame Rimignil dunt ele se marirat.'
'Par ma fei,' dist li rei, 'ben le crei ke isi vat.'
Apres dit, deske er jor, k'il s'apresterat
E as nefs trestut dreit od sa gent s'en irrat,
Kar Rigmel volt veer: ja n'i atargerat.
En la guarde Ha[r]dré sun regne si lerrat:
Entritant que vendrat, sa mere en servirat,
Car a sun repairrer Rimel od sei menrat.
Haderof, quant il oit, tut ses diz ben loat,
Hunc puis ne pot dormir d'ici k'il ajornat.
Des k'il virent le jor, le reis Horn si levat
E al palais halçur les barons asemblat.
Des ke parut le jor e li reis se est levez.
Dunc sunt tut li baron al paleis asemblez,
E li reis lur ad dunc descuvert sun pensez,
Trestut en tel semblant cum vus ert ja mustrez:
'Seignurs,' ço dist li reis, 'Deu en seit aürez!
Par l'aie de vus ai cunquis mun regnez.
A ces ke m'unt servit, ai mes terres donez:[f.21b]
Sulunc ço ke unt servit, l'ai jo bien ordinez:
Par le men escient ne dei estre blasmez.
Des or mei est a vis que jo ai bien sorjornez;
Si revoil errer – ço est ma volentez –
Pur Rigmel amener: ja n'ert plus atargez.
Mun regne garderat en tant li bons Ha[r]derez,
E ma mere Samburc servirat a sun grez.
Segnurs, venet od mei pur la meie amistez:
Ne sa[i] qu'en cunterai: vers plusors sui faez
Ne ne sai ben de fi cum Hunlaf ert trovez,
Car quors changent suvent, quant gent sunt esluingez:
Pur ço est bon d'amener od sei sun bon barnez,
K'il ad tel cum jo l'a[i] e issi alosez.
Si trovums el païs par trestut surtez,
E nus trovum la prendrum ben: si en ert Deu loez;
E s[i] nus trovum el, si seit lores vengez.
Ore en alum as nefs! Ja n'en ert tresturnez.

Ore i parrat, seignurs, cum vus m'avez amez!'
'Sire,' ço dient tuit, 'ja n'ert cuntreparlez.
Si [seit] cum vus volez en cum ert cumandez.'
Issi ad li reis Horn fet sun aprestement.
En ses nefs est entrez, oret ad e bon vent.
Ore le cunduie Deus, li reis omnipotent!
De Wike[le], k'il ad fet, redirrum en present,
Car ne fet a celer le sun cuntenement,
Cum il vers sun seignur ad erré folement,
Cume despent sun tresor, ambure or e argent;
Ke rien ne li cusstat, si·l despent largement.
Un castel ad ja fet, [bel e fort durement;]
[En un fort liu l'ad fet] de pere e de cement;
De par tut i ad mis mult grant guarnissement
Cum de vin e de char, de fuerre e de furment.
Chevalers retint mult e serjanz ensement,
Kar il volt a Hunlaf senz son otreement
Tut par force tolir Rigmel od le cors gent:
Si la prendrat a per – c'est sun purpensement.[f.21c]
Mes un frere k'il out, ki errot lealment –
Wothere out a nun – par aperceivement
S'aparçut k'il voleit errer tricherusement.
A lui vint, si li dist issi chastiement:
'Ke fras? as tu mis ore en obliement
Ke feis a Hunlaf le grant encusement
Dunt Horn par sa bunté vus fist pardunement?
Si mes forfeis vers lui – ben en saez li covent –
Ne te pardurrat mes, e dit l'ad lealment.
Mal li deit avenir que vers son seignur mesprent.
Si fais k'as en pensé, tu murras veraiement.

E ço ert a bon dreit, jo·l sai a escient,
Traitre e felun ere si jo cest vus cunsent.'
Quant Wikle cest oit, pur poi de dol ne fent:
James li[é] ne sereit, s'il n'en ai[t] vengement.
La nuit l'irrat murdrir – ço ad en pensement –
Ke hom ne·l sacet mort: si·l frat privéément.
Mes cil par sun semblant s'en aperçut asez.
A sun ostel alad, desk'il fud avesprez,
Coieitement s'est mult bien de ses armes armez;
Sur le meillur destrier k'il aveit, s'est muntez,
Par la posterne issi qui ert devers les prez;
Unc hom ne·l aperçut que de [mere] fust nez:
Issi est de[l] felun, cum Deus vol, eschapez.
Tute nuit ad erré, unc si cors n'at finez,
Deske vint la u mist reis Hunlaf, li senez;
Ne finat des qu'il fud la tut dreit amenez,
U esteit li reis dunc a ses cunseilliz privez.
Il l'ad tret une part, des altreis esloignez;
Mandéé i fud Rimel od les tres grant beltez.
Quant ele vint, idunc dit lur fud e mustrez
Li ascheisuns pur quei il s'est vers els hastez.
'Sire reis, jo vus di, e si vus me creez!
Vus coveint ke mult tost la cité guarnissez:
Mis freres vient sur vus, si serez asegez[f.21d]
U ma dame Rigmel a muillier li durrez.
S'il prendre vus pout e fere ne·l volez,
Dunc ad il bien jurez que serrez afolez.
Li n'en chalt que il fet, il est tut defaez:
Envers Horn, son seignur, en est tut parjurez.
Pur ço ke·l chastiai de lui sui defiez,
S'il anuit m'ust pris, tut fuisse desmembrez:
Tute nuit ai erré ke guarni fuissez.'

Meis Hunlaf, quant l'oit, mult en fud esmaez;
Ne pur quant, si cum poet, ad guarni sa citez.
Ço c'um fet en lur salt, nen ad gueres durez,
E dedenz si maneit de la gent a plentez:
Si il alkes i sunt, il vivrerunt a lastet;
E Wikle bien le sout, si s'est plus hastet,
La est tut dreit venuz e si·s ad aseget.
Pur l'aver k'il ad tant, si ad tant grant barnet
Kil se tenent od lui: si l'unt fet avuet.
Deus messages ad prist, al rei ad envéét,
K'il li doinget Rigmel od vis coluret,
Si se rendet a lui – u il ert afamet.
E quant Hunlaf l'oit, si s'en est cunseilliet,
E sun cunseil li dit k'il n'en ert ja aidet
Pur nul hom suz ciel, s'a Horn n'eust nunciet.
Cel ne set il cument Horn i set ja alet,
Pur ço trius ad pris deske un jor numet –
Ço fut a xv jors: ne l'en fud plus donet.
Si Horn vient entritant, si ert le plai finet,
Si al terme ne vient, si rendra la citet:
Issi est de ames parz le plai tut grantet.
N'i out dementeres, un point tret ne lancet,
Ne denz ne defors n'i out home blescet.
Deus! ki purreit acunter le dol qu'ad demenet
E[n] tant bele Rigmel od le vis coluret?
N'e[n] purreit remembrer nul sage clerc lettret.
Deus! cum ad sovent dit que Horn s'est obliet![f.22a]
Mes ele ne saveit point cum il s'est aprestet
E cume vendrat al jor kil lur fud terminet –
S'ele seust, de veir n'eust pas tan ploret.
Quant venuz est le jor que asis lur esteit,
Rei Hunlaf fud pensis – e de ço si out dreit –
Que deveit meintenir quant dan Horn ne veneit
E viande dedenz a ses homes failleit;
Mult i out de la gent dedenz a grant espleit
E li reis ert pitus, oscire ne·s voleit,
E pur ço sa citez rendre lui astuveit:
K'il eit altre socurs en nul sen ne·l veit.
Pur ço l'ad fet ouvr[ir] e Wikle i receit:
Si li livrat Rigmel ki grant dol feseit.
Il la prist volentirs car Horn point ne cremeit,
Bien quidad qu'il fust mort; mes sis quors n'i creeit.
Pus l'ad menee a muster ki er[t] de saint Beneit.
Li eveske del liu le muster [. . .]
Ço sacez ke Wikle mult se glurifieit
K'il out cumquis tel gent e tel fame perneit.
Mes Rigmel feseit dol e l'ure maldiseit
K'ele unkes fud nee e k'ele tant viveit.
Mes quel dol k'ele feist, a Wikle ne chaleit:
Par mi trestut sun dol ses nuces furnisseit
E od chire riante al maingier se seeit –
Mes il ne sout de veir cum il se levreit.
Sis freres s'en isseit, ki ne·s poet asgarder,
Sur un cheval curant s'en alad a la mer,
Si [la] peust de Horn oir rien noveler,
E quant il est venuz, vit la flote sigler;
Bien conut par les trefs ke ço ert Horn, li ber:
Il ne sunt gueres luin, pres sunt del eriver.
Ne se poet atenir e pur els plus haster
Si est mis enz al noer, car si·s volt encuntrer,
Si s'est vers Horn hastet pur novele conter:
Ne se creint de perir, tant fiet al destrier.[f.22b]
E quant Horn l'ad veu, fet sa barge jeter
E si ad dit as sons: 'Cist hom ad grant mestier.
Jo irrai contre lui noveles demander
E si ad nul bosoig, si lui voldrai aider.'
A tant jetent batels par tut li mariner

E vers terre s'en vunt, tant comme poent nager.
Celu coillunt a els, pres est del periller;
Mes quant il fud enz treit, il ne donast un dener,
Ainz ad mustré a Horn le mal e l'encumbrer
Ke sis freres ad fet a Rigmel al vis cler,
Si li priet pur Deu qu'il s'en alt tost veinger:
Il le troverat ja seant a sun mainger
U il se fet servir de piement e de vin cler.
E dan Horn li respont, u n'out ke curruscer:
['Certes j'i serrai ja, si je pus, sun jugler;]
[Un lai bretun li frai od m'espee de asier.']
N'ert pas la cité loin u Hunlaf fud al jor:
Horn i volt or aler tut a pié a cest tor.
Cent compaignu[n]s menat, ke mult sunt de valor.
Harpes portent asquanz, vieles li plusor:
Ço volt sire Horn k'il seint jugleor.
Fors halbers unt vestuz, dunt grant ert [la luur],
E lur chapes desus de diverse color,
Lur durs branz ceint as lez cum vassal de reddor:
Ja turnerunt la joie Wikle en dolor,
E lur chaunz k'il firent finerunt en tristor.
[Ben se vengera Horn de sun mal traïtur,]
Kil volt partir de lui e de Rigmel l'amor:
Issi deit avenir tuz jors a boiseor,
Car unc ben ne finat ki trichat sun seignur:
En cestui purrez bien estre espermentor.
Al porter sunt venuz, prient lui par dulçor
K'il les lest entrer sus al palais maior,

Si ert par lur deduit li servise forçor.
Asquans sevent arper, asquant sunt roteor,
Tels i ad ki de chant sunt si bon cha[n]teor,
Ja ki·s orat chanter ne se tendrat de plor.[f.22c]
'Par fei!' dist li porter, 'tels n'ad l'empereor:
[Sus cel n'ad nobles hoem, qui de teus n'ait honur.]
Ore entrez, bels amis, ja n'erc cuntreditor.'
Mes idunc entrat Horn e li son baldement,
Ke a Wikle e as sons ferunt ja tel present,
Dunt se tendrunt tut mat, cureçus e dolent:
Unkes a neces n'en out nul peür juglement.
El palais sunt entré, venent al pavement,
Veient Wikle seer al plus halt mandement,
Juste bele Rigmel, ki la face resplent,
Lors s'e[n] marist dan Horn – e cel irusement.
Les chapes sachent tost, qui lor sunt muscement;
Par l'eire sunt chait des colps li estrument,
Car ne lur chalt quel part – nul d'els cure n'en prent.
Es halbers sunt remis, tret sunt li brant tre[n]chent,
Par ces tables s'en vunt servir les malement
Tut d'el ke de mes u de mestre piement,
Ka[r] nul n'i est ateint ke ne seit fet sanglent,
Ke par Wikle s'avut u seit de sa gent:
Mes la gent rei Hunlaf, cil unt esparnement.
E Horn vet vers Wikle, manesçant mult forment;
Tel lui donat al chief ke trestut le purfent;
Pus l'ad fet fors sacher cum un mastin pullent
E pendre as querefu[r]s que seit esgardement:
Sulunc qu'ad deservit sun servise lui rent.


Puis ke des traitors fud la sale voisdee,
Ad reis Horn de ses nefs tute sa gent mandee,
E, quant il sunt venuz, la feste est cumencee,
E tuz les xv jors ad noblement duree.
Horn ad mustré al rei cum la chose est alee,
Cum il ad vassalment sa terre purchacee,
Cum il des paens ad sa guere finee
[E la joie qu'il out de sa mere trovee:]
De quank il ot fet ne fud chose celee.
Pus la feste s'en wnt chescon en sa cuntree:
N'i ad nul que n'en ait de Horn bone soldee.[f.22d]
E il apres ad Rimel a sun pere leissee
E ad [en] Wesstir sa veie lor turnee
Od sun cosin Modun, ki ert rei de Finee;
Pus il li ad Lemburc od grant richesce donee;
E l'altre a sis cumpains, Haderof, espusee
Od la terre trestute ke lur fud otriee
De Guedereche le rei, ke sa vie ad muee.
Pus ke la chose fud si tote puralee
[En Bretayne revint a Rimer l'onuree,]
E iluc sorjornat itant cum lui agree.
Entritant de sorjorn cum iluc sorjornat,
Le vaillant Hadermod de Rimel engendrat,
Ki Asf[r]iche cunquist e qe pus [i] regnat
E ki tuz ses parenz de paens [i] vengat;
De pruesce e de sen trestuz les ultreat,
Cum cil purrat mustrer ki la estorie savrat.
Icest lais a mun fiz, Gilimot, ki·l dirrat,
Ki la rime apré mei bien controverat –
Controvures ert bon: e de mei [ce retendra].
Or revenuns a Horn! Dium cum il s'en alat
En Suddene la grant. Sa muiller ameinat
E mult grant tens od li bone vie menat,
Tant k'en richesce sa vie la fina.
Or en die avant ki l'estorie saverat!
Tomas n'en dirrat plus, 'Tu autem' chanterat:
'Tu autem domine miserere nostri.'
